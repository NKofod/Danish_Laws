Nr BTL 54 Betænkning over Forslag til lov om ændring af lov om social bistand  

 (Indførelse af plejevederlag m.v. ved pasning af døende)   

 Nr L 54 1989-90, 1. samling Afgivet af Socialudvalget Afgivet: 19900322 Udvalget har behandlet lovforslaget i nogle møder og har herunder stillet spørgsmål til socialministeren, som denne har besvaret dels skriftligt, dels i samråd.
 Udvalget har endvidere modtaget skriftlig henvendelse fra  

 Amtsrådsforeningen i Danmark og Kræftens Bekæmpelse.
 Der er af socialministeren stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets, Socialistisk  

 Folkepartis, Centrum-Demokraternes og Kristeligt Folkepartis medlemmer af  

 udvalget og Jørgen Winther (V)) lovforslaget til vedtagelse med de af  

 socialministeren under nr. 5 og 6 stillede ændringsforslag.
 Et flertal inden for flertallet (Socialdemokratiets, Socialistisk  

 Folkepartis, Centrum-Demokraternes og Kristeligt Folkepartis medlemmer af  

 udvalget) ønsker at udtale følgende:
 Med vedtagelsen af dette lovforslag sikres det, at de pleje- og  

 omsorgskrævende personer, der selv ønsker at blive plejet i eget hjem, kan få  

 dette ønske opfyldt.
De pårørende, der ønsker at pleje nærtstående i eget hjem, får også retten  

 til plejevederlag, når de har aftalt orlov med arbejdsgiveren.
Partierne  

 forudsætter fortsat, at de offentlige arbejdsgivere vil gå forrest og  

 imødekomme anmodningerne om orlov til de pårørende, der ønsker at pleje  

 nærtstående i eget hjem.
 Det var et enigt Folketing, der i betænkningen over B 37, folketingsåret  

 1988-89, (forslag til folketingsbeslutning om forbedring af vilkårene for  

 stærkt plejekrævende personer i eget hjem), fastslog, at personer med  

 plejeorlov skal sikres lønkompensation for dokumenteret indtægtstab i  

 orlovsperioden op til højeste hjemmehjælperløn, samtidig med at  

 kommunalbestyrelsen i særlige tilfælde kan yde plejevederlag med et højere  

 beløb.
 Hvis dette lovforslag skal være et reelt tilbud, bør plejevederlaget op  

 til højeste hjemmehjælperløn fastholdes.
Hvis plejevederlaget ikke fastholdes op til højeste hjemmehjælperløn,  

 forringes vilkårene urimeligt for de pårørende, der har viljen til at  

 imødekomme ønsket hos nærtstående om at blive plejet i eget hjem.
Når  

 flertallet siger nej til at erstatte plejevederlag med sygedagpenge, er det  

 bl.a., fordi sygedagpenge alene vil være en legalisering af de forståelige  

 sygemeldinger, som forstående læger har givet de pårørende, der påtog sig at  

 yde omsorg og pleje til nærtstående i eget hjem.
Flertallet ønsker at pege på, at der ikke i de hidtidige beregninger og  

 skøn er medtaget beregninger for den indirekte dagpengebesparelse, der vil  

 være en konsekvens af, at de beskæftigedes job skal udfyldes af andre i  

 orlovsperioden.
Flertallet erkender, at fuld vikardækning er urealistisk, men  

 mener samtidig, at der opnås merbeskæftigelse som følge af orlovsperioden.
Det sikres også med dette lovforslag, at den person, der modtager  

 plejevederlag, ikke mister retten til sygedagpenge og feriepenge, samt at  

 orlovsperioden betragtes som »død periode« i relation til  

 dagpengeloven.
Endvidere sikres patienterne gratis medicin og  

 sygeplejeartikler m.v., således at plejeperioden i eget hjem ikke påfører  

 familien udgifter, den ikke ville have haft, hvis man havde valgt  

 sygehusophold.
 Hvis den plejekrævende indlægges på sygehus eller institution i kortere  

 tid, medfører det ikke bortfald af plejevederlag.
Dette forslag var udtryk for samarbejde mellem alle partier i Folketinget,  

 og flertallet glædede sig over, at der efter flere beslutningsforslag sikres  

 de syge og deres nærtstående ret til at modtage pleje i eget hjem og ret til  

 plejevederlag.
Når denne ret fastholdes, sikres familierne rimelige vilkår,  

 hvis de ønsker et alternativ til sygehusplejen.
 Flertallet kan tilslutte sig ministerens ændringsforslag nr. 5 og 6.
 Et mindretal inden for flertallet (Jørgen Winther (V)) ønsker at udtale,  

 at det med dette lovforslag sikres, at døende patienter kan plejes af nære  

 pårørende i eget hjem.
Regeringens arbejdsgruppe præciserer, at de økonomiske beregninger  

 angående plejeorlov er meget usikre.
Heri er mindretallet meget enig.
Socialministeriet skønnede i april 1989, at en plejeorlov ville indebære  

 merudgifter på 800 mio. kr. årligt.
Man anslog samtidig, at 14.000 patienter  

 ville benytte sig af ordningen.
 I november 1989 ændrede Socialministeriet mening, idet man nu beregnede de  

 offentlige merudgifter til 345 mio. kr. årligt.
 Regeringens arbejdsgruppe angående plejeorlov har den 15. februar 1990  

 beregnet, at plejeorloven vil medføre offentlige merudgifter på 149 mio. kr.  

 årligt.
 Disse 3 tal bekræfter med al tydelighed, at der er tale om »meget  

 usikre økonomiske beregninger«.
Der er mange usikre forhold angående plejeorlov.
Det er meget svært at  

 skønne over, hvor mange personer der vil indgå i ordningen, og der er  

 usikkerhed angående forbruget af hjemmesygeplejersker.
Således skønner  

 rapporten, at en døende patient vil have behov for 6 timers  

 hjemmesygeplejerske daglig, men erfaringer fra Randers viser, at en døende  

 patient kun har behov for hjemmesygeplejerske 1 time daglig.
 Det er mindretallets opfattelse, at en landsdækkende plejeorlov ikke vil  

 medføre merudgifter for det offentlige, men kun fremtiden kan afsløre, om  

 plejeorlov vil medføre en merudgift eller en besparelse for det offentlige.
Med nærværende lovforslag får døende patienter en reel valgmulighed mellem  

 hjemmepleje eller plejehjem/sygehus.
Så vidt mindretallet er orienteret, er  

 Danmark det første land i Europa, som indfører en landsdækkende plejeorlov.
 Mindretallet kan støtte nærværende lovforslag og kan endvidere tilslutte  

 sig de af socialministeren under nr. 5 og 6 stillede ændringsforslag.
 Et mindretal (Det Konservative Folkepartis og Det Radikale Venstres  

 medlemmer af udvalget og Hanne Severinsen (V)) indstiller lovforslaget til  

vedtagelse med de af ministeren stillede ændringsforslag og ønsker at  

 udtale følgende:
Ved fremsættelsen af lovforslaget var det en absolut forudsætning, jf.  

 Folketingets enstemmige beslutning af 19. maj 1989, at lovforslaget var  

 udgiftsneutralt.
Til yderligere belysning af de økonomiske konsekvenser  

 nedsatte socialministeren en arbejdsgruppe, der i rapporten konkluderede, at  

 lovforslaget ville medføre offentlige merudgifter på 57 mio. kr. i 1990  

 stigende til 149 mio. kr. i 1992. Rapporten viste, at det ikke på grundlag af  

 det lovforslag, der blev fremsat den 1. november 1989, var muligt at opfylde  

 forudsætningen om udgiftsneutralitet.
Med henblik på at reducere de samlede  

 offentlige udgifter har socialministeren under udvalgsbehandlingen stillet  

 ændringsforslag.
Med disse ændringsforslag ville regeringspartierne kunne  

 stemme for lovforslaget, uanset at fuld udgiftsneutralitet ikke blev opnået.
Selv om lovforslaget skulle blive forkastet, ville kommunerne kunne yde  

 hjælp som hidtil ved f.eks. at ansætte en pårørende som hjemmehjælper.
Den  

 omsorg, der er en naturlig del af familiens ansvar, skal ikke varetages af  

 det offentlige.
Arbejdsgruppens rapport viste, at det offentlige får  

 merudgifter, fordi pårørende i vid udstrækning hidtil selv har varetaget de  

 opgaver, som efter lovforslaget skal udløse lønkompensation fra det  

 offentlige.
 Et andet mindretal (Fremskridtspartiets medlem af udvalget) kan  

 støtte de af ministeren stillede ændringsforslag og vil ved 3. behandling  

 redegøre nærmere for sin stilling til lovforslaget.
Ændringsforslag Til § 1 Af socialministeren, tiltrådt af et mindretal (KF, FP, RV og  

 Hanne Severinsen (V)):
 1) I den under nr. 1 foreslåede § 57 a, stk. 1, 1. pkt.,  

 ændres ordene »at få godtgørelse for tabt arbejdsindtægt  

 (plejevederlag)» til: »en økonomisk godtgørelse (plejevederlag),  

 hvis de i forbindelse med pasningen helt eller delvis opgiver lønarbejde  

 eller personligt arbejde i selvstændig virksomhed«.
 2) I den under nr. 1 foreslåede § 57 b affattes stk.  

 1 således:
»Plejevederlaget efter § 57 a svarer til de sygedagpenge, modtageren  

 i tilfælde af egen sygdom ville være berettiget til efter lov om dagpenge ved  

 sygdom eller fødsel.
Til selvstændige, som ikke er tilmeldt den frivillige  

 forsikring, kan der dog udbetales plejevederlag fra 1. fraværsdag.
Det  

 udbetalte plejevederlag kan højst udgøre et beløb, der svarer til det højeste  

 beløb, der efter § 9, stk. 2, i lov om dagpenge ved sygdom eller fødsel kan  

 udbetales af kommunen efter reglerne om sygedagpenge.« 3) I den under nr. 1 foreslåede § 57 b udgår stk. 2  

 og 3.
 4) I det under nr. 1 foreslåede § 57 b, stk. 4, der bliver  

 stk. 2, ændres »2. pkt.« til: »3. pkt.«.
 Af socialministeren, tiltrådt af udvalget:
 5) I det under nr. 1 foreslåede § 57 c, stk. 1, udgår  

1. og 2. pkt.
Til § 2 6) I bestemmelsen ændres »januar« til: »juli«.
Bemærkninger Til nr. 1 og 2 Efter 1. behandling af lovforslaget har en hurtigtarbejdende arbejdsgruppe  

 haft til opgave at komme med forslag til, hvorledes lovforslagets  

 udgiftsneutralitet kan sikres, idet dette var en forudsætning for  

 Folketingets enstemmige beslutning af 19. maj 1989 om forbedring af vilkårene  

 for stærkt plejekrævende personer i eget hjem.
 Denne arbejdsgruppe, hvis rapport den 15. februar 1990 er sendt til  

 Folketingets Socialudvalg, konkluderer, at lovforslaget i den foreliggende  

 form, såfremt det vedtages med virkning fra 1. marts 1990, vil medføre  

 offentlige merudgifter på 57 mio. kr. i 1990 stigende til 149 mio. kr. i  

 1992.
 Med henblik på at reducere disse merudgifter foreslås følgende ændringer:
- plejevederlaget skal svare til niveauet for sygedagpenge, - retten til udbetaling af plejevederlag ophører ved dødsfaldet og - ikrafttrædelsesdatoen ændres fra 1. januar til 1. juli.
 Med disse ændringer reduceres de samlede offentlige udgifter til 24 mio.  

 kr. i 1990, 71 mio. kr. i 1991 og 94 mio. kr. i 1992.
 De foreslåede ændringer bevirker endvidere, at der bliver overensstemmelse  

 mellem dette lovforslag og det lovforslag til ændring af lov om social  

 bistand, der er fremsat den 18. januar 1990, og som bl.a. indeholder forslag  

 om en godtgørelse til forældre til alvorligt syge børn (§ 48 a i L 169).
 Ændringsforslagene bygger fortsat på en forudsætning om, at modtageren  

 helt eller delvis nedsætter sin arbejdstid, men således at principperne for  

 beregning af plejevederlaget svarer til principperne for ydelse af  

 godtgørelse efter bistandslovens § 48 a.
 Modtageren af plejevederlaget skal derfor være tilknyttet arbejdsmarkedet  

 og i tilfælde af egen sygdom være berettiget til sygedagpenge.  

 Plejevederlaget udgør et beløb, der svarer til de dagpenge, som pågældende  

 ville have fået i tilfælde af egen sygdom.
 Modtageren af plejevederlaget skal således opfylde beskæftigelseskravet i  

 dagpengelovens § 4, stk. 1, nr. 1, eller være berettiget til  

 arbejdsløshedsdagpenge m.v., jf. dagpengelovens § 4, stk. 1, nr. 2-4.
 Også reglerne om beregning af sygedagpenge finder anvendelse, jf.  

 dagpengelovens § 9; derimod gælder reglerne i dagpengeloven om anmeldelse og  

 dokumentation ikke, da disse bestemmelser er knyttet til modtagerens egen  

 sygdom.
 For lønmodtagere svarer plejevederlaget til den timeindtægt, som  

 pågældende ville have været berettiget til under sygefravær efter  

 dagpengeloven.
For selvstændige beregnes plejevederlaget ligeledes i overensstemmelse med  

 reglerne i dagpengeloven.
Dog stilles der ikke krav om tilslutning til den  

 frivilligt forsikrede som betingelse for at modtage plejevederlag fra den 1.  

 dag i plejeperioden.
Det følger i øvrigt af de almindelige regler om  

 sygedagpenge til selvstændige, at disse skal nedsætte deres arbejdstid til  

 mindst halvdelen for at være berettiget til plejevederlag.
 Plejevederlaget kan, hvad enten det udbetales til en eller flere, der i  

 forening varetager plejen, højst udgøre et beløb, der svarer til det højeste  

 beløb, der efter dagpengelovens § 9, stk. 2, kan udbetales af kommunen efter  

 reglerne om sygedagpenge.
 Det bemærkes herved, at kommunen i særlige tilfælde kan beslutte at yde  

 plejevederlag med et højere beløb.
Videre kan fremhæves, at det fortsat er en forudsætning, at der ikke med  

 lovforslaget sker nogen begrænsning i kommunernes muligheder for at yde hjælp  

 efter andre bestemmelser, hvis disse bedre tilgodeser de konkrete behov.
Det  

 vil således fortsat være muligt at ansætte f.eks. en ægtefælle som  

 hjemmehjælper for den døende eller yde tilskud efter § 56 til privat hjælp,  

 som den syge selv antager.
Disse muligheder vil kunne benyttes i de tilfælde,  

 hvor den, der udfører plejen, ikke er berettiget til sygedagpenge i tilfælde  

 af egen sygdom.
Til nr. 3 Bestemmelserne i lovforslagets § 57 b, stk. 2 og 3, udgår som overflødige,  

 jf. bemærkningerne til nr. 1 og 2.
Til nr. 4 Ændringen er redaktionel.
Til nr. 5 Bestemmelsen i § 57 c, stk. 1, 1. pkt., om ophør, når plejeren genoptager  

 arbejdet, er overflødig, da dette følger af ændringsforslag nr. 1 og 2.  

 Forslaget om at lade § 57 c, stk. 1, 2. pkt., udgå indebærer, at retten til  

 plejevederlag ophører ved dødsfaldet.
Til nr. 6 Lovens ikrafttræden ændres til 1. juli 1990.
