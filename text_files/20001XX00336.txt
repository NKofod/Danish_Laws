Skriftlig fremsættelse (21. marts  

 2001) Justitsministeren (Frank Jensen):
 Herved tillader jeg mig for Folketinget at  

 fremsætte:
 Forslag til lov om ændring af straffeloven og  

 retsplejeloven. (Hæleri og anden efterfølgende medvirken samt  

 IT-efterforskning).
(Lovforslag nr.
L 194).
Lovforslaget indebærer for det første en  

 ændring af straffelovens regler om hæleri.
Formålet hermed  

 er at udvide kriminaliseringen af hæleri til at omfatte hæleri  

 med hensyn til udbytte fra alle strafbare lovovertrædelser, jf. den  

 foreslåede bestemmelse i straffelovens § 290. De gældende  

 bestemmelser omfatter alene hæleri med hensyn til udbytte fra visse  

 nærmere angivne lovovertrædelser.
 Kun forsætlige overtrædelser af den  

 foreslåede generelle hæleribestemmelse vil være  

 strafbare.
 Endvidere foreslås det, at der ikke  

 pålægges straf, når udbyttet modtages som almindeligt  

 underhold eller i almindelig detailhandel, hvor køberen betaler i et i  

 øvrigt normalt handelsforløb med udbytte fra kriminalitet.
Der foreslås ikke ændringer i  

 normalstrafferammen for hæleri, der således fortsat vil have  

 fængsel i 1 år og 6 måneder som maksimum.
Det  

 nuværende strafmaksimum for groft hæleri på 6 år  

 foreslås ligeledes bibeholdt for den udvidede bestemmelse.
Det  

 forudsættes herved, at straffe i området mellem 4 og 6 år i  

 almindelighed kun kan komme på tale i forhold til  

 hæleriforbrydelser, der i dag er omfattet af et strafmaksimum på  

 6 år i straffelovens § 191 a og § 286, stk. 3.
 Lovændringen indebærer, at Danmark opfylder  

 sine forpligtelser i henhold til Rådets fælles aktion  

 vedrørende hvidvaskning af penge, identifikation, opsporing,  

 indefrysning, beslaglæggelse og konfiskation af redskaber og udbytte  

 fra strafbart forhold (98/699/RIA).
 Lovforslaget indebærer for det andet, at der ved  

 ændring af retsplejelovens regler om indgreb i meddelelseshemmeligheden  

 skabes adgang til at foretage såkaldt "udvidet  

 teleoplysning", jf. den foreslåede bestemmelse i retsplejelovens §  

 780, stk. 1, nr. 4. Herved forstås f.eks. oplysninger om, hvilke  

 mobiltelefoner der i et givent område og inden for et bestemt tidsrum  

 har været sat i forbindelse med andre telefoner (såkaldte  

 "masteoplysninger").
Det foreslås, at der kun skal være adgang til  

 udvidet teleoplysning, når mistanken vedrører en  

 lovovertrædelse, som har medført eller som kan medføre  

 fare for menneskers liv eller velfærd eller for betydelige  

 samfundsværdier.
Dette svarer til kravet for at foretage  

 rumaflytning.
 Det foreslås samtidig, at der ved udvidet  

 teleoplysning ikke skal gives underretning om indgrebet til indehaverne af de  

 pågældende telefoner, da dette i vidt omfang ville være  

 praktisk umuligt og ganske uoverkommeligt.
Lovforslaget indeholder endvidere en gennemgang af  

 Brydensholt-udvalgets øvrige overvejelser og forslag med hensyn til  

 mulighederne for at efterforske sager om IT-relateret kriminalitet.
Det  

 drejer sig om spørgsmål om politiets adgang til indholdet af  

 digitale meddelelser, herunder elektronisk post, politiets adgang til lagrede  

 teleoplysninger samt meddelelse af teleoplysninger i henhold til samtykke.  

 På disse områder stilles der ikke forslag om ændringer af  

 den gældende retstilstand.
Endelig indeholder lovforslaget visse mindre lovtekniske  

 ændringer af straffeloven i tilknytning til den foreslåede  

 ændring af hæleribestemmelsen.
Det drejer sig om en  

 sammenlægning af straffelovens kapitel 28 og 29 til ét  

 fælles kapitel, der benævnes "Formueforbrydelser".  

 Endvidere foreslås straffelovens § 290, stk. 1, § 292, stk. 2, og §  

 300, stk. 2, om påtalebegæring ophævet, og straffelovens §  

 290, stk. 2, § 213, stk. 2, og § 262, stk. 2, om påtalebortfald efter  

 den forurettedes begæring foreslås flyttet til Rigsadvokatens  

 bekendtgørelse nr. 816 af 29. august 2000 om politimestrenes og  

 statsadvokaternes adgang til at frafalde tiltale.
 Lovforslaget bygger på to delbetænkninger fra  

 Justitsministeriets udvalg om økonomisk kriminalitet og  

 datakriminalitet ("Brydensholt-udvalget"): Delbetænkning I  

 (betænkning nr. 1371/1999) om udviklingen i lovgivningen og  

 kriminaliteten samt om hæleri og anden efterfølgende medvirken,  

 der er afgivet i juli 1999, og delbetænkning II (betænkning nr.  

 1377/1999) om børnepornografi og IT-efterforskning, der er afgivet i  

 september 1999.
 Idet jeg i øvrigt henviser til lovforslaget og de  

 ledsagende bemærkninger, skal jeg hermed anbefale lovforslaget til det  

 Høje Tings velvillige behandling.
