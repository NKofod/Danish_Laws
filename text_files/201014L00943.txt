Bilag 1 Betænkning afgivet af Arbejdsmarkedsudvalget den 25. maj 2011 Betænkning over Forslag til lov om ændring af lov om Arbejdsmarkedets Tillægspension, lov om Lønmodtagernes Dyrtidsfond og forskellige skattelove (Udvidelse af ATPs og LDs investeringsmuligheder og ophævelse af en række SP-regler m.v.) [af beskæftigelsesministeren (Inger Støjberg)] 1. Ændringsforslag Beskæftigelsesministeren har stillet 6 ændringsforslag til lovforslaget.
2. Udvalgsarbejdet Lovforslaget blev fremsat den 6. april 2011 og var til 1. behandling den 12. april 2011. Lovforslaget blev efter 1. behandling henvist til behandling i Arbejdsmarkedsudvalget.
Møder Udvalget har behandlet lovforslaget i 5 møder.
Høring Et udkast til lovforslaget har inden fremsættelsen været sendt i høring.
Den 7. april 2011 sendte beskæftigelsesministeren de indkomne høringssvar, et notat herom og et ligestillingsnotat til udvalget.
Skriftlige henvendelser Udvalget har i forbindelse med udvalgsarbejdet modtaget en skriftlig henvendelse fra Finansrådet.
Beskæftigelsesministeren har over for udvalget kommenteret den skriftlige henvendelse til udvalget.
Spørgsmål Udvalget har stillet 20 spørgsmål til beskæftigelsesministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (udvalget med undtagelse af DF og LA) indstiller lovforslaget til vedtagelse med de stillede ændringsforslag.
 Socialdemokraternes og Socialistisk Folkepartis medlemmer af udvalget mener grundlæggende, at ATP og Lønmodtagernes Dyrtidsfond skal kunne drive finansiel virksomhed, hvorfor S og SF er positivt stemt over for det af beskæftigelsesministeren fremsatte lovforslag.
På grund af finanskrisen har store dele af dansk erhvervsliv fortsat problemer med at låne penge.
Det gælder særligt de små og mellemstore virksomheder, der ikke har så let adgang til kapital.
Finanskrisen er dermed fortsat en betydelig barriere for vækst i virksomhederne.
Årsagen er til dels en generel kreditstramning i finanssektoren, som i nogen grad har været nødvendig.
Men de små og mellemstore virksomheders vanskeligheder med at låne penge skyldes også forhøjelse af rentemarginalen.
S og SF finder, at en øget konkurrence i den finansielle sektor vil sænke virksomhedernes omkostninger til lån, mellemfinansiering og kredit.
Det vil styrke den vækst og jobskabelse, som vi så brændende har brug for.
I ATP og LD har danske lønmodtagere gennem årtier opsparet en betydelig finansiel styrke, som i dag kan komme dansk økonomi til gavn.
ATP har samtidig opbygget store kompetencer som leverandør af administrative ydelser til pensionssektoren, hvilket en række danske pensionsselskaber i dag drager nytte af.
ATP kan derfor med fordel udnytte sine kompetencer internationalt til fordel for de danske pensionsopsparere.
S og SF finder imidlertid de af beskæftigelsesministeren foreslåede lofter over markedsandele uhensigtsmæssige.
S og SF mener endvidere, at det er uhensigtsmæssigt, at ATP og LD ikke må eje datterselskaber, der bedriver livsforsikringsvirksomhed.
I regeringens lovprogram for 2010/2011 blev der lagt op til en fuld harmonisering af retten til at drive finansiel virksomhed i datterselskabsform, så ATP og LD ville få samme muligheder som den øvrige branche.
Efter hårdt pres fra branchen er lovforslaget blevet voldsomt udvandet.
S og SF mener, at der er behov for en fuld harmonisering, således at ATP og LD får mulighed for at opnå bestemmende indflydelse i kreditinstitutter og øvrige virksomheder på det finansielle område på linje med den øvrige branche.
Det vil i sidste ende være til gavn for de danske pensionsopsparere samt øge mulighederne for at udvikle de danske arbejdspladser.
 Da lovforslaget er et skridt i den rigtige retning, kan S og SF stemme for såvel forslaget som ændringsforslagene.
Et  mindretal i udvalget (DF) vil redegøre for sin stilling til lovforslaget ved 2. behandling.
Mindretallet vil stemme for de stillede ændringsforslag.
Et andet mindretal i udvalget (LA) indstiller lovforslaget til forkastelse ved 3. behandling.
Mindretallet vil stemme hverken for eller imod de stillede ændringsforslag.
 Kristendemokraterne, Inuit Ataqatigiit, Siumut, Tjóðveldi og Sambandsflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af beskæftigelsesministeren, tiltrådt af et flertal (udvalget med undtagelse af LA):
 1) I det under nr. 13 foreslåede § 26 b, stk. 9, ændres »pengeinstitutvirksomheder« til: »penge- og realkreditinstitutvirksomhed«, og efter »må summen af erhvervsudlån« indsættes: »og erhvervsrealkreditlån«.
[Udvidelse af anvendelsesområde og konsekvensrettelser] Til § 2 2) I det under nr. 4 foreslåede § 6 b, stk. 4, ændres »pengeinstitutvirksomheder« til: »penge- og realkreditinstitutvirksomhed«, og efter »må summen af erhvervsudlån« indsættes: »og erhvervsrealkreditlån«.
[Udvidelse af anvendelsesområde og konsekvensrettelse] 3) Nr. 5 affattes således:
»5. I § 6 c, stk. 2, ændres »§ 6 b, stk. 2 og 3« til: »§ 6 b, stk. 2 og 6«.« [Redaktionel rettelse] Til § 6 4) Før nr. 1 indsættes som nyt nummer:
»01. I § 2 ændres »§ 3, stk. 1, nr. 1-10« til: »§ 3, stk. 1, nr. 1-9«.« [Konsekvensrettelse] Til § 7 5 ) Efter nr. 2 indsættes som nyt nummer:
»01. I § 8 M, stk. 6, der bliver stk. 5, ændres »stk. 5« til: »stk. 4«.« [Konsekvensrettelse] Til § 10 6 ) I stk. 2 udgår »eller senere«.
[Sproglig præcisering] Bemærkninger Til nr. 1 og 2 Ordet »realkreditvirksomhed« udgik som følge af en redaktionel fejl af bestemmelsen i forbindelse med udarbejdelsen af lovforslaget.
Med ændringsforslaget sikres det, at bestemmelsen som oprindeligt tiltænkt omfatter såvel penge- som realkreditinstitutvirksomhed.
ATPs datterselskaber inden for penge- og realkreditinstitutvirksomhed må ikke opnå en markedsandel på mere end 7,5 pct. af et lands samlede erhvervskreditter inklusive garantier.
Som konsekvens af udvidelsen af anvendelsesområdet i § 26 b, stk. 9, omformuleres bestemmelsen således, at såvel bankudlån som realkreditlån til erhvervslivet omfattes af bestemmelsen.
Til nr. 3 Ved en redaktionel fejl er der i lovforslaget foreslået en ændring af § 6 c, stk. 3. Den foreslåede ændring skal rettelig foretages i § 6 c, stk. 2.
Til nr. 4-6 Der er tale om konsekvensrettelser som følge af de lovtekniske tilføjelser og rettelser, der er indarbejdet i lovforslaget.
Det præciseres særligt i § 10, stk. 2, at det er udbetalinger foretaget efter lovens ikrafttræden, der reguleres.
Jens Vibjerg (V) Peter Juel Jensen (V) Louise Schack Elholm (V) Ulla Tørnæs (V) Bent Bøgsted (DF) Colette L.
Brix (DF) Helle Sjelle (KF) fmd.
Charlotte Dyremose (KF) Anders Samuelsen (LA) Torben Hansen (S) Anne-Marie Meldgaard (S) Lone Møller (S) Leif Lahn Jensen (S) nfmd.
Eigil Andersen (SF) Karsten Hønge (SF) Morten Østergaard (RV) Line Barfod (EL) Kristendemokraterne, Inuit Ataqatigiit, Siumut, Tjóðveldi og Sambandsflokkurin havde ikke medlemmer i udvalget.
