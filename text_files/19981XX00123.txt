Skriftlig fremsættelse (25. november  

 1998) Økonomiministeren Herved tillader jeg mig for Folketinget at  

 fremsætte:
 Forslag til folketingsbeslutning om Danmarks  

 ratifikation af aftale om overenskomst om Den Nordiske Investeringsbank.
(Beslutningsforslag nr.
B 61).
 Den Nordiske Investeringsbank (NIB) oprettedes i 1975 som  

 et fælles nordisk internationalt finansieringsinstitut med det  

 formål at forstærke det nordiske samarbejde og Nordens  

 økonomi ved at give lån og stille garantier på  

 bankmæssige vilkår for gennemførelse af  

 investeringsprojekter i Norden samt eksport med nordisk interesse.
I forbindelse med internationaliseringen af det nordiske  

 erhvervsliv er NIB s virksomhed de senere år blevet endnu mere  

 internationaliseret.
I dag gives der ikke kun lån og garantier til  

 projekter i Norden,  men også til projekter i lande uden for  

 Norden.
 NIB s voksende internationale virksomhed og de dermed  

 følgende øgede risici, har tydeliggjort behovet for at  

 formalisere og styrke NIB s multilaterale status, forstået som den  

 samlede juridiske og politiske status, herunder privilegier, immuniteter og  

 stilling som privilegeret långiver, som traditionelt tildeles  

 finansieringsinstitutioner, der etableres af en flerhed af stater som  

 selvstændige retssubjekter i henhold til folkeretten.
 Hensigten med den nye overenskomst er at give banken bedre  

 grundforudsætninger for at fungere som international  

 finansieringsinstitution i lande uden for Norden og med samme multilaterale  

 status som andre sidestillede internationale parter med hvilke banken  

 samarbejder.
 Idet jeg i øvrigt henviser til de  

 bemærkninger, der ledsager forslaget, skal jeg anbefale dette til det  

 høje Tings velvillige behandling.
