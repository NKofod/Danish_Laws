Pressenævnets kendelse i sag nr. 2022-80-0912 Ikke kritik for at bringe optagelser fra demonstration TV 2 Kosmopol (tidligere TV 2 Lorry) bragte i september en artikel om, at der havde været optøjer i forbindelse med en demonstration.
Af artiklen fremgik også en video fra demonstrationen, som viste en større gruppe mennesker, der højlydt tilråbte en person på et ikke dansk sprog.
Personen, der blev tilråbt, klagede herefter til Pressenævnet over, at TV 2 Kosmopol havde bragt videoen af ham, som han fandt var krænkende, og at TV 2 Kosmopol havde afvist at slette videoen.
Nævnte fandt efter en samlet vurdering ikke grundlag for at kritisere TV 2 Kosmopol for at bringe optagelserne uden klagers samtykke.
Nævnet lagde i den forbindelse vægt på, at optagelserne var fra en offentlig demonstration, at det havde offentlig interesse at vise, hvordan demonstrationen forløb, og at den konflikt, som klager havde haft med andre tilstedeværende ved demonstrationen, ikke havde været af en sådan karakter, at det kunne anses for særligt krænkende for klager.
Nævnet fandt heller grundlag for at kritisere TV 2 Kosmopol for at afvise at slette artiklen.
 [Klager] har klaget over artiklen Video: Optøjer ved Iran-demonstration i [Bynavn], bragt den 24. september 2022 af TV 2 Kosmopol på tv2kosmopol.dk (tidligere tv2lorry.dk), idet han mener, at god presseskik er tilsidesat.
 [Klager] har klaget over, at TV 2 Kosmopol har bragt en krænkende video af ham, samt at TV 2 Kosmopol har afvist af slette den video, som indgår i artiklen.
1 Sagsfremstilling TV2 Kosmopol bragte den 24. september 2022 artiklen Video: Optøjer ved Iran-demonstration i [Bynavn].
Artiklen har følgende underrubrik:
Der er hverken tilskadekomne eller anholdte, oplyser politiet.  Efter underrubrikken fremgår et videoklip, som har en varighed af 20 sekunder.
Af videoen fremgår optagelser af en gruppe mennesker, som befinder sig til en demonstration på [Pladsen] i [Bynavn].
I videoen ses en større gruppe mennesker, der højlydt tilråber en person iført en kakifarvet kortærmet skjorte og bukser samt sorte solbriller, og som står over for denne gruppe.
Personen bliver tilråbt på et ikke dansk sprog [Pressenævnet er i klagen blevet gjort opmærksom på, at manden tilråbes på persisk/farsi, Pressenævnet].
Imellem gruppen af mennesker og den tilråbte person ses en politibetjent, som blandt andet råber gå væk til denne gruppe, og som forsøger at adskille gruppen af mennesker fra personen.
Ca. 10 sekunder inde i videoen fører politibetjenten den tilråbte person væk fra gruppen af mennesker.
En stor del af gruppen følger efter, og det ses af videoen, at de filmer optrinnet.
 Under videoen fremgår følgende tilhørende tekst:
Politiet måtte træde til i forbindelse med demonstrationen lørdag ved [Bygningen].
På videoen kan du se TV 2 Lorrys optagelser fra stedet umiddelbart efter korporlighederne.  Af artiklen fremgår følgende:
 Der udbrød lørdag eftermiddag optøjer under en demonstration ved [Bygningen] i [Bynavn], hvor borgere viser deres støtte til demonstranterne i Iran.
 TV 2 Lorry har set en video fra demonstrationen, hvor der bliver sparket og slået ud efter en person.
 [Navn 1], vicepolitiinspektør ved [Politikredsen], siger til TV 2 Lorry, at der har været optøjer lørdag på [Pladsen], hvor demonstrationen fandt sted.
- Vi kan bekræfte, at der har været uorden.
Hvad der er sket dernede, ved vi ikke.
Der er ro på nu, og vi har en udmærket dialog med de parter, der er dernede, siger [Navn 1].
 Han oplyser, at der hverken er anholdte eller tilskadekomne.
 Der har de seneste dage været støttedemonstrationer flere steder i verden [den understregede tekst udgør et link til artiklen Protests erupt across Iran and the world against death of Mahsa Amini bragt af The Indian Express den 23. september 2022, Pressenævnet] - blandt andet i Stockholm [den understregede tekst udgør et link til artiklen Hårklippning i protest mot iranska regimen bragt af Aftonbladet den 24. september 2022, Pressenævnet], Berlin [den understregede tekst udgør et link til artiklen GERMANY: DEATH OF MAHSA AMINI PROTEST IN BERLIN bragt af Presscov den 24. september 2022, Pressenævnet], og London. [den understregede tekst udgør et link til artiklen Hundreds of Londoners protest for young woman who died in Iranian police custody bragt den CBC den 22. september 2022].
1000 tilmeldte på Facebook Demonstrationen lørdag begyndte klokken 14 på [Pladsen] i [Bynavn].
På programmet er blandt andre en dansk-iransk taler og [Navn 2], chef for politik og dokumentation i [Organisationen] i Danmark.
 Han fortæller, at støttedemonstration i [Bynavn] lørdag skal lægge pres på de danske politikere for at gøre noget ved menneskerettighedsovertrædelser i Iran.
 På det sociale medie Facebook har over 1000 mennesker på forhånd meddelt, at de ville deltage i demonstrationen, der er arrangeret af [Partiet] og [Organisationen] i Danmark.
 Demonstrationen finder sted i solidaritet med det iranske folk, der den seneste tid har demonstreret mod Irans såkaldte moralpoliti.
Ung kvinde døde, efter at have gået i koma i politiets varetægt En ung kvinde på 22 år døde den 16. september, efter hun gik i koma i politiets varetægt tre dage før.
Hun blev anholdt, fordi hendes hijab ifølge myndighederne ikke dækkede hendes hår godt nok.
I henhold til sharia er kvinder i Iran forpligtet til at dække deres hår.
Det er Irans moralpoliti, der håndhæver denne lovgivning.
 Øjenvidner har set kvinden blive slået, og kvindens familie siger, at hun er død som følge af myndighedernes mishandling.
 Irans moralpoliti afviser anklagerne og begrunder kvindens død med et hjerteanfald.
Der er i artiklen indsat en tekstboks med hvid skrift på en lilla baggrund med overskriften Opdatering Af tekstboksen fremgår følgende:
Siden artiklens udgivelse har vi maskeret en af mændene på videoen.  Øvrige oplysninger [Klager] har i forbindelse med klagen fremsendt udskrift af en sundhedsjournal fra hans læge og han har henvist til, at den beskriver de fysiske og psykiske gener, som han har oplevet efter overfaldet. [Klager] har derudover fremsendt udskrift af et skadestuenotat om ham, der efter det oplyste blev lavet efter urolighederne den 24. september 2022.
Det fremgår af sagens oplysninger, at [Klager] den 28. september 2022 henvendte sig telefonisk til TV 2 Kosmopol og udtrykte utilfredshed med offentliggørelsen af videoen, og han oplyste i den forbindelse også, at videoen florerede på sociale medier, og at ham og hans familie følte sig utrygge som følge heraf.
Den 29. september 2022 henvendte [Klager] sig pr. mail med anmodning om at fjerne videoen fra mediets hjemmeside.
TV 2 Kosmopol besvarede samme dag [Klager]s henvendelse og oplyste, at mediet havde besluttet alene at sløre [Klager]s ansigt i videoen, således at han ikke længere kan identificeres i videoklippet. [Klager]s klage er modtaget i Pressenævnet den 6. oktober 2022.
2 Parternes synspunkter 2.1 [Klager]s synspunkter [Klager] har anført, at TV 2 Kosmopol (tidligere TV 2 Lorry) har bragt en artikel med et tilhørende klip i usløret tilstand, som indeholder forkerte oplysninger samt grove og falske beskyldninger om ham, og at dette har påført ham skader, og at det fortsat kan have konsekvenser af forskellig karakter for ham og hans familie i såvel Danmark som Iran.
Han har henvist til, at den konkrete video og linket til artiklen florerer på sociale medier og i særdeleshed blandt iranere, og at videoen giver mange iranere et helt forkert billede af hans personlighed, især hos dem, der ikke kender ham, bl.a. på Fyn og Jylland, og særligt dem, som er kommet her til landet de sidste 10 år.
 [Klager] har i den forbindelse bemærket, at han i forvejen er et kendt ansigt i det iranske miljø og en meget aktiv person, der kæmper mod præstestyret  både som [Navn på kunstnerisk beskæftigelse 1], [Navn på kunstnerisk beskæftigelse 2], [Titel på beskæftigelse] og foreningsmand, og at han i mange år har kæmpet for iranske kvinders frihed.
Artiklen kan desuden have en økonomisk betydning for [Klager]s indtægter i forhold til hans job som [Titel på beskæftigelse].
Han har gjort gældende, at TV 2 Kosmopol bør lave et indslag for at kompensere, hvad de har udsat ham for, og han har oplyst, at han vil kræve erstatning fra TV2.
[Klager] har bemærket, at han kan identificeres ved den optagelse, som TV 2 Kosmopol bragte den 24. september 2022, og som var tilgængelig på hjemmesiden i usløret format indtil 30. september 2022, hvor TV 2 Kosmopol efter henvendelse fra ham valgte at sløre ham på videooptagelsen.
Han har henvist til, at hans tøj er meget markant på videoen, og at videoen samt linket til TV 2 Lorry bliver brugt blandt iranere på sociale medier såsom WhatsApp, Imo, Viber, Telegram, Facebook og Instagram.
I den forbindelse har [Klager] anført, at han oplever at blive kontaktet af såvel nye personer som gamle bekendte, der spørger ham, hvad det går ud på.
 [Klager] har anført, at journalisten og redaktionen sikkert ikke forstår, hvad der bliver sagt på farsi/persisk i videoen, men at han blandt andet bliver tilråbt på farsi/persisk med bandeord og udtryk som forræder og skrid din spion. [Klager] har bemærket, at TV 2 Kosmopol ikke vil forvrænge lyden eller fjerne videoen, men at TV 2 Kosmopol paradoksalt nok godt kan finde ud af at forvrænge lyden i starten, hvor folk råber Død over Den Islamiske Republik Iran.
[Klager] har i forbindelse med klagen for Pressenævnet fremsendt skærmprint af et opslag på Instagram, hvor et usløret billede fra optagelsen er delt.
På billedet delt på Instagram er [Klager] markeret med en rød streg.
Han har ligeledes fremsendt et skærmprint fra videoen (fra før sløringen), som efter det oplyste er blevet uploadet i gruppen [Titel 1] på beskedtjenesten Telegram, hvor videoen deles i usløret tilstand.
Af det fremsendte skærmprint fremgår ligeledes en tilføjet hvid tekst på et andet sprog end dansk, og [Klager] har oplyst, at denne tekst fremgår i hele videoen, som er delt på Telegram.
Derudover har han fremsendt et link til et Instagram-opslag på Instagram-profilen [Titel 2], hvor en video fra optrinnet er offentliggjort, og [Klager] har oplyst, at der i kommentarerne til opslaget bliver henvist til TV 2 Kosmopols optagelse og link.
Han har ligeledes oplyst, at han i et Instagram-opslag med en tilsvarende video bliver truet på livet.
[Klager] har henvist til, at det også fremgår af videoen på TV 2 Kosmopols hjemmeside, at der er mange, der samtidig filmer episoden.
Han har bemærket, at mange af disse videoer er taget fra den samme vinkel, og at dem, der deler deres video og vil understrege og argumentere for deres påstand, lægger videoen fra TV 2 Kosmopol op og henviser til linket.
Selv om hans ansigt nu er maskeret, så kan videoen fungere som et bevis på deres postulat, og en videooptagelse fra en public service station som TV 2 Kosmopol kan for mange mennesker virke som en sandhed.
[Klager] har bemærket, at han mener, at TV 2 ikke i tilstrækkelig grad har taget hensyn til ham og hans familie, og han har henvist til, at han og hans familie føler, at de som følge af klippet og den misforståelse, som er årsagen til optrinnet, er udsat for en heksejagt, og at det er meget belastende. [Klager] har oplyst, at han og hans familie er udsat for trusler.
Han har derudover henvist til, at begivenheden er optaget og bringer et billede af ham i et stort offentligt sted, og at det ville være anderledes, hvis videoen var optaget i et lille hjørne af en gade med få mennesker.
[Klager] har i klagen til Pressenævnet blandt andet henvist til et Facebook-opslag, som en person, [Navn 3], ansat hos [Partiet] har offentliggjort.
Heraf fremgår følgende:
Der er én episode i nærheden af scenen til demoen, som virkelig gjorde mig ked af det.
Det drejer sig om, at en mand, der gik og tog fotos, blev misforstået af nogle demonstranter som en spion fra ambassaden.
Han blev skubbet, og andre måtte stille sig i mellem for at beskytte ham imod en gedigen omgang tæsk.
Den mand er ikke spion.
Han hedder [Klager] og er [Navn på kunstnerisk beskæftigelse 1].
Han er en mild ældre herre og blev utrolig forvirret og chokeret af de pludselige anklager, der blev rettet imod ham.
Jeg har det meget trist over den oplevelse, han blev udsat for.
Og jeg synes, det er vigtigt, at set the record straight.
Han blev misforstået og urimeligt behandlet.
Han er pisse ked af det lige nu.
Jeg er ikke på Facebook.
Hvis folk vil dele denne korrektion, er jeg meget taknemmelig.
Det var heldigvis en lille, afgrænset episode, og politiet var straks til hjælp.  [Klager] har derudover oplyst, at politiet er i færd med at efterforske overfaldet på ham, og at der er mere materiale på sagen, som er afleveret til politiet.
Sletning [Klager] har anført, at TV 2 Kosmopol bør fjerne den krænkende video af ham og erkende, at det er en fejltagelse, at videoen, hvor der bl.a. bliver råbt skældsord som forræder og udsagn som skrid din spion, ikke burde have været offentliggjort.
Han har henvist til, at videoen er krænkende for ham, og at den fortsat har store konsekvenser for ham og hans familie.
2.2 TV 2 Kosmopols synspunkter TV 2 Kosmopol har afvist, at de med artiklen og den tilhørende video har tilsidesat god presseskik og henvist til, at de har foretaget optagelser på offentligt område for at dække en lovligt anmeldt demonstration.
TV Kosmopol har bemærket, at der er tale om en nyhedshistorie af samfundsmæssig interesse, og at de har lavet en objektiv videreformidling af, hvad der er sket og sagt.
TV 2 Kosmopol har anført, at de den 24. september 2022 dækkede en lovligt anmeldt demonstration på pladsen foran [Bygningen], og at demonstrationen var en af de mange demonstrationer, som skete i forbindelse med en ung iransk kvindes død i politiets varetægt i Iran.
TV 2 Kosmopols dækning af demonstrationen blev til et indslag i TV samme dag, hvor mediet skildrer demonstrationen, og årsagen til at det netop finder sted i Danmark.
På TV 2 Kosmopols hjemmeside blev dækningen til den påklagede artikel, som beretter om, at der har været et sammenstød blandt demonstranterne under demonstrationen.
TV Kosmopol har anført, at de beskriver situationen objektivt, at der ikke bliver nævnt navne, og at [Politikredsen] i artiklen bekræfter, at der har været uro, men at der er ro nu, og at politiet har en udmærket dialog med de parter, der er dernede.
Artiklen er ledsaget af en video, som en fotograf fra TV 2 Kosmopol har optaget, som dokumenterer en lidt tændt stemning under demonstrationen, men deciderede slagsmål har TV 2 Kosmopol ikke på deres optagelser - heller ikke på råbånd.
Det er i den ledsagende video, at [Klager] optræder.
TV 2 Kosmopol har oplyst, at [Klager] henvendte sig telefonisk til TV 2 Kosmopol den 28. september 2022 og udtrykte utilfredshed med, at videoen ligger på mediets hjemmeside, og at artiklen med video også bliver delt på sociale medier, bl.a.
Facebook.
I den forbindelse oplyste [Klager], at der på farsi bliver råbt ad ham, og at man kan høre det på videoen.
Han oplyste også, at både han og hans familie er blevet truet og føler sig utrygge, fordi videoen florerer på sociale medier.
TV 2 Kosmopol oplyste i den forbindelse [Klager], at de straks ville se på hans klage, og allerede dagen efter meddelte TV 2 Kosmopol, at de af hensyn til ham og hans familie ville sløre ham på videoen, så han ikke kan genkendes.
[Klager] har ret i, at TV 2 Kosmopol ikke forstår farsi.
TV 2 Kosmopol har anført, at de ikke anser dette for at have relevans i det konkrete tilfælde, da artiklen handler om, hvorvidt demonstrationen forløb fredeligt eller ej.
 TV 2 Kosmopol har bemærket, at deres fotograf var til stede ved demonstrationen, at denne fotograf spottede et optrin og filmede det, og at TV 2 Kosmopols journalist efterfølgende kontaktede politiet for deres kommentarer angående optøjerne.
 TV 2 Kosmopol har afvist, at lyden på videoklippet er blevet forvrænget, sådan som det er anført af [Klager].
Sletning TV 2 Kosmopol har afvist, at de har handlet i strid med god presseskik og har anført, at de i tilstrækkelig grad har taget hensyn til klager ved at anonymisere ham i videoen.
TV 2 Kosmopol har gjort gældende, at [Klager] hverken optræder med navn eller ansigt i videoen, og at de dækker en vigtig samfundsrelevant begivenhed, som fandt sted på offentligt sted.
TV 2 Kosmopol har bemærket, at de straks efter [Klager]s henvendelse imødekom hans ønske om ikke at kunne blive genkendt på optagelsen på grund af det, der angiveligt bliver råbt ad ham.
Anonymiseringen af [Klager] skete dagen efter hans henvendelse, og TV 2 Kosmopol har bemærket, at de har valgt at anonymisere ham for at tage hensyn til et menneske, der er udsat for en, for ham, ubehagelig oplevelse.
 3 Pressenævnets begrundelse og afgørelse:
 I sagens behandling har følgende nævnsmedlemmer deltaget:
 Anne Louise Bormann, Mads Sandemann, Ulrik Holmstrup og John Meinert Jacobsen.
Kompetence Pressenævnet bemærker, at det følger af medieansvarslovens § 43, at Pressenævnet træffer afgørelse i sager om, hvorvidt der er sket offentliggørelse i strid med god presseskik, jf. § 34, og hvorvidt et massemedie efter reglerne i lovens kapitel 6 er forpligtet til at offentliggøre et genmæle.
Spørgsmål om, hvorvidt der er sket overtrædelse af databeskyttelseslovgivningen, henhører under domstolene og Datatilsynet, ligesom spørgsmålet om, hvorvidt der er handlet i strid med straffelovens regler eller erstatningspådragende hører under domstolene og falder uden for nævnets kompetence.
God presseskik [Klager] har klaget over, at offentliggørelsen af videoen i den påklagede artikel er krænkende for ham, og at den indeholder forkerte oplysninger og grove beskyldninger om ham.
Det følger af de vejledende regler for god presseskik, at det er mediernes opgave at bringe korrekt og hurtig information.
Så langt det er muligt, bør det kontrolleres, om de oplysninger, der gives eller gengives, er korrekte, jf. punkt A. 1. Det følger videre af de vejledende regler for god presseskik, at meddelelser, der kan krænke privatlivets fred, skal undgås, medmindre klar almen interesse kræver offentlig omtale.
Det enkelte menneske har krav på beskyttelse af sin personlige anseelse, jf. punkt B. 1 Pressenævnet bemærker, at redaktøren i overensstemmelse med det almindelige princip om redaktørens ret til at redigere mediet som udgangspunkt er berettiget til at beslutte, hvad man vil bringe i mediet.
Det vil sige, at det ligger inden for grænserne af redaktørens redige-ringsret at undlade at omtale forhold, der for en af parterne eller andre forekommer centrale, ligesom det er op til redaktøren at vælge og fravælge materiale og kilder, så længe det sam-lede indtryk giver et retvisende billede.
 Pressenævnet finder samtidig, at et medie har ansvaret for, at det samlede indtryk i dækningen giver et retvisende billede af sagen.
 Ud over selve videoen, hvis indhold er beskrevet under sagsfremstillingen, fremgår følgende af artiklen om urolighederne/optøjerne ved demonstrationen:
 Der udbrød lørdag eftermiddag optøjer under en demonstration ved [Bygningen] i [Bynavn], hvor borgere viser deres støtte til demonstranterne i Iran.
 TV 2 Lorry har set en video fra demonstrationen, hvor der bliver sparket og slået ud efter en person. [Navn 1], vicepolitiinspektør ved [Politikredsen], siger til TV 2 Lorry, at der har været optøjer lørdag på [Pladsen], hvor demonstrationen fandt sted.
- Vi kan bekræfte, at der har været uorden.
Hvad der er sket dernede, ved vi ikke.
Der er ro på nu, og vi har en udmærket dialog med de parter, der er dernede, siger [Navn 1].
Han oplyser, at der hverken er anholdte eller tilskadekomne.  Artiklen indeholder ikke yderligere oplysninger om de optøjer, der har været ved demonstrationen.
Der fremgår ikke  ud over videooptagelserne, hvor [Klager] optræder  oplysninger om [Klager]s identitet i artiklen, der i videre omfang end optagelserne kan tjene til identificering af ham.
Optagelserne af [Klager] er taget til en offentlig demonstration og indgår i omtalen af uroligheder ved demonstrationen.
For så vidt angår offentliggørelse af billedmateriale er det Pressenævnets generelle opfattelse, at det som udgangspunkt ikke er i strid med god presseskik, at medier fotograferer personer, der befinder sig på et offentligt sted, heller ikke selv om de pågældende ikke har samtykket heri.
Derimod kan det være i strid med god presseskik, hvis et billede offentliggøres i en sammenhæng, der kan opfattes som personligt krænkende, og som er den pågældende uvedkommende.
[Klager] har for Pressenævnet oplyst, at han på de af TV 2 Kosmopol offentliggjorte optagelser bl.a. tilråbes på persisk/farsi med udsagn som skrid din spion og forræder, og han har anført, at disse udtryk er krænkende for ham.
TV 2 Kosmopol har oplyst, at de ansatte på TV 2 Kosmopol ikke forstår farsi, men har samtidig anført, at de mener, at det er irrelevant i den konkrete sammenhæng, idet artiklen handler om, hvorvidt demonstrationen forløb fredeligt eller ej.
Efter en samlet konkret vurdering finder nævnet ikke grundlag for at kritisere TV 2 Kosmopol for at bringe optagelserne uden [Klager]s samtykke.
Nævnet har lagt vægt på, at optagelserne er fra en offentlig demonstration, og at det har offentlig interesse at vise, hvordan demonstrationen forløb, og at den konflikt, som [Klager] har haft med andre tilstedeværende ved demonstrationen, der vises, ikke har været af en sådan karakter, at det kan anses for særligt krænkende for [Klager] at vise den.
Nævnet udtaler derfor ikke kritik.
Sletning - punkt B. 8 [Klager] har klaget over, at TV2 Kosmopol har afvist hans anmodning om at få slettet den påklagede artikel.
Generelt om punkt B. 8 Det følger af de vejledende regler for god presseskik, at meddelelser, som er offentliggjort i digitale medier, ofte vil være tilgængelige længe efter, at de er publiceret.
Efter anmodning til mediet kan tilgængeligheden af sådanne tidligere offentliggjorte, følsomme eller private oplysninger hindres, i det omfang det er muligt og skønnes rimeligt, jf. punkt B. 8.
 Medier kan afindeksere, dvs. ændre instruksen til søgemaskiner, så søgemaskiner ophører med at henvise til artiklen, anonymisere, dvs. ændre i artikelteksten så eksempelvis et personnavn anonymiseres, eller helt afpublicere en artikel, dvs. fjerne artiklen fra hjemmesiden.
 Det er nævnets opfattelse, at anvendelse af B. 8 i de vejledende regler og muligheden for at meddele et medie kritik for ikke at imødekomme en anmodning om afindeksering, anonymisering eller afpublicering som udgangspunkt kun bør anvendes, når der er tale om oplysninger, som er særligt belastende for den person, der er omtalt.
Den konkrete sag [Klager] har anført, at TV 2 Kosmopol har afvist at slette artiklen Video: Optøjer ved Iran-demonstration i [Bynavn], bragt den 24. september 2022 på tv2kosmopol.dk (tidligere tv2lorry.dk).
 På baggrund af sagens oplysninger har Pressenævnet lagt til grund, at TV 2 Kosmopol har sløret [Klager] på de optagelser fra september 2022, som blev foretaget i forbindelse med en offentlig demonstration.
Som sagen er oplyst, finder Pressenævnet herefter, at de bragte optagelser af [Klager] er af en sådan karakter, at de ikke kan anses for følsomme eller private og dermed særligt belastende for ham.
Nævnet bemærker i den forbindelse, at offentliggørelsen af optagelserne ikke er i strid med god presseskik, jf. ovenfor, og derfor finder Pressenævnet, at der ikke foreligger sådanne tungtvejende grunde, at TV 2 Kosmopol skulle have imødekommet anmodningen om sletning af artiklen.
Nævnet udtaler derfor ikke kritik af TV 2 Kosmopols afvisning af at slette artiklen.
