Landsskatteretskendelse Vindmøller i Californien - fradrag for underskud og renteudgifter Reference:
SL§' 6 PSL § 4, stk. 1, nr. 13 A klagede for indkomståret 1994 over, at  

 skatteankenævnet havde nægtet at godkende fradrag for underskud  

 samt negativ egenkapital vedr. vindmøller.
 Det fremgik af sagen, at klageren den 30. december 1994  

 havde indgået en tegningsaftale med B A/S om køb af to  

 vindmøller til en købesum af i alt 218.062 USD.
 Af tegningsaftalen fremgik:
"TEGNINGSAFTALE Vedrørende køb af vindmøller Afsnit 1 Andertegnede A har modtaget det af B A/S udarbejdede  

 salgsprojekt, og jeg erklærer, at jeg har gennemgået prospektet  

 sammen med B's investeringsrådgivere, ligesom B A/S har udarbejdet en  

 individuel investeringskalkule baseret på de af mig oplyste, personlige  

 økonomiske forudsætninger.
Afsnit 2 B A/S har forklaret mig de kommercielle risici i denne  

 investering i driftudstyr, og den mig tilbudte putoption til minimering af  

 driftsrisikoen er blevet gennemgået.
Afsnit 3 Jeg skal i denne forbindelse erklære, at jeg  

 ønsker / ikke ønsker at købe den tilbudte option.
Afsnit 4 B A/S har endvidere gennemgået den mig tilbudte  

 Pool-ordning til minimering af udsvingene i indtægter og ikke  

 budgetterede vedligeholdelsesomkostninger.
Afsnit 5 Jeg skal i den forbindelse erklære, at jeg  

 ønsker / ikke ønsker at indtræde i den tilbudte  

 ordning.
Afsnit 6 I overensstemmelse med det ovenstående  

 accepterer undertegnede herved fra B A/S eller ordre at købe  2  

 vindmøller til en købesum på ialt USD  

 218.062.
Afsnit 7 Jeg er bekendt med, at møllerne er brugte, og  

 sælger indestår overfor mig for, at de er i fuldt funktionsdygtig  

 stand ved overtagelsen, som er aftalt til den 23. december 1994.  

 Møllerne er opstillet og i produktion i  _______________  i  

 Californien.
Afsnit 8 I forbindelse med købet af ovennævnte  

 vindmøller, giver undertegnede B A/S fuldmagt til at underskrive  

 samtlige dokumenter som er nævnt i prospektet, samt øvrige  

 dokumenter der måtte være nødvendige for handelens  

 gennemførelse.
Hvis vindmøllerne ikke er leveret senest den 31.  

 december 1994, er jeg frit stiller, og samtlige af mig indbetalte  

 beløb skal refunderes mig uden unødig forsinkelse.
Afsnit 9 Senest den 22. december indbetaler jeg:
 13 % af ovennævnte købesum USD 28.348  

 eller DKK 177.175.
Afsnit 10 Såfremt jeg har valgt at købe den  

 ovennævnte Putoption erlægges tillige:
DKK 600 pr. vindmølle DKK 1.200,- I alt til betaling DKK 178.375,-" Tegningsaftalen var underskrevet af klageren samt en  

 repræsentant fra B A/S den 30. december 1994, hvilken dato klageren  

 tillige underskrev en veksel på 178.375 kr., der var betalbar hos B A/S  

 ved sigt.
 B A/S havde den 8. december 1994 udarbejdet en  

 projektbeskrivelse vedrørende vindmøller af et andet  

 mærke, hvoraf bl.a. fremgik:
 ".....
Finansiering Investeringen finansieres ved, at De kontant indbetaler  

 12% af købesummen, mens 88% finansieres over 10 år til en fast  

 rente på 6%. Alternativt kan De nøjes med at indbetale 6% og  

 derefter finansiere de yderligere 6% over 10 måneder hos B A/S.
 Lånet på de 88% afdrages med indtægterne  

 fra elproduktionen.
Da denne afregnes i USD er lånet - for at  

 undgå kursrisiko - ligeledes i USD.
Investor hæfter personligt  

 for lånet, og han kan til enhver tid gebyrfrit indfri gældsbrevet  

 til restgælden.
Hvis De finansierer de yderligere 6% hos B A/S vil  

 dette lån være i Danske kroner.
Risiko Som ved enhver anden erhvervsmæssig investering  

 kan indtjeningen variere, og det er selvfølgelig vanskeligt at gardere  

 sig 100%.
Der er imidlertid truffet en fast aftale om prisen  

 på den leverede strøm.
Det er selvfølgelig ikke muligt at  

 garantere en fast produktion, idet produktionens størrelse  

 afhænger af vindforholdene.
De budgetter der ligger til grund for denne investering  

 stemmer dog nøje overens med den produktion af el, der er opnået  

 i de seneste år.
Herudover er både købesum og finansiering  

 aftalt i forhold hertil, hvor service- og vedligeholdelsesaftalerne skal  

 tilsikre at produktionsmålene nås.
 Det er således efter vor mening ikke særligt  

 sansynligt, at en vindmølle ikke i det store hele vil nå sin  

 budgetterede produktion.
 Det skal specielt nævnes, at møllerne er  

 ansvarsforsikrede.
 Afregning fra elselskabet for den leverede strøm  

 sker til en speciel konto, der ganske vist ikke er afsondret fra  

 operatørens øvrige økonomi, men som nøje  

 afstemmes af operatørens revisorer. Årsagen hertil er, at ikke  

 kun afregningen fra dette projekts vindmøller, men for alle  

 vindmøller, der leverer strøm til værket, indgår  

 på kontoen.
Herudover vil der blive aftalt modregningsadgang.
Dette  

 betyder, at investor i tilfælde af operatørens manglende  

 betalingsevne kan modregne sine betalingsforpligtelser overfor  

 operatøren i hans betaling for strøm.
Putoption Investor har til enhver tid ret til, at sælge  

 vindmøllen til hvem han ønsker.
Herudover kan han købe en option, og dermed  

 erhverve sig en ret til at forlange, at B A/S overtager møllen til den  

 til enhver tid værende restgæld, og derved frigøre sig fra  

 yderligere økonomisk ansvar.
B A/S kan altså ikke nægte at  

 overtage vindmøllen, hvis investor vil af med den og ikke kan finde en  

 interesseret køber.
 Såfremt B A/S ikke skulle være i stand til at  

 opfylde forpligtelsen, er der aftalt modregningsadgang direkte overfor  

 långiver.
Optionerne koster DKK 1.200 pr. vindmølle og er  

 gældende i 3 år og 6 måneder fra 1. december 1994. Herefter  

 kan optionen forlænges for 1 år ad gangen i indtil 3 år mod  

 betaling af DKK 700 pr. vindmølle pr. år.
Dette er  

 selvfølgelig en ekstra sikkerhed for investor, såfremt hans  

 vindmøller skulle vise sig tabsgivende i et år.
 .....
Salg af møllerne Det er Dem selv alene, der bestemmer om De vil beholde  

 vindmøllerne til år 2014. Vælger De imidlertid at  

 købe den førnævnte beskrevne put-option, kan De dog:
 på et hvilket som helst tidspunkt indenfor de  

 første 6 ½ år udtræde af investeringen og frigøre  

 Dem for yderligere gældsforpligtelse.
....." Af projektbeskrivelsen under betegnelsen "20-årigt  

 budget" fremgik endvidere:
 ".....
Finansiering Investor betaler kontant 12% af møllernes  

 anskaffelsessum.
Der udstedes gældsbrev på 88% af  

 møllernes anskaffelsessum.
Gældsbrevet forrentes med en fast  

 årlig rente på 6% og afdrages med indtil 10% af hovedstolen om  

 året.
Der skal alene ske afdrag på gælden såfremt  

 møllernes driftsresultat før afskrivninger er positivt." Det fremgik tillige af sagen, at en repræsentant fra  

 B A/S på vegne af klageren den 30. december 1994 havde underskrevet en  

 "Promissory note", hvor klageren forpligtede sig til at betale 189.714 USD  

 samt renter heraf ved årlige betalinger i en 15-års periode.
 Skatteankenævnet havde nægtet at godkende  

 fradrag for underskud samt negativ egenkapital i den af klageren drevne  

 virksomhed ved vindmøller, idet det var nævnets opfattelse, at  

 der ikke havde fundet nogen reel overdragelse af vindmøller sted, og  

 der videre ikke var indgået nogen reel gældsforpligtelse.
 Skatteankenævnet havde anført, at klageren  

 således ikke ville være berettiget til at foretage afskrivninger  

 efter afskrivningslovens bestemmelser på de pågældende  

 vindmøller, og ikke ville være berettiget til at foretage  

 fradrag for driftsmæssigt underskud eller for renteudgifter efter  

 bestemmelserne i statsskattelovens § 6.
Skatteankenævnet var endvidere af den opfattelse, at  

 såfremt det kunne anerkendes, at der havde fundet en reel overdragelse  

 sted, ville det pågældende projekt være omfattet af  

 bestemmelsen i personskattelovens § 4, stk. 1, nr. 13, eftersom der efter  

 nævnets opfattelse var tale om udlejning af vindmøller og ikke  

 salg af strøm.
Underskud ville således alene kunne  

 fratrækkes i overskud fra samme virksomhed.
 Skatteankenævnet havde henvist til  

 sagsfremstillingen, hvoraf fremgik om nævnets bemærkninger og  

 vurdering:
"Skatteankenævnet har gennemgået de indsendte  

 dokumenter herunder kontrakten mellem C and D Inc. og har fundet, at der er  

 en væsentlig grad af uoverensstemmelse mellem projektbeskrivelsen og de  

 indgåede kontrakter.
Således er det f.eks. ikke korrekt,  

 når det i projektbeskrivelsen er anført, at investor selv kan  

 vælge, om han vil beholde vindmøllerne til år 2014, eller  

 om han forinden vil sælge f.eks. via den tilbudte put-option.
Dette  

 fremgår bl.a. af subleaseaftalens ophørsbestemmelser.
 Investors beføjelser som ejer er beskåret  

 dertil, at han alene er overladt retten til at selvangive møllernes  

 driftsresultat, at afskrive på dem samt, under visse  

 omstændigheder, at sælge dem.
 De facto må retten til at sælge  

 møllerne også være særdeles begrænset, da  

 prisen, som anført af skatteforvaltningen, samt de omfattende  

 rådighedsindskrænkninger, gør salg uden for miljøet  

 urealistisk.
Selve driften og administrationen af møllerne og  

 elektricitetssalget har investor, som integreret led i den indgåede  

 aftale, forpligtet sig til at overlade til E.
Endvidere fremgår det af  

 kontrakten med C, at han ikke selv kan sælge den elektricitet  

 møllerne har produceret, men at dette skal ske via D Inc.
 Det er nævnets opfattelse, at prisen på  

 møllerne er sat til en værdi, der intet har med den reelle  

 markedsværdi at gøre, men som alene er baseret på at  

 skulle danne grundlag for betydelige skattemæssige afskrivninger.
 Den budgetterede strømproduktion er heller ikke sat  

 til et realistisk niveau, men da denne ifølge projektbeskrivelsen  

 alene skal anvendes til afdrag på lånet, som efter en kortere  

 årrække skal indfries ved tilbagesalg af vindmøllerne, har  

 dette primært betydning ved beregningen af den skattemæssige  

 gevinst ved opgørelsen af forholdet mellem besparelsen ved de  

 skattemæssige afskrivninger og beskatningen af de genvundne  

 afskrivninger.
Erhvervsmæssig virksomhed er karakteriseret ved, at  

 der for egen regning og risiko udøves en virksomhed af  

 økonomisk karakter med indtægtserhvervelse for øje.
Den  

 skal kunne give overskud, og den skal kunne give en vis forrentning af de  

 investerede værdier.
 Den virksomhed, klageren her har investeret i, er  

 konstrueret, så den kun kan give overskud i form af skattebesparelser i  

 indkomst tjent på anden vis.
 Investor må antages alene at have investeret i et  

 nøje beregnet driftsunderskud i form af renteudgifter og  

 afskrivninger, mens rådigheden over vindmøllerne er forblevet  

 hos sælger, hvem et eventuelt overskud ved strømproduktionen  

 reelt også tilkommer, som følge af de i udbudsmaterialet  

 skitserede lånevilkår.
Det er nævnets opfattelse, at der, som følge  

 af de næsten alt omfattende rådighedsindskrænkninger, ikke  

 har fundet nogen reel overdragelse sted, og at projektet som helhed er lagt  

 an, så der reelt ikke er en chance for, at det skal give overskud.
Som  

 følge heraf kan der ikke gives fradrag for skattemæssige  

 afskrivninger eller for driftsunderskud.
Den indgåede låneaftale er efter nævnets  

 opfattelse reelt tilrettelagt på en sådan måde, at det  

 aldrig har været hensigten, at investor skulle have penge op af lommen.  

 Lånet er ydet til erhvervelsen af vindmøllerne.
Ydelser skal  

 alene betales med nettooverskud fra samme vindmøllers  

 strømproduktion, og endelig skal lånet indfries ved tilbagesalg  

 af samme vindmøller.
Det er nævnets opfattelse, at investors  

 erklæring om, at han ikke har købt den tegnede put-option, ikke  

 ændrer ved dette forhold.
Beslutningen om at undlade at indgå den  

 påtænkte aftale om putoption er, efter nævnets opfattelse,  

 alene truffet for at undgå beskatning efter kursgevinstskattelovens  

 bestemmelser.
Udbyder må antages stadig at være bundet af den  

 indgåede aftale.
 På denne baggrund kan den indgåede  

 låneaftale ikke betragtes som en reel gældsforpligtelse, med en  

 heraf flydende reel forpligtelse til at betale renter, hvorfor klageren ikke  

 anses berettiget til fradrag for renteudgifter, hverken efter  

 statsskattelovens § 6, litra a eller samme litra e.
Endvidere vil den omstændighed, at hele driften og  

 administrationen af vindmøllerne er overladt til E, der antageligt har  

 overladt det til D, medføre, at der reelt er tale om udlejning af  

 vindmøllerne til E/D.
Der er herved især henset til den  

 omstændighed, at hverken E eller D er berettiget til at opkøbe  

 strøm, mens afregning af strømmen på den anden side skal  

 gå gennem D.
 Projektet vil derfor være omfattet af  

 personskattelovens ' 4, stk. 1, nr. 13, og underskud kan således alene  

 fratrækkes i overskud fra samme virksomhed.
Der skal her henvises til bindende forhåndsbesked af  

 27. oktober 1995." Klagerens revisor havde heroverfor gjort  

 gældende:
 ".....
 Til brug for behandling af sagen har vi vedlagt kopi af  

 skatteankenævnets afgørelse, dateret den 25. juli 1996.
Herudover har vi vedlagt følgende relevante  

 dokumenter vedrørende erhvervelsen af de to vindmøller placeret  

 i Californien; - Purchase Agreement mellem A og E, dateret den 30. december  

 1994.
- Promissory Note mellem A og E,  dateret den 30. december  

 1994.
- Security Agreement mellem A og E, dateret den 30. december  

 1994.
- Sublease Agreement mellem A og F, dateret den 30. december  

 1994.
- Turbine Management Agreement mellem A og E, dateret den  

 30. december 1994.
- Power Purchase Contract mellem C og D Inc.
- Memorandum vedrørende kontrol af fysisk  

 tilstedeværelse af vindmøller i Californien i forbindelse med  

 vindmølleprojekt udbudt af B A/S i 1994, dateret den 3. marts 1995,  

 udarbejdet af et dansk revisionsfirma og et dansk advokatfirma.
- Advokaterklæring fra advokatfirmaet, dateret den 28.  

 marts 1995, der bekræfter ejendomsrettens overgang til de danske  

 investorer.
- Revisorredegørelse, dateret den 30. marts 1995, for  

 investorer, der har anskaffet vindmøller af samme type.
- UCC-1 Financing Statement vedrørende sikringsakt  

 for långiver, registreret den 8. marts 1995 i Sacramento.
- Evaluering af investering i mølle fra 1985  

 installeret i USA, dateret marts 1996 og udarbejdet på opfordring af  

 det danske revisionsfirma.
- Evaluering af investering i mølle fra 1985  

 installeret i USA, dateret marts 1996 og udarbejdet på opfordring af  

 det danske revisionsfirma.
- Opgørelser af produktion mv. for  

 vindmøllerne i perioden fra anskaffelsen til 31. december 1994.
- Årsregnskab for 1994/95 for B A/S.
Følgende dokumenter vil blive fremsendt ved  

 førstkommende lejlighed; - Tegningsaftale, dateret den 28. december 1994.
- Legal opinion fra et amerikanske advokatfirma, dateret den  

 6. januar 1995, der bekræfter ejendomsrettens overgang til de danske  

 investorer.
- Power Sales Agreement mellem G og E, dateret den 1. maj  

 1996.
- Bill of Sale mellem A og E, dateret den 30. december  

 1994.
- Repair and Maintenance Agreement mellem A og E, dateret  

 den 30. december 1994.
 Sagens omstændigheder:
 A erhvervede den 30. december 1994 to 65 kW Micon  

 vindmøller, som blev opstillet i et område i Californien i  

 midten af 1980'erne.
Vindmøllerne blev formidlet solgt til danske  

 investorer i slutningen af 1994 gennem firmaet B A/S.
Sælger var E, som  

 bl.a. af skattemæssige årsager er beliggende på  

 Antigua.
Prisen for 65 kW.
Micon vindmøllerne var US$  

 100.378 pr. stk.
Heraf blev US$ 5.521 betalt kontant, mens E finansierede  

 resten, US$ 94.857, på et gældsbrev.
 Gældsbrevet blev af E sikret ved indgåelse af  

 pantsætningsaftale, Security Agreement, der sammen med registrering af  

 UCC-1 Financing Statement sikrer, at vindmøllerne, ifølge  

 californisk ret, ikke kan overdrages, uden at lånet respekteres.
 I forbindelse med købsaftalen blev der  

 indgået aftale med E om servicering og vedligeholdelse af  

 vindmøllerne samt om daglig styring og administration af forholdene i  

 USA.
 Service og vedligeholdelse er i praksis udliciteret til D  

 Inc., der varetager denne funktion for samtlige vindmøller i  

 området mod et fast honorar for forebyggende vedligeholdelsesarbejder.  

 Ekstraordinære reparationsarbejder faktureres særskilt, hvilket  

 er sædvanligt indenfor branchen.
 Jordstykket, hvorpå vindmøllerne er  

 opstillet, er ejet af F, og der blev samtidig med købsaftalen  

 indgået aftale om, at investor kunne indtræde i en 15-årig  

 lejeaftale vedrørende jordarealet, hvor vindmøllerne er  

 opstillet.
 I forbindelse med afgivelse af dansk advokat- og  

 revisorredegørelse blev der foretaget due diligence i Californien med  

 henblik på en kontrol af vindmøllernes fysiske eksistens.
 Investorerne indtrådte på  

 købstidspunktet i en elsalgsaftale indgået mellem C og D Inc.  

 Elsalgsaftalen blev oprindeligt indgået som en 30-årig aftale med  

 en særdeles favorabel fast elpris i de første 10 år.
 Herefter er prisen variabel afhængig af prisen  

 på naturgas og andre eksterne faktorer.
Imidlertid indgik E den 1. maj 1996, på  

 investorernes vegne, en aftale med et selskab om leverance af strøm  

 til et brintfremstillingsanlæg til en minimeret gennemsnitlig pris  

 på 7 cent pr. kW.
I tilfælde af, at prisen pr. kWh ifølge  

 el-kontrakten er højere, vil investorerne blive afregnet i  

 overensstemmelse hermed.
 På baggrund af skatteforvaltningens indsigelser mod  

 vindmøllernes værdiansættelse rekvirerede vi i marts  

 måned 1996 en udtalelse fra en person, som siden 1983 har beklædt  

 ledende stillinger indenfor den danske og amerikanske vindkraftindustri.
Han var bl.a.
Vice President Operation for et firma i  

 Californien i 1986-87 og har som følge heraf et indgående  

 kendskab til den konkrete vindmøllepark.
 Endelig har vi i april måned 1996 modtaget  

 opgørelser over vindmøllernes faktiske produktion fra  

 købstidspunktet og frem til den 3. december 1995.
 Opgørelserne bekræfter udtalelsen samt de  

 udarbejdede budgetter i revisorredegørelsen.
 Skatteankenævnets kendelse:
 Vi har som bekendt modtaget skatteankenævnets  

 kendelse, dateret den 25. juli 1996.
 Skatteankenævnet er af den opfattelse, at vor klient  

 ikke kan fradrage negativt skattemæssigt resultat hidrørende fra  

 investeringen i anden indkomst.
Skatteankenævnet begrunder sin opfattelse med  

 følgende; - Vor klient anses ikke for at have indgået en  

 bindende aftale om køb af vindmøllerne, hvorved ejendomsretten  

 ikke kan anses for overgået til vor klient.
- Anskaffelsessummen mv. er langt højere end  

 vindmøllernes reelle markedsværdi.
- E har ingen mulighed for at opfylde den indgåede  

 service og vedligeholdelseskontrakt - Investeringen kan ikke betragtes som  

 erhvervsmæssig.
- Investeringen er omfattet af personskattelovens § 4 stk. 1  

 nr. 13. (subsidiær påstand) Vi er ikke enige i ankenævnets kendelse.
 Ejendomsrettens overgang:
 Ejendomsrettens overgang til vor klient sker ved  

 overdragelse af Bill of Sale.
 Det fremgår af Bill of Sale, at investor har opfyldt  

 sine forpligtelser, herunder udbetaling m.v. og at sælger, E erkender  

 at ejendomsretten overgår til investor.
 Dette bekræftes af såvel det amerikanske  

 advokatfirma som det danske advokatfirma.
 Det fremgår af tegningsaftalen, at vor klient  

 på tidspunktet for indgåelse af handlen, med henblik på en  

 risikominimering, ønskede at tegne en put-option, hvorved B A/S  

 forpligtede sig til, indenfor de første 3½  år fra handlens  

 indgåelse, at tage vindmøllen tilbage til den til enhver tid  

 værende restgæld.
Der er på intet tidspunkt oprettet  

 selvstændige papirer vedrørende denne put-option.
Det kan  

 således med god grund diskuteres, hvorvidt der i det hele taget er  

 tegnet en put-option.
Antages det, at der er tegnet en put-option, vil  

 værdien af denne naturligvis afhænge af B A/S's evne til at  

 honorere optionen.
De seneste årsregnskaber for B A/S viser med al  

 tydelighed, at dette ikke vil være tilfældet.
Selskabet er, efter  

 vor bedste overbevisning, insolvent.
 Hvorvidt put-optionen er tegnet eller ej, får derfor  

 næppe nogen selvstændig skattemæssig betydning.
 Vor klient opnår ejendomsretten til de  

 pågældende vindmøller på anskaffelsestidspunktet.  

 Dette bekræftes, udover Bill of Sale og advokaterklæringerne,  

 tillige af, at der er registreret UCC-1 Financing Statement samt af de  

 samtaler, vi havde med serviceoperatører m.fl., som vi mødte  

 under vor due diligence i Californien i februar 1995.
 E ville således næppe registrere en UCC-1  

 Financing Statement, for at sikre Deres tilgodehavende, såfremt  

 vindmøllen ikke var overdraget.
 Endvidere var de amerikanere, vi mødte under vor  

 kontrol i vindmølleparken, fuldt bekendt med, at vindmøllerne  

 var overdraget til en række danske investorer.
Vi mener ikke, at der på nogen måde er sket  

 usædvanlige rådighedsindskrænkninger over  

 vindmøllerne i forbindelse med overdragelsen til investorerne.
Det kan  

 vel ikke anses for usædvanligt, at eventuelle gældsforpligtelser  

 skal respekteres ved en overdragelse af et aktiv.
Dette er almindeligt kendt  

 i forbindelse med handel med aktiver, hvad enten dette sker i erhvervsforhold  

 eller ved rent private handler.
Det forhold, at investor har lejet det jordareal, hvor  

 vindmøllerne er placeret, har ingen faktisk indflydelse på  

 råderetten over vindmøllen.
Ved lejeperiodens ophør vil  

 det således være sandsynligt, at udlejer ønsker at  

 forlænge kontrakten, da det næppe vil være muligt at  

 opnå et mere fordelagtigt udlejningsresultat af en jordparcel, der er  

 beliggende i et kuperet og goldt område.
 Skulle udlejer mod forventning ikke ønske at  

 forlænge lejemålet, vil investor frit kunne nedtage  

 vindmøllen og eventuelt placere den et andet sted, alternativt  

 sælge den som reservedele.
 For så vidt angår investors råderet,  

 skal vi tillige henvise til Turbine Management Agreement, hvorefter investor,  

 til enhver tid, med 30 dages skriftlig varsel, har adgang til at inspicere  

 vindmøllerne.
Skatteforvaltningens påstand, om at investor ikke  

 hæfter personligt for lånet, må karakteriseres som absolut  

 absurd.
Det fremgår med al tydelighed, at långiver, til enhver  

 tid, kan søge sig fyldestgjort i hele investors formue.
Der er  

 således ikke sket en risikoafgrænsning til værdien af  

 vindmøllerne.
Skatteforvaltningen har, på ganske forudindtaget  

 vis, valgt at konkludere omvendt, i og med at dette ikke fremgår  

 direkte af den danske advokatredegørelse.
Om nødvendigt vil det  

 formentlig være muligt at indhente en advokatudtalelse, der  

 bekræfter, at investor hæfter med hele sin formue.
 Skatteforvaltningens argumentation kan i denne  

 sammenhæng næppe tages seriøst.
 Anskaffelsespriser mv.:
 Det er ankenævnets opfattelse, at såvel  

 anskaffelsesprisen samt de budgetterede produktionstal for  

 vindmøllerne er urealistiske i forhold til de faktiske forhold.
På den baggrund har vi indhentet en uvildig rapport  

 vedrørende disse forhold fra en af de førende specialister  

 indenfor vindenergi i Danmark.
Som tidligere nævnt havde han i 1986-87  

 beklædt en ledende stilling hos en dansk vindmøllefabrikant i  

 forbindelse med opstilling og tilslutning af vindmøller, netop i  

 området i Californien, hvor de omhandlende vindmøller er  

 placeret.
 Rapporten viser med al tydelighed, at der ikke er hold i  

 skatteadministrationens påstande.
 Efter vor opfattelse er det særligt uheldigt,  

 når skatteadministrationen, uden dokumentation, blot opstiller diverse  

 antagelser og påstande, og herefter lader skatteyder om at dokumentere,  

 at skattemyndighedernes påstande ikke er holdbare.
 I rapporten konkluderes det, at placeringen er den afgjort  

 bedste af alle vindområderne i Californien, og at møllerne  

 sagtens er i stand til at producere den budgetterede mængde kWh.
 Dette underbygges tillige af de realiserede  

 produktionsregnskaber for perioden fra anskaffelsen til 31. december 1995,  

 hvor de to vindmøller tilsammen har produceret kWh. 498.200, svarende  

 til kWh. 141.200 mere end budgetteret.
Det konkluderes endvidere, at overdragelsessummerne for  

 vindmøllerne ikke er væsentlig forskellig fra  

 markedsværdien.
Markedsværdien kan såvel variere i positiv  

 som negativ retning i forhold til overdragelsessummerne, afhængig af  

 den enkelte vindmølles produktion af kWh.
 Ved vurderingen i rapporten er taget udgangspunkt i en  

 cash-flow betragtning, hvilket må være korrekt i den konkrete  

 situation.
 For så vidt angår skatteankenævnets  

 påstande, skal vi i øvrigt blot henvise til dokumentationen i  

 rapporten, der fuldstændig tilbageviser disse påstande.
 Godkendelse af E som operatør:
 Skatteadministrationen påstår, at E ikke er i  

 stand til at honorere den indgåede service- og  

 vedligeholdelseskontrakt, da der skal ske en forudgående godkendelse  

 fra elforsyningsselskabet; C.
 Skatteadministrationens påstand er heller ikke  

 på dette punkt korrekt.
 På side 6 i rapporten redegøres der for,  

 hvorfor påstanden ikke er korrekt.
Der er således tale om en ganske normal procedure  

 fra elselskabets side for at begrænse administrationen og undgå  

 at blive involveret med flere mølleejere omkring afregningen.
Det er  

 derfor stadig D, der overfor elselskabet står som manager for  

 vindmøllerne.
Vi vedlægger skema, der viser hvorledes  

 fordelingen af elsalgsindtægter finder sted.
 D sørger herefter for afregningen til E, der  

 forestår opsplitningen af produktionstal mv. til de danske  

 investorer.
 Skatteforvaltningens påstand om, at projektet af  

 denne årsag er uden reelt indhold kan derfor heller ikke  

 opretholdes.
 Erhvervsmæssig virksomhed:
 Ankenævnet begrunder herudover sin opfattelse med,  

 at der ikke er tale om erhvervsmæssig virksomhed, da der ikke er udsigt  

 til et driftsmæssigt overskud.
 Dette argument tilbagevises af ovenstående  

 dokumenterede argumenter omkring vindmøllernes faktiske  

 produktionsmuligheder, overdragelsessummen mv.
Såfremt investeringen giver samme afkast som i 1995,  

 hvilket den må formodes at gøre jvf. "Nyhedsbrev af august  

 måned 1996", vil driften, allerede fra og med indkomståret 1997,  

 udvise skattemæssige overskud.
Det skal bemærkes, at der i  

 perioden fra anskaffelsen og frem til 31. december 1995 har været tale  

 om et positivt resultat før skattemæssige afskrivninger på  

 ca kr. 120.000.
 Restgælden til E vil således være  

 indfriet indenfor en tidshorisont på 78 år, hvilket ikke kan  

 siges at være usædvanligt langfristet set udfra en  

 finansieringsmæssig synsvinkel.
 Investeringen er således ikke foretaget udelukkende  

 med skattebesparelse for øje, men er derimod baseret på en  

 vurdering af investeringens rentabilitet.
 Forvaltningens henvisning til ØLD af 5. marts 1982  

 (Helgstrand) kan som følge heraf ikke betragtes som relevant i  

 nærværende sag.
 Anpartsreglerne:
 Vi er bekendt med den ikke offentliggjorte bindende  

 forhåndsbesked fra 27. oktober 1995.
 Da den bindende forhåndsbesked ikke er  

 offentliggjort, er vi naturligvis ikke bekendt med samtlige  

 omstændigheder, der har dannet grundlag for besvarelsen af denne.
Vi skal i den forbindelse henvise til TfS 1995.80, hvor  

 Told- og Skattestyrelsen kommenterer en bindende forhåndsbesked om  

 afskrivning på filmrettigheder.
Det fremgår af kommentaren, at  

 Told- og Skattestyrelsen finder, at det kun er en spørger, der kan  

 påberåbe sig en bindende forhåndsbesked.
 "Andre skatteydere - og det gælder altså  

 også investorerne i skattearrangementerne - kan ikke  

 påberåbe sig en afgørelse, der ikke er offentliggjort, og  

 som ikke efterfølgende anses at være i overensstemmelse med en  

 lovbestemmelse, heller ikke ud fra en lighedsgrundsætning".
 Uagtet at vi finder kommentaren som værende tvivlsom  

 og svær forenelig med lighedsgrundsætningen og dermed den  

 fundamentale grundsætning for retssikkerhed, kan det ikke være  

 rigtigt, at skattemyndighederne, til enhver tid, blot kan vende fortolkningen  

 efter eget godtbefindende.
 Vi skal imidlertid henvise til den offentliggjorte  

 bindende forhåndsbesked, SD 370-4320-831, refereret i TfS 1990.103,  

 hvor Ligningsrådet ikke fandt, at en tilsvarende investering var  

 omfattet af begrebet fælles udlejning i anpartsreglerne, jvf.  

 personskattelovens § 4, stk. 1 nr. 13.
 I denne sag fandt Ligningsrådet, at de  

 indgåede leveringsaftaler, SO 4-kontrakter (standard offer nr. 4), ikke  

 var at anse som en lejeaftale, men derimod en leveringsaftale, der ikke var  

 omfattet af begrebet fælles udlejning.
 Som bekendt er der i nærværende sag tale om  

 fuldstændig identiske el-salgskontrakter.
 Den omstændighed, at service- og  

 vedligeholdelseskontrakten samt administrationsaftalen er indgået med  

 sælger, E, kan ikke medføre, at forholdet skal kategoriseres som  

 udlejning.
 Der sker således særskilt afregning til den  

 enkelte investor ud fra hvad den enkelte vindmølle har produceret  

 iflg. målere på møllerne.
 Det forhold, at E på kontrakterne er anført  

 som operatør og administrator, har udelukkende haft en administrativ  

 betydning i forbindelse med kontraktudarbejdelsen, idet det i virkeligheden  

 er D, der som underleverandør varetager den daglige drift af  

 møllerne.
 Ved en vurdering af, hvorvidt der er tale om udlejning  

 eller levering, må det derimod være naturligt at se på  

 indtjeningssiden.
 Det skal her erindres, at der er tale om en  

 leveringskontrakt med en variabel indtjening alt afhængig af  

 vindforholdene i det område, hvor møllerne er placeret.
 Vi er på den baggrund ikke enige med  

 ankenævnet i, at investeringen er omfattet af bestemmelserne i  

 personskattelovens § 4, stk. 1, nr. 13, om fælles udlejning.
Vi skal venligst anmode Landsskatteretten om mundtlig  

 forhandling og aktindsigt i nærværende sag." Revisoren havde tillige over for Landsskatteretten  

 anført, at han for nuværende havde modtaget regnskabstal for  

 1998 for klagerens vindmøller.
Til trods herfor var det stadig hans  

 opfattelse, at der kunne være tvivl om, hvem der p.t. ejede  

 møllerne.
Var der sket et salg til de tidligere ejere, var det sket  

 uden accept fra de danske investorer, hvorfor der i så fald var tale om  

 bedrageri eller tilsvarende overfor de danske investorer.
Revisoren havde fremsendt supplerende materiale  

 vedrørende klagerens deltagelse i det omhandlede  

 vindmølleprojekt.
Der var således fremsendt Power Sales  

 Agreement om køb af el til 7 USD cent pr. kWh, rentabilitetsanalyse  

 for klagerens møller for perioden 31. december 1994 til 31. december  

 2014, cirkulæreskrivelse fra Told- og Skattestyrelsen, hvor man  

 udokumenteret oplyste, at der var sket overdragelse af de af B A/S udbudte  

 vindmøller samt afgørelse vedrørende et vindprojekt  

 udbudt i 1990 (SD 370-4320-831) samt Landsskatterettens kendelse af 22. april  

 1997 vedrørende et vindprojekt i Tyrkiet.
 Revisoren havde endvidere oplyst, at så vidt det var  

 ham bekendt, var B A/S opløst og eksisterede således ikke  

 længere.
 Revisoren havde efterfølgende fremlagt  

 kontraktmateriale.
Told- og Skattestyrelsen havde indstillet  

 ansættelsen stadfæstet, idet det var gjort gældende, at der  

 ikke var etableret et reelt ejerforhold til vindmøllerne.
Hver for sig  

 kunne de enkelte elementer i investeringen være rigtige, men samlet set  

 var der tale om en finansiel transaktion, der måtte tilsidesættes  

 skattemæssigt.
Landsskatteretten fandt, at klageren alene havde erhvervet  

 en formel ejendomsret til vindmøllerne, og at han derfor ikke havde  

 erhvervet en reel ejendomsret til møllerne.
Der var herved henset til,  

 at klageren havde en option til køb af vindmøllerne til den til  

 enhver tid værende restgæld.
Der var tillige henset til, at  

 klageren i henhold til arrangementets kontraktgrundlag ikke havde  

 udøvet sædvanlige ejerbeføjelser over  

 vindmøllerne, og at pengestrømmene, bortset fra klagerens  

 betaling af en beskeden del af købesummen for møllerne, var  

 gået uden om klageren.
Retten fandt endvidere ikke grundlag for at anse den  

 pågældende vindmøllevirksomhed for erhvervsmæssig.  

 Det var således en betingelse for at anerkende en virksomhed som  

 erhvervsmæssig, at der for egen regning og risiko blev udøvet en  

 økonomisk virksomhed med det formål at opnå et  

 driftsmæssigt overskud.
Det var rettens opfattelse, at den  

 økonomiske risiko i kraft af de indgåede kontrakter var  

 elimineret.
Det måtte tillige lægges til grund, henset til de  

 indgåede kontrakter, at virksomheden ikke var drevet med henblik  

 på indtægtserhvervelse, men derimod med henblik på at skabe  

 store forudberegnelige skattemæssige underskud.
Retten fandt på  

 denne baggrund, at den af klageren drevne virksomhed ikke opfyldte  

 betingelserne for at kunne betegnes som erhvervsmæssig, og underskud  

 kunne derfor ikke fradrages i indkomstopgørelsen.
 Den påklagede ansættelse blev  

 stadfæstet.
 Der var ved afgørelsen ikke taget stilling til  

 vindmøllernes eksistens.
