 Denne datasammenskrivning omfatter lov nr. 294 af 7. juni  

 1972 om naturgasforsyning med de ændringer, der følger af lov nr. 255 af 8.  

 juni 1983.
§ 1 Naturgas må kun indføres, forhandles, transporteres eller oplagres i  

 henhold til en af energiministeren meddelt tilladelse eller bevilling, der  

 kan udfærdiges som eneretsbevilling for et bestemt tidsrum.
Stk. 2. Loven  

 finder ikke anvendelse på lokaldistribution af naturgas modtaget til  

 videresalg fra en virksomhed med bevilling i henhold til stk. 1.
§ 2 Energiministeren giver orientering om forsyningsforhold m.v. for naturgas  

 til et af folketinget med henblik herpå nedsat udvalg.
Stk. 2. Forinden  

 energiministeren meddeler tilladelse eller bevilling i henhold til § 1, stk.  

 1, forelægges sagen for det i stk. 1 nævnte udvalg.
§ 3 Eneretsbevilling er betinget af, 1) at bevillingshaverens vedtægter -  

 såfremt bevillingshaveren er et selskab - godkendes af energiministeren og  

 ikke ændres uden dennes samtykke, 2) at vedtægterne for de selskaber, der  

 oprettes af bevillingshaveren alene eller i fællesskab med andre, godkendes  

 af energiministeren og ikke ændres uden dennes samtykke, 3) at  

 bevillingshaverens planer for etablering af transmissionsanlæg for naturgas  

 og for iværksættelse og opretholdelse af naturgasforsyningen godkendes af  

 energiministeren, og at planerne gennemføres inden for de tidsfrister, som  

 energiministeren måtte fastsætte, 4) at bevillingshaveren overholder de til  

 enhver tid gældende normer og sikkerhedsbestemmelser for etablering og drift  

 af transmissionsanlæg for naturgas, 5) at bevillingshaveren følger påbud  

 givet af energiministeren med henblik på sikring af en forsvarlig udøvelse af  

 forsyningsvirksomheden, og 6) at bevillingshaveren underkaster sig sådant  

 tilsyn, som foreskrives af energiministeren. 6) at bevillingshaveren  

 underkaster sig sådant tilsyn, som foreskrives af energiministeren.
Stk. 2.  

 Energiministeren kan stille yderligere vilkår og kan pålægge  

 bevillingshaveren at refundere udgifterne i forbindelse med det i stk. 1,  

 punkt 6, nævnte tilsyn.
Stk. 3. Eneretsbevillingen kan hverken direkte eller  

 indirekte overdrages til andre, medmindre energiministeren tillader  

 overdragelsen og godkender vilkårene for denne.
Stk. 4. Eneretsbevillingen er  

 undtaget fra retsforfølgning af enhver art.
§ 4 Eneretsbevillingen fortabes, 1) såfremt de i § 3, stk. 1, nævnte  

 betingelser eller andre betingelser fastsat i henhold til § 3, stk. 2, ikke  

 overholdes, 2) såfremt eneretsbevillingen overdrages i strid med § 3, stk. 3,  

 3) såfremt bevillingshaveren træder i likvidation eller kommer under konkurs.  

 Stk. 2. Energiministeren kan, når omstændighederne taler derfor, gøre  

 undtagelse fra bestemmelsen i stk. 1.
§ 5 I eneretsbevillingen fastsættes bestemmelser om, hvorledes der ved dens  

 udløb, opgivelse eller fortabelse skal forholdes med transmissionsanlæg for  

 naturgas etableret af bevillingshaveren.
§ 6 Til etablering af de for forsyningsvirksomheden nødvendige  

 transmissionsanlæg for naturgas kan energiministeren, når almenvellet kræver  

 det, tillade, at der iværksættes ekspropriation vedrørende fast ejendom.
Stk.  

 2. Ekspropriation i henhold til stk. 1 finder sted efter reglerne i lov om  

 fremgangsmåden ved ekspropriation vedrørende fast ejendom.
§ 7 Bevillingshaveren skal erstatte skader, der forvoldes ved den i henhold  

 til bevilling udøvede virksomhed, selv om skaden er hændelig.
Stk. 2. Har  

 skadelidende ved forsæt eller grov uagtsomhed medvirket til skaden, kan  

 erstatningen nedsættes eller bortfalde.
§ 8 Den, der udøver virksomhed i strid med § 1, straffes med bøde, medmindre  

 anden lovgivning medfører højere straf.
Stk. 2. Overtrædelse af vilkår i  

 bevilling eller tilladelse, som er udstedt i medfør af loven, straffes med  

 bøde, medmindre anden lovgivning medfører højere straf.
Stk. 3. For  

 overtrædelser, der begås af aktieselskaber, andelsselskaber eller lignende,  

 kan der pålægges selskabet som sådant bødeansvar.
§ 9 Loven gælder ikke for Færøerne og Grønland.
