Lov om folkekirkens kirkebygninger og kirkegårde indeholder ikke en  

 bestemmelse svarende til § 25 i den tidligere gældende lov om vedligeholdelse af kirker og  

 kirkegårde, hvorefter der bestod en pligt til at kræve  

 højere betaling for personer, der ved deres død ikke var bosat  

 i sognet.
Det har dog ved ophævelsen af pligten til at kræve en  

 sådan højere betaling efter Indenrigsministeriets opfattelse  

 været forudsat, at en differentiering af taksterne under hensyn til  

 afdødes bopælsforhold fortsat ville være lovlig.
Endvidere udtalt, at denne adgang for kommuner, som varetager bestyrelsen  

 af begravelsesvæsenet, til at fastsætte en højere betaling  

 for begravelseshandlinger vedrørende personer, der ved deres  

 død ikke var bosiddende i kommunen, også omfatter  

 begravelseshandlinger vedrørende personer, der - eventuelt endda i  

 mange år   har boet i kommunen, men som ved deres død ikke  

 længere var bosiddende i kommunen.
Det må dog efter  

 Indenrigsministeriets opfattelse antages, at en kommunalbestyrelse lovligt  

 vil kunne træffe beslutning om, at særlige takster for  

 begravelseshandlinger vedrørende personer, der ved deres død  

 ikke var bosiddende i kommunen, ikke gælder for begravelseshandlinger  

 vedrørende sådanne personer, hvis de pågældende  

 personer har boet i kommunen i en nærmere bestemt periode, eller hvis  

 deres fraflytning fra kommunen er sket inden for en nærmere bestemt  

 periode før deres død.
 Med hensyn til størrelsen af kommunens takst for en  

 begravelseshandling generelt udtalt, at spørgsmålet ikke er  

 reguleret i den skrevne lovgivning, hvorfor dette må afgøres i  

 henhold til almindelige offentligretlige retsgrundsætninger om  

 offentlige myndigheders opkrævning af gebyrer fra borgerne.
 Herom udtalt, at det antages, at offentlige myndigheder efter  

 sådanne retsgrundsætninger ikke uden lovhjemmel kan kræve  

 en betaling af de pågældende borgere for varetagelsen af en  

 opgave, som overstiger de faktiske omkostninger ved opgaveudførelsen,  

 idet betalingen ellers ville få karakter af en afgift, som  

 ifølge grundlovens § 43 kræver lovhjemmel.
Endvidere udtalt, at den betaling, som en kommune opkræver for  

 begravelseshandlinger for personer, der ved deres død ikke var  

 bosiddende i kommunen, på den baggrund højst må svare til  

 kommunens samlede   direkte og indirekte   faktiske omkostninger herved.
Der  

 må dog efter Indenrigsministeriets opfattelse tilkomme kommunen et vist  

 skøn med hensyn til beregningen af omkostningerne, idet det især  

 med hensyn til de indirekte omkostninger vedrørende drift og  

 vedligeholdelse af kirkegårdene vil være forbundet med betydelige  

 vanskeligheder at beregne omkostningerne for den enkelte  

 begravelseshandling.
 I den konkrete sag fundet det lovligt, at kommunen opkrævede en  

 betaling for nedsættelsen af en urne efter en person, der ved sin  

 død ikke var bosat i kommunen, der var højere end den betaling,  

 kommunen opkræver i forhold til personer, som ved deres død er  

 bosiddende i kommunen, og at dette gjaldt, uanset at afdøde i mange  

 år havde boet i kommunen.
 Endvidere ej fundet grundlag for at antage, at kommunen ved sin beregning  

 af kommunens samlede   direkte og indirekte   omkostninger ved en  

 urnenedsættelse i det pågældende år havde anvendt  

 ukorrekte faktiske oplysninger, eller at kommunen herved havde overskredet  

 rammerne for det skøn, som tilkommer kommunen ved beregningen af  

 omkostningerne.
 Ministeriet bemærkede herved, at den samlede takst, som kommunen  

 havde fastsat for en såkaldt udenbys urnenedsættelse, efter  

 ministeriets opfattelse ikke indebar, at kommunen herved   som den lovligt  

 kunne have gjort   havde fastsat en fuld brugerbetaling for såkaldte  

 udenbys urnenedsættelser.
 Ministeriet fandt herefter, at den i sagen omhandlede takst for  

 nedsættelse af urne efter personer, der ved deres død ikke var  

 bosiddende i kommunen, ikke indebar, at det opkrævede beløb  

 oversteg kommunens samlede faktiske omkostninger ved en urnenedsættelse  

 i det pågældende år, og at kommunen derfor lovligt havde  

 kunnet opkræve det såkaldte udenbys tillæg for en  

 urnenedsættelse.
Udtalelse afgivet af Indenrigsministeriet om  

 en kommunes adgang til at opkræve såkaldt udenbys takst for  

 begravelseshandlinger for afdøde personer, der ved deres død  

 var bosat uden for kommunen I brev af 3. juli 1997 har De klaget til den  

 daværende indenrigsminister over, at Københavns Kommune har  

 opkrævet såkaldt udenbys takst for nedsættelsen af Deres  

 fars urne på Brønshøj Kirkegård.
De har gjort  

 gældende, at opkrævningen er en ekstra beskatning, der intet har  

 at gøre med arbejdet med urnenedsættelsen.
Indenrigsministeriet har nu afsluttet behandlingen af  

 Deres sag.
Det er Indenrigsministeriets opfattelse, at Københavns  

 Kommunes opkrævning af udenbys takst for nedsættelsen af Deres  

 fars urne ikke er ulovlig.
Indenrigsministeriet skal beklage den sene besvarelse af  

 Deres henvendelse, som skyldes, at der i nogen tid har været et stort  

 antal sager under behandling i ministeriet.
Det er derfor desværre ikke  

 altid muligt at afgive udtalelse i sagerne, så hurtigt som det er  

 ønskeligt.
 Her følger en gennemgang af sagens baggrund og en  

 begrundelse for Indenrigsministeriets opfattelse.
Sagens baggrund I forbindelse med nedsættelse på  

 Brønshøj Kirkegård af urnen efter Deres far, Hans Erik  

 Rasmussen, der ved sin død ikke var bosiddende i Københavns  

 Kommune, har kommunen opkrævet et ekstra såkaldt udenbys  

 tillæg på 465 kr. for urnenedsættelsen.
Dette tillæg  

 har samme størrelse som Københavns Kommunes gravetakst i 1996  

 for urnenedsættelse i de tilfælde, hvor afdøde var bosat i  

 kommunen.
 Københavns Kommunes kirkegårdsafdelings  

 regning af 12. december 1996 for nedsættelsen af Deres fars urne er  

 specificeret således:
Terminer Kode Leverance/ydelse Stk./kvm Enhedspris Moms Pris inkl moms 1996 2200 NEDGRAVN.
AF URNE 1,00 465,00 0,00 465,00 1996 2220 GRAVN/URNEGR/UDENBYS 1,00 465,00 0,00 465,00 1996 2300 ISTAND.E.URNENEDSÆT.
1,00 104,80 26,20 131,00 Moms I alt I alt 26,20 1061,00 Af den medfølgende brevveksling mellem Dem og  

 Københavns Kommunes Magistrats 4. afdeling, hvorunder  

 begravelsesvæsenet hørte, fremgår, at Københavns  

 Kommune ifølge praksis opkræver udenbys takst for gravning,  

 når afdøde ikke ved sin død var bosiddende i  

 Københavns Kommune.
Under henvisning til sin begravelsesvedtægt  

 og de med hjemmel heri af Borgerrepræsentationen fastsatte takster for  

 begravelsesvæsenet har kommunen stedse fastholdt sin ret til at  

 opkræve et beløb svarende til den såkaldte udenbys  

 takst.
De har herefter klaget til Københavns Kommunes  

 overborgmester, dels over et førnævnte opkrævede  

 beløb, dels over sagsbehandlingen i Københavns Kommunes  

 Magistrats 4. afdeling.
Overborgmesteren har ved brev af 30. juni 1997 blandt  

 andet meddelt Dem, at begravelsestaksterne er fastsat af  

 Borgerrepræsentationen, og at kommunen i det konkrete tilfælde  

 ikke har fundet grundlag for at fravige disse takster.
Overborgmesteren har i  

 sit brev henvist Dem til at indbringe spørgsmålet om lovligheden  

 af det opkrævede gebyr for Indenrigsministeriet som tilsynsmyndighed  

 for Københavns Kommune.
For så vidt angår Deres klage over  

 kommunens behandling af sagen, har overborgmesteren henvist Dem til eventuelt  

 at rette henvendelse til Folketingets Ombudsmand.
I Deres brev af 3. juli 1997 til den daværende  

 indenrigsminister har De blandt andet anført, at den udenbys takst,  

 som De har betalt for urnenedsættelsen, er en ekstra beskatning, der  

 intet har at gøre med arbejdet med urnenedsættelse.
Endvidere  

 har De klaget over udformningen af regningen for urnenedsættelsen, som  

 De finder upræcis.
Endelig har De i Deres brev klaget over tonen i  

 Københavns Kommunes Magistrats 4. afdelings besvarelse af Deres klage,  

 som De finder arrogant, overfladisk og ufølsom.
 Indenrigsministeriet har modtaget kopi af Folketingets  

 Ombudsmands brev af 24. juli 1997 til Dem, hvoraf fremgår, at De har  

 indbragt spørgsmålet om Københavns Kommunes behandling af  

 sagen for ombudsmanden, der dog har anmodet Dem om at afvente  

 Indenrigsministeriets udtalelse i sagen, før De tager stilling til, om  

 De vil fastholde Deres klage.
I anledning af Deres henvendelse til Indenrigsministeriet  

 anmodede ministeriet i brev af 23. juli 1997 Københavns Kommune om en  

 udtalelse.
I brev af 9. oktober 1997 har Københavns Kommune over for  

 ministeriet fastholdt, at den opkrævede udenbys takst for  

 begravelseshandlingen har hjemmel i vedtægt for Københavns  

 begravelsesvæsen, og at taksten er fastsat af Københavns  

 Borgerrepræsentation i forbindelse med vedtagelsen af det årlige  

 budget.
 Kommunen har endvidere udtalt følgende:
"Københavns Kommunes Kirkegårdsafdeling  

 praktiserer således som mange andre begravelsesvæsener  

 kommunale såvel som kirkelige   at opkræve  

 udenbys/udensognstillæg.
Denne takst var i 1996 fastsat til 465 kr. for  

 nedsættelse af en urne.
Taksten for udenbystillæg træder i  

 funktion, så snart en gravning med efterfølgende  

 urnenedsættelse (og tilkastning) skal finde sted for en afdød,  

 som ikke ved sin død var bosiddende i Københavns Kommune, og  

 som ikke på anden vis har bidraget til driften af  

 kirkegårdsforvaltningen i Københavns Kommune.
Til Indenrigsministeriets orientering kan det oplyses, at  

 den metode, udenbys takst hidtil har været beregnet efter   som  

 gravetaksten to gange -  ændres fra 1998. Der bliver fremover tale om  

 at lægge Københavns Kommunes årlige nettoudgift til  

 begravelsesvæsenet til grund for beregningen, hvor nettoudgiften  

 fordeles på kommunens aktuelle befolkningstal.
Hermed mener man at  

 imødekomme de synspunkter, Folketingets Ombudsmand i en sag andetsteds  

 i landet har fremført om, at der maksimalt bør opkræves  

 en takst, der modsvarer de faktiske udgifter.
Såfremt dette princip havde været i anvendelse  

 i den konkrete sag, ville udenbystaksten have været 920 kr. i stedet  

 for 465 kr., beregnet for 10 fredningsår." Indenrigsministeriet har i en anden sag om lovligheden af  

 Københavns Kommunes opkrævning af det såkaldte udenbys  

 tillæg, som ministeriet har under behandling, anmodet Kirkeministeriet  

 om en udtalelse.
Kirkeministeriet har i den anledning i et brev af 30. juli  

 1997 bl.a. oplyst følgende over for Indenrigsministeriet:
 ".. at Kirkeministeriet har stadfæstet den for  

 kirkegårdsafdelingen   tidligere Københavns  

 begravelsesvæsen   gældende vedtægt i medfør af § 3  

 i lov om bestyrelse og brug af folkekirkens kirker m.m.  

 (lovbekendtgørelse nr. 217 af 31. marts 1992).
Ifølge vedtægtens § 25, stk. 1,  

 fastsættes takster endeligt af Borgerrepræsentationen i et  

 takstregulativ, der udarbejdes af magistraten.
Taksterne skal indeholde  

 taksterne for bl.a. erhvervelse og fornyelse af gravsteder og for gravning af  

 grave.
 Hvad angår spørgsmålet om  

 udenbys-/udensognstillæg bemærkes, at der ifølge  

 vedtægtens § 10, stk. 4, ved begravelse af udenbys boende personer kan  

 opkræves en særlig betaling for i takstregulativet nærmere  

 angivne ydelser.
Dette må dog forstås med forbehold af, at en  

 takst aldrig må være højere end de udgifter, som  

 kirkegården har i forbindelse med den ydelse, taksten vedrører.  

 Dette gebyrprincip er blevet fastslået over for Kirkeministeriet af  

 Folketingets Ombudsmand " Kirkeministeriet har over for Indenrigsministeriet  

 telefonisk supplerende oplyst, at Kirkeministeriets lovgivning ikke  

 udelukker, at der i takstmæssig henseende gøres forskel mellem  

 udenbys- og indenbysboende personer med hensyn til arbejder i forbindelse med  

 en begravelseshandling.
Begrundelsen for, at loven ikke hindrer denne  

 forskel, er ifølge Kirkeministeriet bl.a., at udenbysboende ikke  

 betaler skat til den kommune, hvori kirkegården er beliggende og derved  

 ikke bidrager til kirkegårdens opretholdelse.
Kirkeministeriet har om baggrunden for den  

 nugældende lovgivning på området samtidig oplyst  

 telefonisk, at lov nr. 268 af 22. maj 1986 om folkekirkens kirkebygninger og  

 kirkegårde erstattede lov nr. 282 af 30. juni 1922 om vedligeholdelse  

 af kirker og kirkegårde m.v. (lovbekendtgørelse nr. 455 af 23.  

 september 1947 med senere ændringer), og at det som følge af den  

 kommunale inddelingsreform i 1970 i de fleste tilfælde ikke  

 længere var relevant i 1986 at foretage den graduering af taksterne for  

 erhvervelse af gravsteder, der var pligt til efter den før 1986  

 gældende kirkegårdslovgivning, og som bl.a. betød, at  

 taksten skulle være højere for udensognsboende end for  

 indensognsboende.
Den gældende lov indeholder derfor ifølge  

 Kirkeministeriet ikke regler, der påbyder en sådan graduering.  

 Det er dog ifølge Kirkeministeriet ved lovændringen forudsat, at  

 der efter saglige kriterier fortsat kan  foretages en graduering af  

 taksterne, og således f.eks. en graduering på grundlag af den  

 afdødes tilknytning til det pågældende  

 ligningsområde.
De samlede udgifter for Københavns Kommunes  

 kirkegårdsafdeling udgør årligt ca. 60 mio. kr.
Heraf  

 finansieres ca. en tredjedel af brugerbetaling, mens kommunen via  

 skatteopkrævning finansierer de resterende udgifter, eller ca. 40 mil.  

 kr.
 Med henblik på at få dokumentation for, at det  

 samlede fakturerede beløb i sagen (inkl. det såkaldte udenbys  

 tillæg) for nedsættelsen af Deres fars urne ikke overstiger  

 kommunens skønnede faktiske omkostninger i forbindelse med en  

 urnenedsættelse har Indenrigsministeriet ved breve af 10. og 26.  

 februar 1999 anmodet Københavns Kommune om at gøre  

 nærmere rede for kommunens faktiske omkostninger ved en  

 urnenedsættelse.
Kommunen har i den anledning i brev af 15. februar 1999  

 til Indenrigsministeriet bl.a. oplyst, at "den skattefinansierede del af  

 begravelsesvæsenets udgifter benyttes til den del af virksomheden, som  

 enten er fastlagt i den særlige kirkegårdslovgivning om  

 administration og indretning af kirkegårde eller i de  

 arbejdsmiljøregler enhver virksomhed er undergivet.
Desuden stilles  

 der året rundt en betydelig herlighedsværdi af havearkitektonisk  

 og samfundskulturel karakter til publikums rådighed.
 De opgaver som løses med den skattefinansierede del  

 af budgettet omfatter endvidere helt nødvendige administrative og  

 fysiske forudsætninger, som skal opfyldes, før  

 kirkegårdene med kort varsel kan sørge for begravelser,  

 kapeltjenester, ligbrændinger og urnenedsættelser samt  

 efterfølgende yde pårørende hjælp og vejledning i  

 kirkegårdsanliggender.
Kirkegårdene stiller en kompleks indretning til  

 gravstedsejernes rådighed med veje, gange, stier, beplantning,  

 skiltning, vandposter, affaldsbeholdere, toiletter o.s.v., har en betydelig  

 maskinpark og bygningsmasse, specialiserede medarbejdere til varetagelse af  

 opgavernes løsning samt et højt udviklet administrativt apparat  

 til styring af gravstedsforhold, ydelser og økonomi." Med hensyn til den brugerfinansierede del af kommunens  

 udgifter ved begravelsesvæsenet samt baggrunden for, at kommunen  

 opkræver et tillæg for udenbys afdøde personer, har  

 kommunen bl.a. oplyst, at kommunen ved sin opkrævning for de ydelser,  

 kommunens begravelsesvæsen giver i forbindelse med  

 begravelseshandlinger, anvender et takstprincip, og at det ville være  

 administrativt og praktisk urealistisk i enhver af begravelsesvæsenets  

 ca. 7000 årlige ekspeditioner i forbindelse med dødsfald at  

 registrere alle omstændigheder og tidsforbruget omkring den faktiske  

 administrative indsats og udførelse af hver sag.
Om taksterne har  

 kommunen endvidere oplyst følgende:
 "Takstbladet i det af  

 Borgerrepræsentationen vedtagne budget bygger på nogle  

 skønnede omkostninger ved at gennemføre de nævnte  

 handlinger, selv om den faktiske udgift til eksempelvis graves gravning klart  

 må variere med årstiden, jordens beskaffenhed, afstivningens  

 omfang m.m. og derfor i en del tilfælde ikke dækkes af den  

 opkrævede takst, men hvor merudgiften for den indenbys   

 afdøde absorberes af skattefinansieringen.
Dette er ikke tilfældet for udenbys  

afdøde, hvilket yderligere begrunder et tillæg." Kommunen har herudover oplyst, at størrelsen af de  

 udenbys tillæg, som kommunen gennem tiden har opkrævet, har  

 været faldende, og at det gældende tillæg efter kommunens  

 skøn ikke er af en størrelsesorden, som giver dækning for  

 den udenbys handlings samlede økonomiske belastning af  

 begravelsesvæsenet og de pårørendes senere benyttelse af  

 kirkegårdens service.
 Om Københavns Kommunes opkrævning af det  

 såkaldte udenbys tillæg svarende til en ekstra gravetakst har  

 kommunen endvidere oplyst følgende:
"  Den udenbys gravetakst skal ses som  

 en ydelse for andel i begravelsesvæsenets administration,  

 serviceapparat og kirkegårdsdrift, jf. ovenfor, som ellers ville blive  

 stillet til rådighed billigere end for byens skatteydere.
At  

 udenbystaksten på dette tidspunkt var hæftet til en konkret  

 ydelse var alene udtryk for en budgetteknisk formalitet.   (De øvrige  

 ydelser svarer til, hvad en indenbys skulle have betalt.)" Kommunen har i brev af 11. marts 1999 redegjort for det  

 arbejde, der udføres af Københavns Kommunes  

 begravelsesvæsen i forbindelse med en urnenedsættelse, samt en  

 beregning af de faktiske omkostninger forbundet hermed.
 Det fremgår heraf, at kommunen har beregnet de  

 samlede direkte faktiske udgifter i 1996 til gravning af en urnegrav til  

 mindst 647 kr.
Det fremgår endvidere, at de indirekte omkostninger  

 i 1996 til drift og vedligeholdelse af kirkegårdene efter kommunens  

 opfattelse kan beregnes ved at dividere kommunens nettoudgift med kommunens  

 befolkningstal for det pågældende år.
Det beløb, der  

 herefter fremkommer (86 kr.), er ifølge kommunens opfattelse udtryk  

 for kommunens udgift pr. år.
Ved at multiplicere dette beløb med  

 det minimale antal fredningsår for et urnegravsted (10 år), giver  

 dette et beløb på 860 kr., som kan tillægges den faktiske  

 mindsteudgift ved gravning på 647 kr.
Kommunens samlede faktiske  

 omkostninger ved gravning af en urnegrav er således beregnet til som  

 minimum i alt 1.507 kr.
 Indenrigsministeriet har ved brev af 15. juni 1999 sendt  

 Dem en redegørelse med ovenstående oplysninger om sagens  

 baggrund med henblik på at give Dem lejlighed til at fremkomme med  

 Deres bemærkninger hertil.
De har ved brev af 17. juni 1999 kommenteret den  

 nævnte redegørelse og bl.a. anført, at Deres far i det  

 meste af sit liv har boet i og betalt skat til Københavns Kommune og  

 dermed har bidraget til kommunens kirkegårde via skatten.
De har  

 tilføjet, at Deres far i de år, hvor han boede i Glostrup,  

 også har bidraget via skatten, og at der således må blive  

 nogle midler "til overs". Da De har familiegravsted på  

 Brønshøj Kirkegård, som De har betalt for, stiller De Dem  

 uforstående over for, hvordan der kan opstå ekstra udgifter.
De  

 har tillige anført, at det ifølge Deres opfattelse ikke kan  

 have kostet ekstra for Københavns Kommune at nedsætte Deres fars  

 urne i familiens gravsted på Brønshøj Kirkegård,  

 end hvis det havde været en urne efter en af kommunens afdøde  

 borgere, og at det derfor ikke kan have været lovligt, at kommunen har  

 opkrævet ekstra for urnenedsættelsen efter Deres far.
Endelig har  

 De anmodet om at få oplyst, om der findes en højere  

 klageinstans, som De kan rette henvendelse til, såfremt  

 Indenrigsministeriet ikke kan give Dem medhold i Deres klage.
Indenrigsministeriets udtalelse Det tilsyn, som Indenrigsministeriet udøver  

 over for Københavns Kommune, er et retligt tilsyn.
Tilsynet omfatter  

 spørgsmål om, hvorvidt der er sket en tilsidesættelse af  

 lovgivningen, herunder offentligretlige retsgrundsætninger, jf. §§ 47,  

 stk. 1, og 61 i lov om kommunernes styrelse (lovbekendtgørelse nr. 59  

 af 29. januar 1998).
 Indenrigsministeriet kan ikke tage stilling til, om  

 kommunens sagsbehandling er rimelig eller hensigtsmæssig, eller til  

 spørgsmål vedrørende skønsudøvelse,  

 så længe skønnet udøves inden for de rammer, der er  

 fastsat i lovgivningen.
 Lov om folkekirkens kirkebygninger og kirkegårde  

 (lovbekendtgørelse nr. 454 af 11. juni 1992 med senere  

 ændringer) indeholder blandt andet følgende bestemmelser:
 "§ 12.
 Stk. 2. Vedtægten skal blandt andet indeholde  

 bestemmelser om gravstedernes størrelse og om fredningstidens  

 længde samt takstbestemmelser vedrørende erhvervelse, fornyelse  

 og vedligeholdelse af gravsteder.
 Stk. 3. Ved godkendelsen af vedtægter skal  

 provstiudvalget sikre ensartede takster inden for samme ligningsområde,  

 medmindre særlige forhold gør sig gældende.
 § 14. Sognets beboere har ret til at blive begravet  

 på kirkegården i det sogn, hvor de bor.
 Stk. 2. Udensognsboende, der enten har  

 ægtefælle, forældre eller børn begravet på  

 kirkegården, eller som på særlig måde har været  

 knyttet til sognet, ligestilles med indensognsboende.
 Stk. 3. Hvor pladsforholdene tillader det, kan det  

 i vedtægten bestemmes, at også andre udensognsboende end de i  

 stk. 2 nævnte skal have adgang til at blive begravet på  

 kirkegården.
§ 46. På kirkegårde, som bestyres af et  

 særligt begravelsesvæsen i henhold til tilladelse fra  

 kirkeministeren efter de særlige regler herom, kommer loven til  

 anvendelse med de fravigelser, der indeholdes i den for disse  

 kirkegårdes bestyrelse af kirkeministeren stadfæstede  

 vedtægt." I bemærkningerne til det lovforslag, der ligger til  

 grund for lov om folkekirkens kirkebygninger og kirkegårde og hvorved  

 lov om vedligeholdelse af kirker og kirkegårde  

 (lovbekendtgørelse nr. 455 af 23. september 1947) blev ophævet,  

 er der blandt andet anført følgende om bestemmelsen i § 12,  

 stk. 2 (Folketingstidende 1985/86, tillæg A, sp. 4060-61):
"Ifølge § 25 i den  

 nugældende lov skal betalingen for erhvervelse af brugsret til  

 gravsteder gradueres, således at den er højere for personer, der  

 ved deres død ikke var medlemmer af folkekirken, end for medlemmer af  

 folkekirken, og højere for udensognsboende end for indensognsboende.  

 Og for udensognsboende uden særlig tilknytning til sognet skal taksten  

 være højere end for udensognsboende med en sådan  

 tilknytning.
Lovforslaget indeholder ingen regler, der påbyder en  

 sådan graduering af takster.
Det må anses for rimeligt og i  

 overensstemmelse med de almindelige decentraliseringsbestræbelser, at  

 det fremtidig overlades til stiftsøvrigheden i forbindelse med  

 godkendelsen af kirkegårdsvedtægten at træffe bestemmelser  

 om eventuel graduering af taksterne under hensyn til de lokale  

 forhold." § 3 i lov om bestyrelse og brug af folkekirkens kirker  

 m.v. (lovbekendtgørelse nr. 217 af 31. marts 1992) har følgende  

 ordlyd:
"Kirkeministeren kan tillade, at  

 begravelsesvæsenet udskilles fra kirkens bestyrelse.
Regler om  

 begravelsesvæsenets bestyrelse fastsættes i så fald i en  

 vedtægt, der godkendes af kirkeministeren." I "Vedtægt for Københavns  

 begravelsesvæsen", som er vedtaget af Københavns  

 Borgerrepræsentation den 25. maj 1989 og godkendt af Kirkeministeriet i  

 henhold til § 3 i lov om bestyrelse og brug af folkekirkens kirker m.v., er  

 der blandt andet fastsat følgende bestemmelser:
"§ 10 Ved begravelser af udenbys boende personer kan opkræves en  

 særlig betaling for i takstregulativet nærmere angivne  

 ydelser.
§ 25 Takster fastsættes endeligt af borgerrepræsentationen i et  

 takstregulativ, der udarbejdes af magistraten.
Takstregulativet skal  

 indeholde taksterne for erhvervelse og fornyelse af gravsteder og  

 urnepladser, for gravning af grave, samt endvidere taksterne for  

 ligbæring, ligbrænding og benyttelse af kapel med orgel- og  

 kortjeneste.
 Ud over de ydelser, der er omtalt i takstregulativet, udfører  

 begravelsesvæsenet gartneriske og andre arbejder på gravsteder og  

 urnepladser mod betaling.
 For de ydelser, der er nævnt i stk. 2, beregnes en pris, der giver  

 dækning for indkøb af materialer, arbejdsløn, afgifter  

 til det offentlige (herunder moms), samt administration.
§ 26 Begravelsesvæsenets og magistratens afgørelser i henhold til  

 denne vedtægt kan indbringes for Kirkeministeriet, jfr. dog § 25, stk.  

 1., 1. pkt." Af det takstregulativ, der var gældende for Københavns  

 Kommunes kirkegårde for 1996 fremgår bl.a. følgende:
 "Graves gravning:
Familiegrav i urnehaver med græs (kr.) 465 Diverse:
Istandsættelse af gravsted efter urnenedsættelse  

 (kr.) 84 Bemærkninger:
 for begravelse af udenbys boende betales dobbelt gravetakst.
" I Københavns Kommune er begravelsesvæsenet   for en  

 række kirkegårdes vedkommende   udskilt fra kirkens bestyrelse og  

 overgået til kommunal bestyrelse.
Dette indebærer, at lov om  

 folkekirkens kirkebygninger og kirkegårde, herunder de ovenfor citerede  

 bestemmelser i lovens §§ 12 og 14, gælder for Københavns  

 Kommunes varetagelse af begravelsesopgaver, medmindre vedtægten  

 indeholder bestemmelser, som fraviger lovens bestemmelser, jf. § 46 i lov om  

 folkekirkens kirkebygninger og kirkegårde.
 Efter Indenrigsministeriets opfattelse rejser sagen to  

 spørgsmål: spørgsmålet om Københavns  

 Kommunes adgang til at fastsætte regler om højere betaling for  

 nedsættelse af urne efter personer, der ved deres død var  

 bosiddende uden for kommunen, end for urnenedsættelse efter personer,  

 der ved deres død var bosiddende i kommunen, samt  

 spørgsmålet om størrelsen af betalingen for  

 begravelseshandlingen.
Københavns Kommunes adgang til at fastsætte regler om  

 højere betaling for nedsættelse af urne efter udenbys  

 personer Københavns Kommune skal i medfør af § 14, stk. 2, i lov  

 om folkekirkens kirkebygninger og kirkegårde varetage  

 begravelsesopgaver i forhold til personer, som ved deres død ikke var  

 bosat i sognet, men som har en familiemæssig eller anden tilknytning  

 til sognet.
Herudover kan kommunen ifølge lovens § 14, stk. 3, i den  

 udstrækning den gældende vedtægt for kommunens  

 begravelsesvæsen giver mulighed herfor, tillige give andre personer med  

 bopæl uden for kommunen adgang til at blive begravet eller bisat  

 på en af kommunens kirkegårde.
 Lovens § 12, stk. 2, hvorefter den godkendte vedtægt for  

 kirkegården skal indeholde bestemmelser om takster vedrørende  

 begravelsesopgaver, indebærer, at kommunen kan opkræve betaling  

 for varetagelse af begravelsesopgaver.
 Københavns Kommune kan således lovligt varetage  

 begravelsesopgaver i forhold til personer, som ved deres død ikke var  

 bosiddende i kommunen og kræve betaling herfor.
 Lov om folkekirkens kirkebygninger og kirkegårde indeholder ikke en  

 bestemmelse svarende til § 25 i den tidligere gældende lov om  

 vedligeholdelse af kirker og kirkegårde, hvorefter der bestod en pligt  

 til at kræve højere betaling for personer, der ved deres  

 død ikke var bosat i sognet.
På baggrund af de ovenfor citerede bemærkninger til  

 bestemmelsen og Kirkeministeriets ovennævnte vejledende udtalelser i  

 sagen har det dog ved ophævelsen af pligten til at kræve en  

 sådan højere betaling efter Indenrigsministeriets opfattelse  

 været forudsat, at en differentiering af taksterne under hensyn til  

 afdødes bopælsforhold fortsat ville være lovlig.  

 Indenrigsministeriet har herved endvidere lagt vægt på, at  

 Folketingets Ombudsmand i en udtalelse i 1993 i en anden sag har udtalt, at  

 der kan kræves højere betaling for begravelse af personer, som  

 ikke via kirkeskat eller kommuneskat har bidraget til  

 begravelsesvæsenet.
Der kan herved henvises til Folketingets  

 Ombudsmands beretning, 1994, side 179 ff.
Denne adgang for kommuner, som varetager bestyrelsen af  

 begravelsesvæsenet, til at fastsætte en højere betaling  

 for begravelseshandlinger vedrørende personer, der ved deres  

 død ikke var bosiddende i kommunen, omfatter også  

 begravelseshandlinger vedrørende personer, der   eventuelt endda i  

 mange år   har boet i kommunen, men som ved deres død ikke  

 længere var bosiddende i kommunen.
Det må dog på baggrund  

 af Folketingets Ombudsmands udtalelse i den nævnte sag efter  

 ministeriets opfattelse antages, at en kommunalbestyrelse lovligt vil kunne  

 træffe beslutning om, at særlige takster for  

 begravelseshandlinger vedrørende personer, der ved deres død  

 ikke var bosiddende i kommunen, ikke gælder for begravelseshandlinger  

 vedrørende sådanne personer, hvis  de pågældende  

 personer har boet i kommunen i en nærmere bestemt periode, eller hvis  

 deres fraflytning fra kommunen er sket inden for en nærmere bestemt  

 periode før deres død.
 Vedtægten for Københavns begravelsesvæsen, som er  

 stadfæstet af Kirkeministeriet, indeholder en bestemmelse i § 10 om, at  

 der kan kræves en særlig betaling for personer, der ved deres  

 død ikke var bosat i kommunen.
 Københavns Kommune kan på den baggrund lovligt  

 fastsætte en betaling for begravelseshandlinger vedrørende  

 personer, der ved deres død ikke var bosiddende i kommunen, som er  

 højere end den betaling, som kommunen opkræver af personer, der  

 ved deres død var bosiddende i kommunen.
Deres far var ved sin død ikke bosiddende i Københavns  

 Kommune.
Det er derfor Indenrigsministeriets opfattelse, at det er lovligt,  

 at Københavns Kommune opkrævede en betaling for  

 nedsættelsen af Deres fars urne, der er højere end den betaling  

 kommunen opkræver i forhold til personer, som ved deres død er  

 bosiddende i kommunen.
Dette gælder, uanset at Deres far i mange  

 år havde boet i Københavns Kommune.
Spørgsmålet om størrelsen af kommunens takst for  

 urnenedsættelsen Lov om folkekirkens kirkebygninger og kirkegårde indeholder ikke  

 en regulering af, hvor store takster en kommune lovligt kan fastsætte  

 for begravelseshandlinger vedrørende personer, der ved deres  

 død ikke var bosiddende i sognet/kommunen.
 Vedtægten for Københavns begravelsesvæsen indeholder  

 heller ikke bestemmelser om størrelsen af takster for  

 begravelsesopgaver, idet det ifølge § 25, jf. § 10, i vedtægten  

 er Københavns Borgerrepræsentation, der i et takstregulativ  

 fastsætter bestemmelser herom.
 Da spørgsmålet om takststørrelsen således ikke  

 er reguleret i den skrevne lovgivning, må spørgsmålet  

 afgøres i henhold til almindelige offentligretlige  

 retsgrundsætninger om offentlige myndigheders opkrævning af  

 gebyrer fra borgerne.
Det antages, at offentlige myndigheder efter sådanne  

 retsgrundsætninger ikke uden lovhjemmel kan kræve en betaling af  

 de pågældende borgere for varetagelsen af en opgave, som  

 overstiger de faktiske omkostninger ved opgaveudførelsen, idet  

 betalingen ellers ville få karakter af en afgift, som ifølge  

 grundlovens § 43 kræver lovhjemmel.
Der kan herved bl.a. henvises til  

 Hans Gammeltoft-Hansen m.fl., Forvaltningsret (1994), side 212 f., og Bent  

 Christensen, Forvaltningsret, opgaver, hjemmel, organisation (1997), side 268  

 ff.
 Folketingets Ombudsmand har om dette spørgsmål udtalt  

 følgende i den ovenfor nævnte sag, som omhandlede  

 fastsættelse af takster for begravelse af en afdød, som ikke var  

 medlem af folkekirken:
" Samtidig synes det at følge af det  

 vederlagssynspunkt, der som anført må antages at ligge til grund  

 for hjemmelen til at graduere taksterne, at der for personer, der ikke er  

 medlem af Folkekirken, må være en vis overensstemmelse medlem  

 taksterne på den ene side og de faktiske omkostninger, der er forbundet  

 med at stille gravstedet til rådighed, på den anden side.
Herved  

 bemærker jeg særligt, at  menighedsrådet ved  

 fastsættelsen af takstbestemmelser er omfattet af den offentlige rets  

 almindelige principper om beregning af gebyrer m.v., og at (B) har  

 haft et retskrav på at blive begravet på en af sognets  

 kirkegårde, medmindre der i sognet er en kommunal begravelsesplads  

 eller en begravelsesplads for det særlige trossamfund, som (B)  

 måtte have tilhørt, jf. den ovennævnte lovs § 14."  

 (Folketingets Ombudsmands Beretning 1994, side 187).
 I samme sag havde Kirkeministeriet bl.a. anført  

 følgende:
"På den anden side må ministeriet være  

 af den opfattelse, at det må følge af kirkegårdenes  

 monopolstilling som begravelsespladser, at taksten for et ikke-medlem af  

 Folkekirken i princippet ikke kan overstige de faktiske udgifter ved  

 etableringen og opretholdelsen af gravstedet i fredningsperioden med  

 tillæg af en andel af omkostninger ved kirkegårdens almindelige  

 drift og vedligeholdelse.
Det bemærkes dog i denne forbindelse, at  

 beregningen af de faktiske omkostninger er forbundet med betydelig  

 usikkerhed." (Beretningen side 187 f.).
 Hertil bemærkede ombudsmanden:
" Kirkeministeriet har nu erklæret sig enig i, at  

 gravstedstaksterne for personer, der ikke er medlemmer af Folkekirken, ikke  

 kan overstige de faktiske udgifter ved etableringen og opretholdelsen af  

 gravstedet.
Jeg kan i den forbindelse tilslutte mig, at der ved  

 takstfastsættelsen også kan tages et vist hensyn til udgifterne  

 ved den generelle drift og vedligeholdelse af kirkegården.
 På den baggrund har jeg ikke anledning til at komme nærmere  

 ind på ministeriets argumentation; dog skal jeg bemærke, at det  

 efter min opfattelse er åbenbart, at menighedsrådene og  

 provstiudvalgene ved udfærdigelsen og godkendelsen af  

 takstbestemmelserne handler som forvaltningsmyndigheder og derfor er  

 underlagt den offentlige rets almindelige principper om beregning af  

 gebyrer." (Beretningen side 188).
Den betaling, som Københavns Kommune opkræver for  

 nedsættelse af urne efter personer, der ved deres død ikke var  

 bosiddende i kommunen, må efter Indenrigsministeriets opfattelse  

 på den baggrund højst svare til kommunens samlede   direkte og  

 indirekte   faktiske omkostninger herved.
Der må dog efter  

 Indenrigsministeriets opfattelse tilkomne kommunen et vist skøn med  

 hensyn til beregningen af omkostningerne, idet det især med hensyn til  

 de indirekte omkostninger vedrørende drift og vedligeholdelse af  

 kirkegårdene vil være forbundet med betydelige vanskeligheder at  

 beregne omkostningerne for den enkelte begravelseshandling.
 Det fremgår af sagen, at Københavns Kommune i  

 takstregulativet har fastsat taksten for nedsættelse af urne efter  

 personer, der ved deres død ikke var bosiddende i kommunen, til 930  

 kr. svarende til det dobbelte af den takst på 465 kr., der er fastsat  

 for personer, der ved deres død var bosiddende i kommunen.  

 Ifølge Københavns Kommunes oplysninger dækker taksten  

 på 930 kr. kun en del af de samlede gennemsnitlige faktiske  

 omkostninger ved en urnenedsættelse, idet de samlede direkte   

 omkostninger ved en urnenedsættelse i 1996 udgjorde mindst 647 kr.,  

 hvortil kommer kommunens indirekte omkostninger i forbindelse med en  

 urnenedsættelse i 1996 og det følgende minimale antal  

 fredningsår (10 år), som kommunen har beregnet til 860 kr.
 Indenrigsministeriet finder ikke, at der er grundlag for at antage, at  

 kommunen ved sin beregning af kommunens samlede   direkte og indirekte  

 omkostninger ved en urnenedsættelse i 1996 har anvendt ukorrekte  

 faktiske oplysninger, eller at kommunen herved har overskredet rammerne for  

 det skøn, som tilkommer kommunen ved beregningen af  

 omkostningerne.
 Ministeriet bemærker herved, at den samlede takst på 930 kr.,  

 som kommunen har fastsat for en såkaldt udenbys urnenedsættelse,  

 efter ministeriets opfattelse ikke indebærer, at kommunen herved   som  

 den lovligt kunne have gjort   har fastsat en fuld brugerbetaling for  

 såkaldte udenbys urnenedsættelser.
 Det er på denne baggrund Indenrigsministeriets opfattelse, at den i  

 sagen omhandlede takst for nedsættelse af urne efter personer, der ved  

 deres død ikke var bosiddende i kommunen, ikke indebærer, at det  

 opkrævede beløb overstiger kommunens samlede faktiske  

 omkostninger ved en urnenedsættelse i 1996.
 Indenrigsministeriet finder herefter, at Københavns Kommune lovligt  

 har kunnet opkræve en betaling på 465 kr. i såkaldt udenbys  

 tillæg for nedsættelsen af urnen efter Deres far.
 Angående det af Dem rejste spørgsmål om  

 Københavns Kommunes behandling af Deres sag, herunder om tonen i  

 kommunens besvarelse af Deres henvendelser, bemærkes, at  

 Indenrigsministeriets tilsyn med Københavns Kommune som ovenfor  

 nævnt ikke omfatter spørgsmål om kommunens  

 sagsbehandling.
Med hensyn til Deres spørgsmål om en eventuel højere  

 klageinstans, som De kan rette henvendelse til, hvis De ikke er enig i  

 ministeriets udtalelse i sagen, skal ministeriet oplyse, at  

 Indenrigsministeriets udtalelser og afgørelser i forbindelse med  

 tilsynet med Københavns Kommune ikke kan påklages til anden  

 administrativ myndighed.
De kan derfor ikke klage over ministeriets udtalelse  

 i sagen til en anden administrativ myndighed.
De har imidlertid mulighed for  

 at rette henvendelse herom til Folketingets Ombudsmand, der selv tager  

 stilling til, om han vil behandle en klage over Indenrigsministeriet.
 Indenrigsministeriet foretager sig herefter ikke videre i sagen.
 Københavns Kommune og Folketingets Ombudsmand har fået kopi  

 af dette brev.
Med venlig hilsen Per Hansen 2. Københavns Kommune 3. Folketingets Ombudsmand ad 2. not:
Hvilket herved meddeles Der henvises til j. nr.
K 32.6.3/99 m. fl.
 ad 3. not.:
 Hvilket herved meddeles til orientering.
 Der henvises til j. nr. 1997-1798-74.
