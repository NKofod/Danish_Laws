Skriftlig fremsættelse (20. februar  

 2002) Skatteministeren Herved tillader jeg mig for Folketinget at  

 fremsætte:
 Forslag til lov om ændring af ligningsloven og  

 personskatteloven (Forsøgsordning med 150 pct. fradrag for  

 forskningsudgifter).
(Lovforslag nr.
L 107).
 Formålet med dette forslag er at styrke forskningen  

 i det danske samfund herunder såvel erhvervslivets forskning som den  

 offentlige forskning.
I regeringsgrundlaget af 26. november 2001 fremgår  

 det, at tilvejebringelsen af ny viden selvsagt er afgørende i en  

 vidensøkonomi.
Forskning er et vigtigt element for at kunne frembringe  

 denne nye viden, og det er derfor vigtigt, at forskningen gives bedre  

 vilkår.
Forskning er ligeledes et bærende element i den  

 fremtidige erhvervsudvikling, idet fortsat vækst og  

 konkurrencedygtighed er forbundet med virksomhedernes investeringer i  

 forskning og udvikling.
 Virksomheder har som udgangspunkt ikke mulighed for at  

 fradrage udgifter afholdt i forbindelse med forsøg og forskning, idet  

 disse udgifter ikke er omfattet af fradragsretten i statsskatteloven.
Det er regeringens opfattelse, at virksomhedernes  

 incitament til at investere i forskning og udvikling skal bakkes op.
Dette  

 incitament gives bedst ved at indføre et 150 pct. fradrag for udgifter  

 til samfinansierede forskningsprojekter.
Regeringen foreslår som en  

 forsøgsordning i år 2002 og 2003 at øge det  

 skattemæssige fradrag for virksomhedernes udgifter i forbindelse med  

 samfinansierede forskningsprojekter indgået mellem en virksomhed og en  

 offentlig forskningsinstitution.
 Det er en betingelse for at opnå dette  

 ekstrafradrag, at forskningsprojektet er godkendt af et statsligt  

 forskningsråd.
Denne ordning, der er et forsøg, med en  

 udgiftsramme på 166,67 mill. kr. skønnes at medføre et  

 årligt provenutab for stat og kommune på til sammen 25 mill. kr.  

 ved en selskabsskattesats på 30 pct.
Provenutabet i finansåret  

 2002 skønnes at være begrænset.
 Idet jeg i øvrigt henviser til bemærkningerne  

 til lovforslaget, skal jeg anbefale forslaget til Folketingets velvillige  

 behandling.
