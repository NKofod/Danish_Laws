En klagers fordeling af kørselsudgifter mellem privat og  

 erhvervsmæssig andel var ændret for 1984 og 1985, idet myndighederne havde  

 anset grundlaget for ændret i forhold til tidligere, hvor man havde  

 accepteret den selvangivne fordeling.
Da der alene havde været tale om  

 passivitet fra myndighedernes side, kunne klageren ikke ud fra  

 forventningsprincippet støtte nogen ret herpå.
Først efter at klageren i juli  

 måned 1985 havde fået skriftlig meddelelse om godkendelse af den selvangivne  

 fordeling for 1984, var han berettiget til at få den selvangivne fordeling  

 godkendt for resten af 1985.
 Sommerhusudlejer A klagede for indkomstårene 1984 og 1985 over, at de  

 stedlige skattemyndigheder ikke fuldt ud havde godkendt de af ham foretagne  

 fradrag for udgifter til befordring, henholdsvis 42.750 kr. og 47.519 kr.,  

 men havde beskåret disse fradrag til henholdsvis 21.767 kr. og 18.911 kr.  

 efter en nærmere angiven beregning.
Klageren bestred ikke over for Landsskatteretten rigtigheden af den  

 talmæssige opgørelse, men gjorde gældende, at de lokale skattemyndigheder  

 ikke havde været berettiget til at ændre de selvangivne fradrag uden  

 forudgående varsel.
Klageren anførte til støtte herfor, at den selvangivne  

 fordeling af kørselsudgifterne på henholdsvis driftskonto og privatkonto var  

 godkendt for indkomståret 1983 uden bemærkninger fra skattemyndighederne.
Af  

 Statsskattedirektoratets ligningsvejledning fremgik det, at  

 skattemyndighederne ikke uden forudgående underretning kunne ændre  

 skønsmæssige fordelinger, som kunne være dokumenteret, hvis skatteyderen  

 forud for de pågældende indkomstår var blevet orienteret om den påtænkte  

 ændring.
Dette var gældende, når skatteyderen, som følge af  

 ligningsmyndighedernes tidligere stillingtagen til eller tilkendegivelse om  

 den pågældende skønsmæssige fordeling kunne forvente, at fordelingen ville  

 blive godkendt.
 De stedlige skattemyndigheder havde været af den opfattelse, at der for  

 klagerens vedkommende var sket sådanne væsentlige ændringer i grundlaget for  

 fordelingen af hans kørsel mellem privat og erhvervsmæssig kørsel, at det af  

 klageren påberåbte forventningsprincip ikke kunne finde anvendelse.
Under sagens behandling udtalte Statsskattedirektoratet, at der ikke sås  

 at foreligge en positiv tilkendegivelse fra skattemyndighederne, før disse  

 ved en skrivelse af 16. juli 1985 vedrørende klagerens skatteansættelse for  

 indkomståret 1984 havde meddelt klageren, at man havde godkendt den  

 selvangivne fordeling af klagerens kørselsudgifter.
I perioden 1. januar 1984  

 til 16. juli 1985 var klagerens dispositioner således alene baseret på  

 skattemyndighedernes passivitet over for den selvangivne fordeling af  

 kørselsudgifterne, og dette kunne - ifølge praksis - ikke antages at danne  

 grundlag for en retsbeskyttet forventning.
Statsskattedirektoratet fandt  

 derimod, at nævnte skrivelse af 16. juli 1985 måtte anses for en sådan  

 indirekte godkendelse af den selvangivne fordeling, at klageren havde kunnet  

 disponere i fuld tillid hertil for perioden 16. juli til den 31. december  

 1985, med mindre det måtte lægges til grund, at der var sket væsentlige  

 ændringer i klagerens forhold.
Imidlertid var disse ændringer allerede  

 indtruffet pr. 16. juli 1985, og var skattemyndighederne bekendt.  

 Statsskattedirektoratet fandt derfor, at klageren måtte anses berettiget til  

 at anvende den selvangivne kørselsfordeling for perioden 16. juli til 31.  

 december 1985, men ikke for perioden 1. januar 1984 til 16. juli 1985.
Landsskatteretten kunne i det hele tilslutte sig det af  

 Statsskattedirektoratet anførte.
Den påklagede ansættelse for indkomståret  

 1984 blev derfor stadfæstet, medens ansættelsen for indkomståret 1985 blev  

 nedsat med 4.849 kr.
 LV 1988, T 2.7.2.
