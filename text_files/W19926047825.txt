Patentankenævnet stadfæstede Patentdirektoratets afgørelse, hvorefter  

 UNO OFFICE blev anset for forveksleligt med UNO FORM, UNO DESIGN og UNO LINE År 1992, den 23. juli afsagde Patentankenævnet (Grønning-Nielsen, Hans Chr.
Thomsen, Warnich-Hansen) følgende Den 7. december 1987 indleverede klageren en ansøgning om registrering af  

 varemærket UNO OFFICE (ordmærke) for visse varer i klasse 20. Ansøgningen  

 blev den 3. januar 1990 bekendtgjort i Dansk Varemærketidende.
Ved skrivelse af 28. februar 1990 nedlagde HTH Køkkener A/S, Danmark, i  

 medfør af varemærkelovens § 20, stk. 2, indsigelse mod registrering af det  

 ansøgte mærke.
Som begrundelse for indsigelsen anførtes:
 »Indsigelsen nedlægges under henvisning til Varemærkelovens § 14,  

 stk. 1, nr. 6, idet ansøgning VA 8192 1987 for ordmærket UNO OFFICE i klasse  

 20 findes at kollidere med indsigernes ældre rettigheder såvel i henhold til  

 brug som i henhold til registrering af mærker indeholdende ordet UNO, og jeg  

 skal indledningsvis henvise til følgende registrerede mærker:
VR 793 1981 UNO FORM VR 1522 1987 UNO DESIGN VR 1523 1987 UNO LINE Ovennævnte registreringer omfatter i klasse 20 »køkken- og  

 skabselementer (møbler)».
 Den i Dansk Varemærketidende af 3. januar 1990 offentliggjorte ansøgning  

 bestående af ordmærket UNO OFFICE angår følgende varer:
 Klasse 20:kontorindretning, det vil sige skriveborde med tilhørende  

 belysning, stole, personalegarderobe, receptionsskranke, skabe til opbevaring  

 af ringbind, arkiv, tegningsarkiv, artikler og tidsskrifter.
 Som det vil ses, er der delvis men direkte varekollision, men ansøgningen  

 påstås afslået i sin helhed, idet samtlige varer findes at kollidere med de  

 varer, der er omfattet af indsigernes registreringer sammen med de varer, for  

 hvilke de registrerede mærker er blevet anvendt.
Der lægges vægt på, at indsigernes varemærker alle består af to led,  

 hvoraf det første er ordet UNO og det andet et ord, der er svagt i  

 varemærkeretlig henseende.
Det ansøgte mærke er konstrueret på samme måde, og  

 det er derfor utvivlsomt, at der er tale om forvekslelige mærker.« Klageren anførte i skrivelse af 19. marts 1990 bl.a. følgende:
»Jeg mener indsigelsen bør tilbagevises, fordi det ansøgte mærke  

 angår varer, der adskiller sig væsentligt fra de af indsigeren modholdte  

 registrerede mærker både i udseende og anvendelsesmæssig henseende.
Køkken-  

 og skabselementer (møbler) er normalt bestemt for nagelfast montering, medens  

 varer omfattet af ansøgningen er flytbare og beregnet til et andet formål.  

 Det ser ud som om indsigeren tillægger »møbler« i de modholdte  

 mærker afgørende betydning i sin påstand om varekollision.
Jeg har lige siden mærkets ansøgning om registrering solgt skriveborde  

 under anvendelse af mærket og har som følge af direktoratets meddelelse af 6.  

 december 1989 om mærkets godkendelse iværksat udarbejdelse af nyt og mere  

 omfattende salgsmateriale, og det er derfor af stor betydning for mig, at  

 omkostninger og stor arbejdsindsats i forbindelse hermed ikke er spildt eller  

 forsinker planlagt intensivering af markedsføringen.' I skrivelse af 7. maj 1990 fastholdt indsiger indsigelsen og anførte  

 følgende:
»Det findes utvivlsomt, at betegnelsen UNO OFFICE er forvekslelig med  

 betegnelserne UNO FORM, UNO DESIGN og UNO LINE, idet dominansen i samtlige  

 mærker er det første led UNO, og idet andet led er beskrivende uden egentligt  

 varemærkemæssigt særpræg.
Ordet OFFICE angiver i denne forbindelse, at der er  

 tale om varer til kontorbrug eller lignende, men der er ikke tale om nogen  

 differentiering overfor varer, der beskrives ved ordene FORM, DESIGN eller  

 LINE.
Disse 3 ord er så generelle i deres betydning, at de også omfatter en  

 betydning som OFFICE.
 At der endvidere er tale om direkte varekollision, er ligeledes  

 indlysende, idet indsigernes ovennævnte 3 registreringer dækker følgende  

 varefortegnelse:
 Klasse 20:køkken- og skabselementer (møbler).
 Ansøgning VA 8192 1987 UNO OFFICE angår følgende varer:
 Klasse 20:kontorindretning, det vil sige skriveborde med tilhørende  

 belysning, stole, personalegarderobe, receptionsskranke, skabe til opbevaring  

 af ringbind, arkiv, tegningsarkiv, artikler og tidsskrifter.
Der er direkte varekollision, idet »køkken- og skabselementer  

 (møbler)» umiddelbart omfatter varer som »stole, personalegarderobe  

 og skabe til opbevaring af ringbind, arkiv, tegningsarkiv, artikler og  

 tidsskrifter«.
For såvidt angår de øvrige varer, som omfattet af  

 ansøgningen, nemlig »skriveborde med tilhørende belysning,  

 receptionsskranke«, er disse i hvert fald ligeartede med »køkken-  

 og skabselementer (møbler)», eftersom der er en til identitet grænsende  

 lighed mellem selve mærkerne, nemlig på den ene side UNO OFFICE og på den  

 anden side UNO FORM, UNO DESIGN og UNO LINE.
Jeg vedlægger iøvrigt to brochurer (hver i to eksemplarer), hvoraf brug af  

 varemærkerne UNO FORM og UNO LINE vil fremgå, og det vil ligeledes af den  

 store brochure fremgå, at varemærket UNO FORM og de dermed relaterede  

 produkter stammer fra 1970. Jeg henviser endvidere til brochurens indhold,  

 hvoraf det klart vil fremgå, at der ikke kun er tale om elementer til  

 anvendelse i køkkener, men, som det også fremgår af den indledende tekst:  

 »I dag er UNO FORM mere end et køkken.
Det er små og store individuelle  

 løsninger, gennemtænkte detaljer og spændende tilbehør til bad, bryggers,  

 kontor .... UNO FORM er blevet en livsstil«.
Der er naturligvis intet i  

 vejen for, at de omhandlede produkter anvendes andre steder end i køkkener,  

 og der ligger jo iøvrigt heller ikke nogen særlig begrænsning i de  

 varefortegnelser, der er omfattet af indsigernes ovennævnte registreringer,  

 jf. specielt ordet »skabselementer (møbler)».
Jeg mener herefter ikke, at der kan være tvivl om, at ansøgning VA 8192  

 1987 UNO OFFICE kolliderer med indsigernes ældre rettigheder, og det  

 henstilles endnu engang høfligst til Patentdirektoratet, at ansøgningen  

 afslås i sin helhed.« I skrivelse af 16. juni 1990 anførte klageren følgende:
 »Under henvisning til direktoratets skrivelse af 14. maj 1990 med  

 kopi af HTH Køkkener A/S nærmere begrundede indsigelse af 7. maj 1990 mod  

 mærkets registrering, ønsker jeg hermed at fastholde min tidligere  

 tilbagevisning af indsigelsen, idet jeg fortsat er af den opfattelse, at der  

 ikke er lighed mellem indsigerens mærker UNO FORM, UNO DESIGN og UNO LINE i  

 klasse 20, omfattende køkken- og skabselementer (møbler) og det af mig  

 ansøgte og nu fremlagte mærke, UNO OFFICE i klasse 20, omfattende  

 kontorindretning, skriveborde med tilhørende belysning, stole,  

 personalegarderobe, receptionsskranke, skabe til opbevaring af ringbind,  

 arkiv, tegningsarkev, artikler og tidsskrifter.
 Som yderliger begrundelse for tilbagevisningen kan jeg oplyse, at UNO  

 OFFICE mærket har været anvendt af undertegnede siden ansøgningens  

 indlevering for varer, der er vist i vedlagte brochure.
Jeg håber, at direktoratet på baggrund af ovenstående og i betragtning af,  

 at der er tale om forskellige brancher, kan opretholde godkendelsen af  

 mærkets registrering, således at jeg ikke taber allerede opnået goodwill for  

 mine produkter eller forsinkes yderligere i udarbejdelsen af nyt salgs- og  

 brochuremateriale.« Ved skrivelse af 5. september 1990 uddybede indsigeren indsigelsen  

 således:
»Følgelig påstås ansøgning VA 8192 1987 UNO OFFICE afslået i sin  

 helhed under henvisning til Varemærkelovens § 14, stk. 1, nr. 6. En subsidiær  

 påstand undlades, idet det er indsigernes og undertegnedes klare opfattelse,  

 at samtlige varer omfattet af ansøgning VA 8192 1987 UNO OFFICE kolliderer,  

 dels med de varer der er omfattet af indsigernes 3 ældre registreringer VR 793 1981 UNO FORM VR 1522 1987 UNO DESIGN VR 1523 1987 UNO LINE og dels med de varer, der indgår i indsigernes varesortiment, der iøvrigt  

 har været generelt uændret gennem de seneste år, dvs. gennem en periode der  

 strækker sig forud for ansøgningens indlevering den 7. december 1987 og  

 fortløbende til dato.
Uanset ansøgerens kommentarer i svarskrivelserne findes det uomtvisteligt,  

 at varemærket UNO OFFICE er forveksleligt med indsigernes registrerede og  

 anvendte varemærker UNO FORM, UNO DESIGN og UNO LINE.
Der henvises i denne  

 forbindelse først og fremmest til min skrivelse af 7. maj 1990.
Hertil kommer, at der utvivlsomt er tale om varelighed, og jeg henviser i  

 samme forbindelse til min nævnte skrivelse af 7. maj 1990. Der er i  

 realiteten ikke nogen forskel på varesortimenterne, eftersom moderne  

 »køkken- og skabselementer« også anvendes til kontorindretning.
Der  

 er derfor i det store hele tale om vareidentitet, og ved en samlet bedømmelse  

 af mærkelighed og varelighed, må det klart konstateres, at der er tale om  

 forvekslelighed i varemærkeretlig henseende.
 For en ordens skyld skal det endvidere anføres, at ordet  

 »kontorindretning« ikke er en vare, og det burde derfor ikke  

 accepteres som sådan i klasse 20. Endvidere forekommer det overraskende, at  

 »skriveborde med tilhørende belysning« kan accepteres, eftersom  

 »belysning« ikke henføres til klasse 20. Selvom den nævnte  

 »belysning« anvendes sammen med de nævnte »skriveborde«,  

 er der tale om en selvstændig vareart, der bør henføres til klasse 11.  

 Endelig må det af formelle grunde præciseres, at de nævnte »skabe«  

 anvendes »til opbevaring af ringbind, arkiv, tegningsarkiv, artikler og  

 af tidsskrifter«.
 Til ansøgerens skrivelse af 19. marts 1990 skal jeg anføre følgende.
Det ansøgte mærke angår ikke varer, der adskiller sig væsentligt fra de  

 varer, der er omfattet af indsigernes registrerede mærker samt iøvrigt  

 omfattet af den markedsføring, som indsigerne eller deres  

 rettighedsforgængere har foretaget siden forud for ansøgningens indlevering  

 og fortløbende til dato.
Det anføres, at »køkken- og skabselementer  

 (møbler) er normalt bestemt for nagelfast montering, medens varer omfattet af  

 ansøgningen er flytbare og beregnet til et andet formål«.
Denne  

 udtalelse er ikke korrekt og forekommer endvidere overraskende, eftersom det  

 af ansøgerens indleverede katalog fremgår, at der i hans sortiment under  

 varemærket UNO OFFICE indgår adskillige varer, der må anses for at være  

 bestemt for »nagelfast montering«, herunder særlig vægskabe.
Om ansøgeren har forstået, at Patentdirektoratets godkendelse af  

 ansøgningen til offentliggørelse var ensbetydende med en endelig  

 registrering, kan ikke komme indsigerne ved.
Ansøgeren burde selvfølgelig  

 ikke have foretaget handlinger i tillid til endelig registrering af mærket,  

 førend han havde registreringsbeviset i hånden.
Det må være ansøgerens risiko  

 udelukkende, om han har investeret omkostninger, arbejdsindsats m.v. i  

 aktiviteter i tillid til en senere registrering.
Det bemærkes for en ordens  

 skyld til ansøgerens orientering, at selv en endelig registrering ikke er  

 ensbetydende med en absolut ret til varemærket.
Ansøgeren anfører i skrivelsen af 16. juni d.å. endvidere, at varemærket  

 UNO OFFICE har været anvendt siden ansøgningens indlevering for varer, der er  

 vist i en vedlagt brochure.
Det gør efter indsigernes og undertegnedes  

 opfattelse ikke sagen bedre, at den krænkende brug har fundet sted i en  

 længere periode, og det kan ikke komme ansøgeren til gode, at han i mangel af  

 bedre vidende har foretaget ulovlige handlinger og i forbindelse hermed  

 foretaget investeringer af forskellig art.
 Ansøgeren opfordres umiddelbart til omgående at indstille enhver brug af  

 varemærket UNO OFFICE, og jeg skal allerede nu på indsigernes vegne tage  

 forbehold for alle rettigheder, herunder forbehold for indbringelse af sagen  

 for domstolene samt forbehold for at kræve erstatning, omkostninger m.v.
Jeg henstiller herefter fortsat høfligst til direktoratet, at ansøgning VA  

 8192 1987 UNO OFFICE afslås i sin helhed.' Ved skrivelse af 3. november 1990 fremsatte klageren følgende bemærkninger  

 til indsigelsen:
»1.Indsigers tre ældre registreringer VR 793 1981 UNO FORM, VR 1522  

 1987 UNO DESIGN og VR 1523 1987 UNO LINE er alle i klasse 20 og omfatter  

 køkken- og skabselementer (møbler). Tilføjelsen »(møbler)» kan kun  

 opfattes som en præcisering af, at køkken eller skabselementer betragtes som  

 en art møbler, og det forekommer indlysende, at der ikke er tænkt på møbler i  

 al almindelighed, altså heller ikke kontormøbler.
Havde dette været  

 tilfældet, ville mærkerne nemlig have omfattet »møbler, herunder køkken  

 - og skabselementer«.
Indsigers påstand om varelighed eller  

 vareidentitet må jeg derfor afvise.
 2. Indsigers bemærkning om at »belysning« ikke kan henføres til  

 klasse 20, vil jeg overlade til direktoratet at afgøre.
 3. Indsigers bemærkning om, »at endelig registrering ikke er  

 ensbetydende med en absolut ret til varemærkeret«, kan jeg fuldt ud  

 tilslutte mig, det er jo netop det, jeg har forsøgt at overbevise indsiger om  

 ved tilbagevisning af indsigelsen.
 4. Indsigers påstand om, at jeg med anvendelsen af mærket UNO OFFICE i en  

 længere periode har krænket og sågar begået ulovlige handlinger grænser til  

 injurier og kan kun være et udtryk for, at hverken indsiger eller dennes  

 advokat har gjort sig den ulejlighed at sætte sig ind i de aftaler, der i sin  

 tid var mellem den tidligere indehaver af ovennævnte tre varemærker og  

 undertegnede, hvilke aftaler uden tvivl er eller har været tilgængelige for  

 de nuværende varemærkeindehavere.
Af ovennævnte grunde må jeg fastholde min tilbagevisning af indsigelsen,  

 og jeg anmoder derfor venligst direktoratet om, at ansøgningens registrering  

 kan finde sted i den godkendte form eventuelt med udeladelse af  

 varefortegnelsen »belysning«.' Patentdirektoratet traf afgørelse i sagen den 14. januar 1991 og tog  

 indsigelsen til følge med følgende begrundelse:
»Det er direktoratets opfattelse, at ordene UNO OFFICE er  

 forvekslelige med de for indsigerne registrerede varemærker UNO FORM, UNO  

 DESIGN og UNO LINE.
Alle mærker består af to ord, hvoraf det første ord i  

 alle tilfælde er UNO og andet ord en beskrivende del, nemlig FORM, LINE,  

 DESIGN eller OFFICE.
Det er erfaringsmæssigt de første bogstaver eller det  

 første ord i et varemærke, som det købende publikum fæstner sig ved.
For så  

 vidt angår det ansøgte mærke er det således UNO, der er det bærende element i  

 mærket, medens ordet OFFICE alene angiver, at der er tale om varer til  

 anvendelse i kontorer.
For så vidt angår de for indsigerne registrerede  

 varemærker, er det også mærkedelen UNO, der bærer disse mærker, medens ordene  

 FORM, DESIGN og LINE alene beskriver, at der er tale om varer, i dette  

 tilfælde køkken- og skabselementer, af en vis form, linie eller design.
De  

 ovennævnte beskrivende mærkeelementer vil ikke i sig selv være egnet til  

 registrering som varemærker for møbler.
For at to varemærker kan anses for forvekslelige, skal der være såvel  

 mærkelighed som vareartslighed til stede.
Nærværende ansøgning omfatter  

 klasse 20: kontorindretning.
Det vil sige skriveborde med tilhørende  

 belysning, stole, personalegarderobe, receptionsskranke, skabe til opbevaring  

 af ringbind arkiv, tegningsarkiv, artikler og tidsskrifter, medens  

 indsigernes registreringer alle omfatter klasse 20: køkken- og skabselementer  

 (møbler). For så vidt angår varearten skabselementer er det direktoratets  

 opfattelse, at der er direkte varekollision med varearterne  

 personalegarderober, skabe til opbevaring af ringbind, arkiv, tegningsarkiv,  

 artikler og tidsskrifter.
Det fremgår af det indsendte materiale, at disse  

 skabselementer kan være identiske eller næsten identiske og således egnet til  

 brug både i kontorer og køkkener samt iøvrigt andre steder, hvor skabsplads  

 er fornødent.
Det er endvidere direktoratets opfattelse, at der er  

 vareartslighed mellem køkkenelementer og skabselementer på den ene side og  

 skriveborde, stole, og receptionsskranker på den anden, idet de enkelte  

 skrivebordselementer fuldstændigt kan indgå som køkkenbordselementer eller er  

 egnet til at erstatte disse.
Det samme gælder receptionsskranker samt stole  

 som indgår i kontor- eller køkkenelementer.
Indsigelsen må derfor tages til følge, og ansøgningen afslås i medfør af  

 varemærkelovens § 14, stk. 1, nr. 6 af hensyn til de under VR 793 1981, VR  

 1592 1987 og VR 1523 1987 registrerede varemærker.« Endvidere oplyste direktoratet følgende:
 »For så vidt angår det i Deres skrivelse af 3. november 1990 anførte  

 om, at der er indgået aftaler mellem Dem og den tidligere indehaver af  

 indsigernes tre varemærker, skal det meddeles, at da direktoratet ikke har  

 kendskab til disse aftaler, har de ikke kunnet lægges til grund for sagens  

 afgørelse.
Der må iøvrigt gives indsiger medhold i, at direktoratet beklageligvis  

 ikke har været opmærksom på, at varefortegnelsen ikke er helt korrekt  

 affattet og klassificeret.
Den burde retteligt have været affattet således:  

 Kontorinventar, nemlig skriveborde, stole, personalegarderober og  

 receptionsskranker, skabe til kontorbrug til opbevaring af ringbind, arkiver,  

 tidskrifter og andre kontorartikler.« Denne afgørelse har klageren ved skrivelse af 14. marts 1991 indbragt for  

 Patentankenævnet.
I klagebegrundelsen anføres følgende:
 »Det gøres principalt gældende, at der ikke er tale om mærkelighed  

 eller vareartslighed af sådan art, at registrering bør nægtes.
 Subsidiært gøres gældende, at der foreligger modstående aftaler mellem  

 undertegnede og tidligere indehaver af varemærket og endelig, at registrering  

 af varemærket UNO OFFICE i klasse 20 som kontorinventar er bragt i forslag af  

 direktoratet selv, jf. iøvrigt direktoratets egen beklagelse.
 For så vidt angår mærkelighed skal præciseres, at der er tale om et rent  

 køkkenprodukt contra et rent kontorprodukt og mere væsentligt, at aftagerne  

 er en helt forskellig målgruppe, hvor ingen af parterne sælger hinandens  

 produkter.
For så vidt angår vareartslighed forekommer det at være en mere teoretisk  

 betragtning, såfremt man skulle forestille sig, at potentielle kunder retter  

 henvendelse til en køkkenproducent med henblik på indretning af kontor og  

 vice versa.
Det forekommer temmelig aparte, såfremt man kunne forestille sig  

 et køkken indrettet m/skriveborde og andet kontorinventar!! For så vidt angår den subsidiære indsigelse gøres gøldende, at tidligere  

 indehaver af UNO FORM har accepteret denne registrering.
Endeligt kan anføres, at HTH Køkkener har tilkendegivet, at man var uden  

 interesse i eller agtede ejheller at producere køkkeninventar.« Indsigeren fastholdt i skrivelse af 15. juli 1991 indsigelsen under  

 henvisning til varemærkelovens § 14, stk. 1, nr. 6, samt under henvisning til  

 det for Patentdirektoratet fremførte.
Det anførtes derudover bl.a. følgende:
 »For så vidt angår mærkeligheden henvises til Patentdirektoratets  

 begrundelse.
For så vidt angår vareartslighed henvises ligeledes til  

 Patentdirektoratets begrundelse, men derudover skal kort anføres, at  

 møbelelementer i dag fremstilles i en neutral version, således at de kan  

 anvendes til mange formål, blot med en speciel indretning.
Under alle  

 omstændigheder ville det være urimeligt, om der ikke blev statueret  

 vareartslighed mellem kontormøbler på den ene side, og andre møbler på den  

 anden side, herunder f.eks. køkken- og garderobemøbler samt -elementer,  

 specielt når varemærkerne som i det nævnte tilfælde, må betragtes som  

 quasi-identiske.
 Jo tættere varemærkerne ligger på hinanden, jo længere må varerne ligge  

 fra hinanden, for at der ikke skal være tale om forvekslelighed.
For en ordens skyld skal det også understreges, at kontor-, køkken- og  

 andre miljøer i dag ikke er adskilt på samme måde som tidligere, og man kan  

 udmærket se køkkenelementer både i forbindelse med kontor og i forbindelse  

 med beboelse.
Dette bevirker, at der ikke kan drages nogen skarp adskillelse  

 mellem elementer og møbler til de forskellige formål, men at man tværtimod  

 vil se de samme møbler eller elementer anvendt til de forskellige formål.
 Eksempelvis er det velkendt, at der kan indgå køleskabe og skabe til glas  

 og porcelæn i møbler, der anvendes i kontorer, stuer m.v.
 Ansøgeren anfører, at den tidligere indehaver af varemærket UNO FORM, har  

 accepteret varemærket UNO OFFICE!.
 Indsigerne er ikke bekendt med en sådan aftale, og p.g.a. manglende  

 dokumentation, kan den heller ikke lægges til grund for sagens afgørelse.
Ansøgeren anfører endeligt, »at HTH Køkkener har tilkendegivet, at  

 man var uden interesse i eller agtede ejheller at producere  

 køkkeninventar«.
Indsigerne står uforstående overfor en sådan  

 tilkendegivelse, som ifølge ordlyden også er ulogisk.' Patentankenævnet har behandlet sagen på sit møde den 4. juni 1992.
For klageren mødte direktør Oluf Rasmussen med cand. jur.
Jan  

 Rentz-Petersen.
For indsigeren mødte cand. jur.
Kaj L.
Henriksen.
Klageren henviste til det skriftlige materiale i sagen og anførte herved  

 navnlig, at det ansøgte mærke henvender sig til en anden købergruppe end det  

 modholdte, og at der ikke er forvekslelighed i navnene i sig selv.
Direktør  

 Oluf Rasmussen føjede hertil, at køkkenelementer er mur- og nagelfaste i  

 modsætning til flytbare kontormøbler.
 Indsigeren henviste til direktoratets begrundelse for afgørelsen og  

 fastholdt, at betegnelsen UNO i sig selv har særpræg.
 Ankenævnet skal udtale:
Med bemærkning, at konstruktionen af det ansøgte mærke i sig selv  

 frembyder en væsentlig risiko for forveksling og i øvrigt af de af  

 direktoratet anførte grunde bestemmes:
 Den påklagede afgørelse stadfæstes.
J.C.
Warnich-Hansen.
