I skrivelse af 18. april 1969 (B. 1969, s. 15-16) meddelte  

 justitsministeriet, at man fremtidig ville følge de retningslinier for  

 fastsættelse og formulering af vilkår ved prøveløsladelse, som af  

 kriminalforsorgsudvalget var foreslået i betænkning nr. 519 om vilkår ved  

 betingede domme og prøveløsladelser.
Samme retningslinier med hensyn til  

 fastsættelse af og formulering af vilkår følges af fængselsnævnet ved  

 løsladelse på prøve fra ungdomsfængsel, arbejdshus og sikkerhedsforvaring.  

 Ved den nævnte betænkning skete der for så vidt angår vilkårsformuleringerne  

 ikke nævneværdige ændringer i forhold til justitsministeriets  

 cirkulærskrivelser af 18. august og 6. november 1967 (B. 1967, s. 23-25 og s.  

 33) om formulering af særvilkår.
 Der henvises i denne forbindelse også til justitsministeriets cirkulære af  

 1. april 1971 om delegation af kompetencen til at træffe afgørelse om  

 løsladelse på prøve af domfældte, der udstår straf af fængsel eller  

 særfængsel § 2, stk. 1, nr. 8.
 På baggrund af de indvundne erfaringer og efter forhandling med Dansk  

 forsorgsselskab, fængselsnævnet og lederne af ungdomsfængslerne har man ment  

 at burde tage retningslinierne for fastsættelse af de i den nævnte betænkning  

 (s. 42-43) under numrene 10-14 anførte vilkår (»narkotikavilkår«)  

 op til revision.
 Disse vilkår har følgende formulering:
 Vilkår 10: at den prøveløsladte ikke må indtage og forskaffe sig narkotika  

 eller lignende stoffer, udover hvad der måtte blive ordineret ham af hans  

 sædvanlige læge, samt ikke skifte læge uden tilsynsmyndighedens godkendelse.
Vilkår 11: at den prøveløsladte efter tilsynsmyndighedens bestemmelse  

 underkaster sig kontrol for misbrug, eventuelt ved hospitalsindlæggelse.
Den  

 samlede opholdstid på hospital i henhold til dette vilkår kan ikke overstige  

 den resterende straffetid.
 Vilkår 12: at den prøveløsladte fortsætter en før løsladelsen påbegyndt  

 lægeligt ledet behandling mod misbrug af narkotika eller lignende stoffer, og  

 i øvrigt i tilsynstiden underkaster sig sådan behandling efter  

 tilsynsmyndighedens bestemmelse.
 Vilkår 13: såfremt tilsynsmyndigheden finder det fornødent, underkaster  

 sig en lægeligt ledet behandling mod misbrug af narkotika eller lignende  

 stoffer.
Vilkår 14 (i forbindelse med nr. 12 eller 13 som yderligere vilkår): samt  

 at han herunder efterkommer bestemmelse om behandling eller om kontrol på  

 hospital eller i særlig institution, som tilsynsmyndigheden måtte træffe  

 efter samråd med den behandlende læge.
Den samlede opholdstid på hospital  

 eller institution i henhold til dette vilkår kan ikke overstige den  

 resterende straffetid.
 På grundlag af de omtalte drøftelser og efter aftale med fængselsnævnet  

 skal justitsministeriet oplyse følgende:
 ad vilkår 10: Der henvises til kriminalforsorgsudvalgets nævnte betænkning  

 s. 34, venstre spalte.
Der vil blive anvendt megen tilbageholdenhed med hensyn til anvendelse af  

 dette vilkår.
De kriterier for vilkårets anvendelse, som anføres i  

 betænkningen, må således fortolkes snævert.
 Foreligger omstændigheder, som begrunder anvendelse af vilkår 12 eller 13,  

 typisk i forbindelse med vilkår 14, vil vilkår 10 ikke blive anvendt  

 samtidig.
 ad vilkår 11: Erfaringerne har vist, at dette vilkår praktisk taget aldrig  

 er praktikabelt, og man er derfor indstillet på i hovedsagen at afstå fra at  

 anvende det.
 ad vilkår 12, 13 og 14: Skønnes der at være grundlag for anvendelse af  

 vilkår 12 og 13, vil vilkår 14 regelmæssigt blive anvendt samtidig.
 P.M.V.
Nordskov Nielsen /J.
Waagensen (Til lederne af fængselsvæsenets anstalter og Dansk forsorgsselskab).
