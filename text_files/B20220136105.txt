Bekendtgørelse om kørsel med lommevogne med sættevogne I medfør af § 56, § 60, stk. 6, og § 117, stk. 1, i jernbaneloven, jf. lov nr. 686 af 27. maj 2015, som ændret ved lov nr. 510 af 1. maj 2019, fastsættes efter bemyndigelse i henhold til § 4, stk. 1, i bekendtgørelse nr. 2432 af 14. december 2021 om Trafikstyrelsens opgaver og beføjelser, klageadgang og kundgørelse af visse af Trafikstyrelsens forskrifter:
Anvendelsesområde § 1. Denne bekendtgørelse fastsætter bestemmelser om kørsel med lommevogne med sættevogne.
Definitioner § 2. I denne bekendtgørelse forstås ved:
 1) Lommevogn: En jernbanevogn uden eget rum til transport af gods, som anvendes som transportør for en eller flere sættevogne, containere, veksellad eller andre rummelige transportenheder.
 2) Sættevogn: Et køretøj til transportformål uden egen trækkraft beregnet til ved kørsel på landevejen at være koblet til det trækkende køretøj således, at køretøjet eller dets last delvis hviler på det trækkende køretøj og delvist hviler på køretøjets egne hjul.
3) Vedligeholdelsesenhed: En enhed med ansvar for vedligeholdelse, jf.
Europa-Parlamentets og Rådets direktiv (EU) 2016/798 om jernbanesikkerhed art. 3, nr. 20.
 4) Virksomhed: En jernbanevirksomhed med sikkerhedscertifikat til godskørsel, jf. jernbanelovens § 3, stk. 1, nr. 7, og § 58.
Tilladelse til kørsel med lommevogne med sættevogne i Danmark § 3. Kørsel med lommevogne med sættevogne i Danmark kræver tilladelse efter denne bekendtgørelse, jf. dog § 7.
 Stk. 2.  Tilladelse til kørsel med lommevogne med sættevogne i Danmark kan meddeles virksomheder på betingelse af:
 1) Den anvendte skammel til fastholdelse af sættevognen skal have en vertikal låsekraft på minimum 85kN.
 2) Den anvendte skammel til fastholdelse af sættevognen skal være tilladt af Trafikstyrelsen, jf. § 4.
 3) Procedurer, der sikrer, at alle sættevogne, der transporteres af virksomheden på det danske jernbanenet, transporteres på lommevogne med skamler, som opfylder betingelserne i nr. 1 og 2, skal være indarbejdet i virksomhedens sikkerhedsledelsessystem.
4) Godsterminalerne skal følge anbefalingerne for sikker læsning fra Det Europæiske Jernbaneagenturs Joint Networks Secretariat, offentliggjort den 25. april 2022. Der skal foreligge en aftale mellem virksomheden og terminaloperatøren herom, og dokumentation af disse aftaler skal være indarbejdet i virksomhedens sikkerhedsledelsessystem.
Hvis virksomheden selv er operatør af godsterminalen, kan kravene i stedet for i en aftale være indarbejdet i virksomhedens sikkerhedsledelsessystem i form af driftsprocedurer, der skal efterleves i forbindelse med terminaloperationer.
 5) Virksomheden dokumenterer vedligeholdelsesgrundlaget, herunder kontrolprocedure, for vedligeholdelse og smøring af skamler og låse, som den registrerede vedligeholdelsesenhed for lommevognene anvender, og at dette vedligeholdelsesgrundlag er betryggende i forhold til at sikre, at betingelsen i § 3, stk. 2, nr. 1, er opfyldt.
Stk. 3. Hvis virksomheden ikke kan opfylde betingelsen i stk. 2, nr. 4, kan virksomheden i stedet have en anden procedure for kontrol af, at sættevogne under transport i Danmark er fastgjort korrekt til lommevognen.
Dette skal være indarbejdet i virksomhedens sikkerhedsledelsessystem.
 § 4. En virksomheds ansøgning om tilladelse til kørsel med lommevogne med sættevogne i Danmark skal indgives for hver type af skammel og vedligeholdelsesenhed for sig og skal vedlægges:
1) Dokumentation for, at betingelserne i § 3, stk. 2 og 3, er opfyldt.
Dokumentationen for vedligeholdelsen skal omfatte hele vedligeholdelseskæden, herunder det gældende vedligeholdelsesgrundlag og den kontrol, som vedligeholdelsesenheden udfører i forbindelse med vedligeholdelse.
 2) Dokumentation for identitet for producenten af skammel og for identiteten af vedligeholdelsesenheden.
3) Dokumentation for, at en uvildig fagekspert har undersøgt, at den anvendte skammeltype er sikker og tilstrækkelig til fastholdelse af sættevogne på lommevogne og har en vertikal låsekraft på mindst 85kN.
Testrapport for den fysiske afprøvning af låsekraften skal vedlægges.
 4) Dokumentation for den uvildige fageksperts kompetencer.
 Stk. 2. Trafikstyrelsen kan kræve yderligere dokumentation, og at denne tilvejebringes for virksomhedens regning.
Tilladelse til kørsel med lommevogne med sættevogne over Storebælt § 5. Tilladelse til kørsel med lommevogne med sættevogne over Storebælt kan meddeles virksomheder, der har tilladelse efter § 3, hvis mindst én af følgende betingelser er opfyldt:
 1) Sættevogne skal have en bruttovægt på mindst 14 tons.
 2) Transporten skal ske under anvendelse af en af Trafikstyrelsen tilladt supplerende fastgørelsesmetode udover fastgørelsen ved kongetap og lås, jf. § 6. Den supplerende fastgørelsesmetode skal uden anvendelse af kongetap og lås i sig selv kunne fastholde en tom sættevogn på lommevognen ved en sidevind med vindhastighed op til 35 m/s i vindstød.
 3) Transporten skal ske under anvendelse af en af Trafikstyrelsen tilladt supplerende kontrolmetode, udover hvad der følger af § 3. Den supplerende kontrolmetode skal sikre, at kongetappen er i lommevognens hul, og at låsen er gået i indgreb, jf. § 6.
Stk. 2. Ved kørsel med lommevogne med sættevogne over Storebælt på grundlag af stk. 1, nr. 1, skal virksomheden have en procedure, der sikrer, at sættevognenes bruttovægt er mindst 14 tons.
Der skal foreligge en aftale mellem virksomheden og terminaloperatøren om, at sættevognene vejes, og deres vægt meddeles virksomheden inden togets afgang.
Hvis virksomheden selv er operatør af godsterminalen, kan kravene i stedet for i en aftale være indarbejdet i virksomhedens sikkerhedsledelsessystem i form af driftsprocedurer, der skal efterleves i forbindelse med terminaloperationer.
Virksomheden skal have dokumentation for indgåede aftaler for de benyttede godsterminaler.
Hvis virksomheden ikke kan opfylde betingelsen i 2. og 3. pkt., kan virksomheden i stedet have en anden procedure for kontrol af, at sættevogne ved transport over Storebælt har en bruttovægt på mindst 14 tons.
 Stk. 3. Procedurer, der sikrer, at betingelserne i stk. 1 og 2 er opfyldt, skal være indarbejdet i virksomhedens sikkerhedsledelsessystem.
§ 6. Ansøgning om tilladelse til kørsel med lommevogne med sættevogne over Storebælt skal indgives til Trafikstyrelsen.
Ansøgning om tilladelse skal vedlægges:
1) Dokumentation for den ansøgte supplerende fastgørelsesmetode eller supplerende kontrolmetode.
Dokumentationen skal omfatte en beskrivelse af funktion, montering, betjening og vedligeholdelse.
2) Dokumentation for, at en uvildig fagekspert har undersøgt, at den ansøgte supplerende fastgørelsesmetode opfylder kravene i § 5, stk. 1, nr. 2, 2. pkt.
Testrapport for den fysiske afprøvning af fastgørelsesmetoden skal vedlægges.
3) Dokumentation for, at en uvildig fagekspert har undersøgt, at den ansøgte supplerende kontrolmetode opfylder kravene i § 5, stk. 1, nr. 3, 2. pkt.
Testrapport for undersøgelsen skal vedlægges.
 4) Dokumentation for den uvildige fageksperts kompetencer.
 Stk. 2. Trafikstyrelsen kan kræve yderligere dokumentation, og at denne tilvejebringes for virksomhedens regning.
Kørsel mellem Tyskland og kombiterminal Padborg § 7. Kørsel mellem Padborg grænse og kombiterminal Padborg kan ske uden iagttagelse af betingelserne i § 3 og tilladelse efter § 4 betinget af, at toget ikke passerer modkørende tog, og at hastigheden er højst 40 km/t.
Procedurer, som sikrer dette, skal være indarbejdet i jernbanevirksomhedens sikkerhedsledelsessystem.
Dispensation § 8. Trafikstyrelsen kan til brug for testkørsler, eller når der i øvrigt foreligger tungtvejende grunde, dispensere fra reglerne i denne bekendtgørelse.
Klageadgang § 9. Afgørelser truffet af Trafikstyrelsen efter denne bekendtgørelse kan ikke indbringes for transportministeren eller anden administrativ myndighed, jf. bekendtgørelse nr. 2432 af 14. december 2021 om Trafikstyrelsens opgaver og beføjelser, klageadgang og kundgørelse af visse af Trafikstyrelsens forskrifter.
Straf § 10. Overtrædelse af bestemmelserne i §§ 3, 5 og 7 straffes med bøde eller fængsel indtil 4 måneder, eller under skærpende omstændigheder fængsel indtil 2 år, medmindre højere straf er forskyldt efter jernbanelovens §§ 116118.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens kapitel 5.
Ikrafttræden § 11. Bekendtgørelsen træder i kraft den 1. oktober 2022.
 Stk. 2. Skamler med tilhørende procedurer for vedligeholdelse og smøring, som er blevet anmeldt til Trafikstyrelsen i henhold til Trafikstyrelsens påbud af 6. februar 2021 og 20. april 2021 om supplerende sikkerhedsforanstaltninger og indsendelse af dokumentation ved transport af trailere på lommevogne, og for hvilke virksomheden har modtaget Trafikstyrelsens meddelelse om, at den modtagne dokumentation er blevet accepteret, kan anvendes til og med den 31. december 2023.
