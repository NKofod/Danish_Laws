Bekendtgørelse om visse regler om prøver ved forberedende grunduddannelse og forberedende voksenundervisning som led i afhjælpningen af virkninger på undervisningen som følge af covid-19 I medfør af § 12, stk. 3, 2. pkt., i lov om midlertidige foranstaltninger på børne- og undervisningsområdet og folkehøjskoleområdet og for den frie folkeoplysende virksomhed til forebyggelse og afhjælpning i forbindelse med covid-19, jf. lovbekendtgørelse nr. 67 af 17. januar 2022, fastsættes efter bemyndigelse i henhold til § 1, nr. 27, i bekendtgørelse nr. 81 af 20. januar 2022 om delegation til Styrelsen for Undervisning og Kvalitet af adgangen til udstedelse af bekendtgørelser:
 § 1. Bekendtgørelsen gælder for prøver, der er planlagt til afholdelse på forberedende grunduddannelse og forberedende voksenundervisning.
Stk. 2. Reglerne i §§ 2 - 5 fraviger og supplerer bestemmelser i lovgivningen på børne- og undervisningsområdet om prøver ved forberedende grunduddannelse og forberedende voksenundervisning.
Formålet hermed er at afhjælpe de afledte virkninger, der har været på undervisningen som følge af covid-19, og dermed sikre elevernes/deltagernes gennemførelse og afslutning af deres fag.
Forberedende grunduddannelse § 2. Institutionen afgør ud fra en pædagogisk og faglig vurdering, om de enkelte prøvetilmeldte elever på forberedende grunduddannelse skal:
1) aflægge prøve på almindelige vilkår, 2) eller have en afsluttende standpunktsbedømmelse.
 Stk. 2. Afgørelsen og begrundelsen herfor skal fremgå af elevens forløbsplan.
 § 3. Ved bedømmelser, jf. § 2, stk.1, nr. 2, skal institutionen bedømme elever i faglige temaer med bestået eller ikke bestået og i almene fag med en karakter efter 7-trinsskalaen.
Stk. 2. Den afsluttende standpunktsbedømmelse i det faglige tema skal udtrykke graden af elevens opfyldelse af de faglige mål i det relevante fagbilag.
Den afsluttende standpunktsbedømmelse i de almene fag skal udtrykke graden af elevens opfyldelse af de faglige mål i den relevante læreplan.
 Stk. 3. En afsluttende standpunktsbedømmelse, der afgives jf. § 2, stk. 1, nr. 2, indgår som erstatning for prøvebedømmelsen på de beviser, som institutionen udsteder efter de almindelige regler herom.
Forberedende voksenundervisning § 4. Prøver på forberedende voksenundervisning afholdes efter de almindelige regler for forberedende voksenundervisning.
Det gælder dog ikke, hvis institutionen, voksenuddannelsescentret eller driftsoverenskomstparten vurderer, at prøven ikke kan afholdes på det planlagte tidspunkt.
Det er dog en forudsætning, at dette er en følge af foranstaltninger mod covid-19, som er iværksat efter § 33 i epidemiloven eller regler fastsat i henhold til § 34 i epidemiloven, herunder foranstaltninger, som er iværksat for at imødekomme sundhedsfaglige anbefalinger, som omfatter institutionen, voksenuddannelsescentret eller driftsoverenskomstparten.
Stk. 2. Hvis prøven ikke kan afholdes som planlagt, jf. stk. 1, kan deltageren vælge, om prøven skal 1) udsættes til et senere tidspunkt eller 2) aflyses.
 § 5. Voksenuddannelsescentret eller den driftsoverenskomstpart, der har givet undervisningen, herunder nødundervisning, afgiver afsluttende standpunktsbedømmelse med bedømmelsen bestået eller ikke bestået til deltagere i kompetencegivende fag og trin, som er adgangsgivende til videre uddannelse, og som deltageren kunne have aflagt prøve i, såfremt prøven ikke var blevet aflyst efter § 4, stk. 2, nr. 2.
Stk. 2. Den afsluttende standpunktsbedømmelse skal udtrykke graden af deltagerens opfyldelse af de faglige mål i den relevante læreplan og i forhold til det tidspunkt, hvor standpunktsbedømmelsen gives.
Den afsluttende standpunktsbedømmelse gives ud fra en helhedsvurdering på baggrund af underviserens kendskab til deltagerens faglige niveau i den daglige undervisning og afleveringer i faget.
I helhedsvurderingen kan en individuel faglig vurderingssamtale med deltageren indgå.
 Stk. 3. Den afsluttende standpunktsbedømmelse indgår som erstatning for prøvebedømmelsen på de beviser, som udstedes efter de almindelige regler herom.
Ikrafttræden § 6. Bekendtgørelsen træder i kraft den 1. april 2022.
 Stk. 2. Bekendtgørelse nr. 1338 af 18. juni 2021 om aflysning af prøver og andre midlertidige foranstaltninger vedrørende prøver i forberedende grunduddannelse og forberedende voksenundervisning som led i forebyggelsen og afhjælpningen i forbindelse med covid-19 ophæves.
