Skriftlig fremsættelse (8. december 2010) Justitsministeren (Lars Barfoed) Herved tillader jeg mig for Folketinget at fremsætte:
Forslag til lov om ændring af forvaltningsloven og retsplejeloven (Ændringer i lyset af lov om offentlighed i forvaltningen) (Lovforslag nr.
L 91) 1. Med lovforslaget, der fremsættes samtidig med forslag til lov om offentlighed i forvaltningen (lovforslag nr.
L 90)(offentlighedsloven), lægges der i lyset af forslaget til offentlighedsloven op til at foretage en række ændringer i forvaltningslovens og retsplejelovens regler om aktindsigt af dels indholdsmæssig, dels redaktionel karakter.
Formålet er at skabe parallelitet mellem på den ene side offentlighedsloven og på den anden side forvaltningsloven og retsplejeloven, hvor dette skønnes hensigtsmæssigt.
 Hertil kommer, at der  i lyset af bestemmelser i forslaget til offentlighedsloven  foreslås nogle ændringer af forvaltningslovens bestemmelser om partshøring og tavshedspligt.
2. Forslaget til offentlighedsloven bygger på Offentlighedskommissionen betænkning nr. 1510/2009 om offentlighedsloven.
I betænkningens kapitel 26 har Offentlighedskommissionen behandlet spørgsmålet om, hvorvidt kommissionens udkast til en ny offentlighedslov vil give anledning til ændringer i bestemmelser om aktindsigt m.v. i andre regelsæt, herunder forvaltningsloven og retsplejeloven.
Dette lovforslag bygger på kommissionens overvejelser.
3. Forslaget om at skabe den nævnte parallelitet skyldes bl.a., at forvaltningslovens regler om partsaktindsigt i afgørelsessager dels er opbygget på samme måde som reglerne om aktindsigt i den gældende offentlighedslov, dels i vidt omfang svarer indholdsmæssigt til disse regler.
Også retsplejelovens regler om aktindsigt er i et vist omfang inspireret af opbygningen og formuleringen af reglerne om aktindsigt i den gældende offentlighedslov (og den gældende forvaltningslov).
 4. Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
