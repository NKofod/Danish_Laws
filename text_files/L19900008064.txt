 Under henvisning til Udenrigsministeriets bekendtgørelse nr. 50 af 4.  

 august 1972, Lovtidende C, af den i København den 24. februar 1971  

 undertegnede kulturoverenskomst med Ungarn meddeles det, at der den 8. marts  

 1990 i Budapest i henhold til overenskomsten undertegnedes et program for det  

 videnskabelige, uddannelsesmæssige og kulturelle samarbejde mellem de to  

 lande i perioden 1. april 1990 til 31. marts 1994.
 Programmet indeholder bl.a. bestemmelser om gensidige ydelser af  

 stipendier til studieophold for studerende og forskere, udveksling af  

 gæsteforelæsere og gensidige besøg i øvrigt af repræsentanter for uddannelse,  

 videnskab og kultur.
 Endvidere omhandler programmet fremme af samarbejdet mellem videnskabelige  

 og kulturelle institutioner og organisationer i de to lande, udvekslinger af  

 udstillinger og kunstneriske ensembler m.v., fremme af samarbejdet inden for  

 musik-, ballet-, teater-, film- og litteraturområdet, arkitektur, arkæologi,  

 biblioteks- og arkivvæsen, såvel som andre kulturelle områder samt fremme af  

 kontakter mellem de to landes sports- og ungdomsorganisationer m.v.
