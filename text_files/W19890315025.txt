 Konkret afgørelse om, at beskæftigelse med salg af reoler for et firma  

 anses for lønarbejde.
 NN klagede over, at hans arbejde med salg af reoler for et firma blev  

 anset for lønarbejde og derfor omfattet af ATP-loven.
Klagerens advokat gjorde gældende, at en meget stor del af de rejsende  

 indenfor møbelbranchen arbejder som selvstændige erhvervsdrivende.
Det  

 anførtes endvidere, at klageren ikke var ferieberettiget, og ikke har været  

 berettiget til sygedagpenge eller omfattet af virksomhedens lovpligtige  

 arbejdsskadeforsikring, at han har været provisionslønnet, at han ikke har  

 været underlagt nogen form for instruktioner fra selskabets side, at han ikke  

 har haft pligt til at møde i virksomheden, at han har arbejdet for flere  

 virksomheder samtidig, at han er momsregistreret, at han har fået provision  

 af såvel direkte som indirekte ordre, at han ikke har været forpligtet til at  

 udføre arbejdet personligt samt at der ikke har været pligt til at aflægge  

 rapport om kundebesøg eller lignende.
ATP har hertil bemærket, at ATP-lovens lønmodtagerbegreb ikke er helt  

 identisk med f.eks. lønmodtagerbegrebet i ferieloven, samt at det af  

 selskabet overfor ATP er oplyst, at klageren er personlig forpligtet til at  

 udføre arbejdet.
Ifølge oplysninger fra skattemyndighederne har klageren haft  

 en årlig A-indkomst fra selskabet på ca. 92 % af klagerens samlede indkomst  

 det pågældende år.
 Ankenævnets afgørelse:
I overensstemmelse med ATP-lovens motiver lagde Ankenævnet til grund, at  

 provisionslønnede handelsrejsende i almindelighed anses som lønmodtagere i  

 ATP-lovens forstand.
Efter det oplyste ansås klageren ikke for selvstændig  

 erhvervsdrivende under sin beskæftigelse med salg af reoler for selskabet,  

 men måtte anses for lønmodtager i ATP-lovens forstand og under beskæftigelsen  

 omfattet af ATP-loven.
