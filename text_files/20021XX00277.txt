Skriftlig fremsættelse (26. februar  

 2003) Indenrigs- og sundhedsministeren Herved tillader jeg mig for Folketinget at  

 fremsætte:
 Forslag til lov om ændring af lov om offentlig  

 sygesikring (Etablering af personlige elektroniske medicinprofiler og  

 indførelse af mulighed for at opkræve gebyr for godkendelse af  

 ernæringspræparater som tilskudsberettigede).
(Lovforslag nr.
L 171).
 Lovforslaget omhandler to separate elementer:
 1.	Etablering af personlige elektroniske medicinprofiler.
 2.	Indførelse af mulighed for at opkræve gebyr for  

 godkendelse af ernæringspræparater som  

 tilskudsberettigede.
Formålet med forslaget om at indføre  

 personlige elektroniske medicinprofiler er at hæve  

 behandlingskvaliteten og patientsikkerheden i Danmark.
Der er med aftalen  

 mellem regeringen og amterne om amternes økonomi i 2003 udtrykt  

 enighed om behovet for et system med elektroniske medicinprofiler.
 En personlig elektronisk medicinprofil (PEM) er en  

 oversigt over de lægemidler, som en medicinbruger er i behandling med.  

 Det er regeringens vurdering, at medicinprofilerne vil være et  

 værdifuldt kvalitetssikringsværktøj for lægerne i  

 patientbehandlingen i Danmark   dvs. et værktøj til at  

 hæve og fastholde kvaliteten og sikkerheden i patientbehandlingen,  

 f.eks. ved at nedbringe omfanget af fejlmedicinering og alvorlige  

 interaktioner mellem forskellige lægemidler.
Med PEM får den enkelte medicinbruger samtidigt et  

 lettilgængeligt overblik over sit eget lægemiddelforbrug i en  

 relevant periode.
Dette overbliksbillede kan især være nyttigt  

 for den store gruppe af patienter, som er i behandling med flere forskellige  

 lægemidler.
Medicinprofilen giver endvidere medicinbrugerne et godt  

 udgangspunkt for eventuelt at drøfte deres behandling med andre,  

 f.eks. deres læge, andet sundheds- eller plejepersonale eller  

 pårørende.
 På denne baggrund fremsættes forslag om, at  

 der i Lægemiddelstyrelsens regi etableres et landsdækkende system  

 med personlige elektroniske medicinprofiler.
Oplysningerne i PEM er følsomme, og balancen mellem  

 privatlivets fred og sikkerheden i patientbehandlingen er derfor et centralt  

 omdrejningspunkt for lovforslaget.
Dette giver sig bl.a. udslag i en  

 restriktiv adgang til oplysningerne i PEM.
Udover medicinbrugeren selv vil  

 alene læger, apotekere/apotekspersonale og Lægemiddelstyrelsen  

 få direkte elektronisk adgang til PEM.
Apotekernes adgang  

 forudsætter udtrykkeligt samtykke fra den registrerede.
Lægerne  

 og apotekerne har efter forslaget alene adgang til PEM, når dette er  

 relevant i forhold til den konkrete patients lægemiddelanvendelse, og  

 de må alene anvende oplysningerne med henblik på at sikre  

 kvaliteten, sikkerheden og effekten af medicinbrugerens  

 lægemiddelanvendelse.
Lægemiddelstyrelsens adgang er  

 begrænset til tekniske forhold.
Forslaget om indførelse af mulighed for at  

 opkræve gebyr for godkendelse af ernæringspræparater som  

 tilskudsberettigede indebærer en bemyndigelse til at fastsætte  

 regler om opkrævning af gebyr for godkendelse af  

 ernæringspræparater.
Med godkendelsen bliver præparatet  

 tilskudsberettiget efter sygesikringsloven.
Formålet er at give  

 Sundhedsstyrelsen, i hvis regi godkendelsesproceduren foretages, mulighed for  

 at opkræve et gebyr, der alene skal dække omkostningerne ved  

 godkendelsen.
 Lovforslaget har ikke direkte miljømæssige  

 konsekvenser.
Prisen for etablering og drift af PEM kendes ikke, da den  

 vil blive fastlagt ved et offentligt udbud.
Det skønnes imidlertid, at  

 etableringen og videreudviklingen i Lægemiddelstyrelsens regi i  

 perioden 2003-2005 vil blive ca. 25 mio. kr.
De årlige driftsudgifter  

 skønnes til ca. 3,5 mio. kr.
Hertil kommer offentlige udgifter til  

 oplysningskampagne på ca. 2 mio. kr.
Det vurderes, at merudgifterne for  

 apotekerne og lægerne ved tilkobling til PEM vil være  

 begrænsede.
I det omfang apotekerne måtte blive kompenseret for  

 eventuelle merudgifter indebærer bruttoavancesystemet, at  

 lægemiddelpriserne, alt andet lige skal hæves.
 Etableringen af PEM er i overensstemmelse med  

 Europa-Parlamentet og Rådets direktiv 95/46/EF af 24. oktober 1995 om  

 beskyttelse af fysiske personer i forbindelse med behandling af  

 personoplysninger og om fri udveksling af sådanne oplysninger.
 Lovforslaget blev den 20. november 2002 sendt til  

 høring hos relevante myndigheder, foreninger og organisationer med  

 høringsfrist den 11. december 2002.
 Efter forslaget træder gebyrbestemmelsen i kraft 1.  

 juli 2003, mens ministeren fastsætter ikrafttrædelsestidspunktet  

 for bestemmelserne om personlige elektroniske medicinprofiler.  

 Medicinprofilerne, som afhænger af etableringen af det  

 landsdækkende system, forventes indført fra medio 2004.
