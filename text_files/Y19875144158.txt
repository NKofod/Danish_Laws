 Henvendelse om etablering af støjafskærmning langs eksisterende  

 veje.Meddelt,at der er hjemmel i lovgivningen til at etablere  

 støjafskærmning,men ikke pligt for vejbestyrelsen til at gøre det.
 Tak for brevet af 28. oktober 1986, hvori du sammen med borgmester Ole  

 Andersen, Gladsaxe, har rettet henvendelse til mig med baggrund i klager over  

 trafikstøjen fra statvejene i Gladsaxe Kommune.
 I anfører i brevet, at Vejdirektoratet på klager over støj fra motorvejene  

 meddeler, »at der ikke er gennemført en lovgivning, der giver hjemmel  

 til at finansiere støjafskærmning langs eksisterende veje«.
På denne baggrund foreslår I, at der gennem ændring af lovgivningen gives  

 Vejdirektoratet samme muligheder for at afhjælpe støjgener langs eksisterende  

 statsveje, som der er givet DSB for jernbanenettets vedkommende.
I tænker her  

 på, at DSB ifølge dagspressen i fremtiden vil bruge 12 mio. kr. årligt til at  

 afhjælpe støjgener langs eksisterende baneanlæg.
 Jeg har forelagt jeres henvendelse for Vejdirektoratet og skal herefter  

 bemærke følgende:
 I er uden tvivl bekendt med betænkningen af 1978 fra Vejstøjudvalget, der  

 var nedsat under Ministeriet for Offentlige Arbejder med bl.a. repræsentanter  

 fra Miljøministeriet.
Ifølge kommissoriet var udvalget afskåret fra at tage stilling til de  

 problemer, der knytter sig til bestående vejes forhold til eksisterende  

 bebyggelse.
Udvalget bemærker i denne forbindelse, at der også på dette punkt  

 eksisterer et betydeligt miljøproblem, som dog næppe - på grund af de store  

 økonomiske konsekvenser - kan underkastes faste regler og normer.
 I udvalgets betænkning foreslås der for nye vejes vedkommende indført  

 regler (ved ændring af vejlovgivningen), hvorved det sikres, at  

 vejbestyrelsen - for hovedlandeveje, landeveje samt kommuneveje, der må  

 sidestilles hermed - tager sådanne støjmæssige hensyn, at det beregnede  

 støjniveau ikke overstiger nærmere fastsatte grænser.
 På dette grundlag udarbejdede Ministeriet for Offentlige Arbejder et  

 lovforslag, som imidlertid blev opgivet efter henstilling fra kommunal side  

 under hensyn til de meget store økonomiske konsekvenser, en indførelse af  

 pligt for vejbestyrelserne til støjafskærmning ville medføre.
Dette betyder imidlertid ikke, at der ikke er hjemmel i lovgivningen til  

 at etablere støjafskærmning.
Det betyder derimod, at der ikke er pligt for  

 vejbestyrelsen til at gøre det.
 I det omfang, der er bevillingsmæssig hjemmel - er plads på anlægskontiene  

 -, kan der altså foretages støjafskærmning fra Vejdirektoratets side.
Dette betyder da også, at Vejdirektoratet ikke undlader at tage  

 støjmæssige hensyn ved placering og anlæg af nye veje og her særligt  

 motorveje.
Vejdirektoratet søger sammen med ekspropriationskommissionen - der  

 bestemmer, hvilke foranstaltninger, der skal foretages - at begrænse  

 trafikstøjen fra statsvejene, hvor det kan gøres uden større omkostninger.  

 Det sker således ved anvendelse af overskudsjord til støjvolde, hvad der  

 netop har fundet sted bl.a. på Hillerødmotorvejen igennem Gladsaxe.
 Det, der nu fremsættes forslag om i jeres brev, er jo imidlertid, at der  

 skal gås et langt skridt videre end det, som Vejstøjudvalget foreslog, og som  

 ikke kunne accepteres fra kommunal side på grund af de økonomiske  

 konsekvenser.
 Det er min opfattelse, at hvis staten ved eksisterende statsveje begynder  

 på at imødekomme ønsker om støjafskærmning, vil dette få voldsomme  

 konsekvenser, selv om man forsøger at opstille stramme betingelser for at  

 imødekomme ønsker om afskærmning.
Med de store besparelser, som til stadighed rammer de statslige vejkonti,  

 mener jeg ikke at kunne gå ind for et sådant forslag.
Vi må begrænse os til  

 at søge at løse problemerne omkring nye vejanlæg, hvor dette er muligt for en  

 rimelig udgift.
 Jeg skal i øvrigt ikke undlade at pege på de konsekvenser, en mere liberal  

 politik på statsvejområdet med hensyn til støjafskærmning uundgåeligt vil få  

 for det (amts)kommunale vejområde, hvor der er mange vejstrækninger med meget  

 høj støjbelastning.
 Betænkning nr. 844 om vejstøj,Vejstøjudvalget 1978.
