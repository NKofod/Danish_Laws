Skriftlig fremsættelse (15. januar  

 2003) Trafikministeren Herved tillader jeg mig for Folketinget at  

 fremsætte:
Forslag til lov om ændring af lov om offentlige  

 veje og lov om fremgangsmåden ved ekspropriation vedrørende fast  

 ejendom (Modernisering af formkrav, der unødigt hindrer digital  

 kommunikation) (Lovforslag nr.
L 122).
 Med lovforslaget fjernes formkrav i lovgivningen på  

 Trafikministeriets område, der unødigt hindrer digital  

 kommunikation.
 Lovforslaget er en opfølgning på en  

 betænkning afgivet af et af Justitsministeriet nedsat udvalg om  

 retsvirkningerne af anvendelse af digital signatur m.v. (betænkning nr.  

 1400/2001 om e-signatur og formkrav i lovgivningen) og regeringens  

 handlingsplan fra 11. januar 2002 for ministeriernes arbejde med  

 modernisering af formkrav i lovgivningen, der unødigt hindrer digital  

 kommunikation.
Forslaget ophæver kravet om, at en række  

 meddelelser især på ekspropriationsområdet skal ske ved  

 brev.
Forslaget åbner herved mulighed for at anvende f.eks. e-mail.
Forslaget er baseret på frivillighed, og der stilles  

 således ikke krav om, at kommunikationen for fremtiden skal ske  

 digitalt.
Denne løsning har til hensigt at skabe balance mellem  

 muligheden for at anvende digital kommunikation og hensynet til borgernes  

 retssikkerhed.
 Idet jeg i øvrigt henviser til lovforslaget med  

 tilhørende bemærkninger, skal jeg anbefale forslaget til Tingets  

 velvillige behandling.
