Østre Landsrets dom af 26. marts 1992 Et andelsselskab, der forestod udlejning af køreteknisk anlæg til  

 kørelærere er anset momspligtigt, da momslovens undtagelsesbestemmelser skal  

 fortolkes indskrænkende og da der ikke forelå noget lejeforhold i momslovens  

 § 2, stk. 3, litra h's forstand.
3 dommere: Otto Werner, K.
Wiingaard og Katrine B.
B.
Eriksen (kst.).
 Under denne sag, der er anlagt den 12. september 1990, har sagsøger,  

 Køreteknisk Anlæg Sydsjælland A.m.b.A., nedlagt påstand om, at sagsøgte,  

 Skatteministeriet, tilpligtes at anerkende, at den del af den af sagsøger  

 drevne virksomhed, der består i udlejning af det køretekniske anlæg til brug  

 for køreundervisning til personer uden kørekort, ikke er omfattet af  

 afgiftspligt i henhold til lov om almindelig omsætningsafgift  

 (merværdiafgift).
 Sagsøgte har påstået frifindelse.
 Sagsøger er et andelsselskab, der er stiftet den 23. maj 1986 af en gruppe  

 kørelærere med det formål at erhverve og drive et køreteknisk anlæg til brug  

 for køreundervisning.
 Det pågældende anlæg var etableret af et aktieselskab i 1984 og derefter  

 overtaget af Kreditforeningen Danmark på tvangsauktion.
 I forbindelse med overvejelserne inden stiftelsen af selskabet og  

 erhvervelsen af anlægget blev stifterne bistået af registreret revisor Tom  

 Hauerberg Nielsen, der i skrivelse af 19. marts 1986 rettede følgende  

 forespørgsel til Næstved Distriktstoldkammer:
 Vedr. moms udlejning køreanlæg, leje køreanlæg og viderefakturering heraf.
 I tilfælde af at et antal kørelærere stifter et selskab (ApS, K/S eller  

 A.m.b.A.), og dette selskab etablerer et køreteknisk anlæg, der har til  

 formål at leje anlægget ud til de stiftende kørelærere, andre kørelærere samt  

 øvrige brugere, anmoder vi venligst om et hurtigt svar på følgende:
Er selskabet omfattet af reglerne om frivillig registrering ved udlejning  

 af anlægget? Forespørgslen blev besvaret af Næstved Distriktstoldkammer ved skrivelse  

 af 2. april 1986, hvori det anføres:
 Første spørgsmål om selskabets registrering kan toldkamret besvare  

 bekræftende, idet der er mulighed for frivillig registrering af et  

 køreteknisk anlæg, som skal udlejes til diverse brugere.
Sagsøgeren besluttede herefter at undlade momsregistrering og købte  

 anlægget, der nu består af fire baner af forskellig udformning til brug ved  

 undervisning i køreteknik samt en manøvreplads til brug ved  

 begynderundervisning af køreskoleelever.
Ud over små instruktørhuse på  

 banerne findes der en bygning med kontor og teorilokale samt en indhegnet  

 materielgård, hvor blandt andet er placeret biler, som sagsøgeren stiller til  

 rådighed for brugerne af anlægget.
Sagsøgerens væsentligste aktivitet består i udlejning af anlægget til  

 personer, der skal erhverve kørekort, og som er elever hos enten  

 andelshaverne eller andre kørelærere.
Eleverne får hos kørelærerne udleveret  

 girokort og betaler direkte til sagsøgeren et fast beløb, der giver fri  

 adgang til ubegrænset benyttelse af anlægget inden for en seks måneders  

 periode efter forudgående tidsbestilling i hvert enkelt tilfælde.
Brugerne  

 kan anvende egen eller kørelærerens bil, eller de kan uden særskilt vederlag  

 benytte de biler, der hører til anlægget for tiden 19, hvoraf 12 er leaset.
I  

 1986 var der 5 biler.
 Instruktion gives af elevernes kørelærere, og sagsøgeren stiller ikke  

 instruktører til rådighed.
Sagsøgeren tilbyder dog personer med kørekort kurser i køreteknik  

 indbefattende instruktion.
Sagsøgeren er indforstået med, at denne aktivitet  

 er momspligtig.
 I januar 1988 indhentede Næstved Distriktstoldkammer oplysninger om  

 sagsøgerens forhold og meddelte ved et virksomhedsbesøg den 12. februar 1988,  

 at aktiviteterne fandtes afgiftspligtige, og at sagsøgeren krævedes  

 registreret pr. 1. april 1988.
 På et møde den 22. marts 1988 mellem sagsøgeren og Næstved  

 Distriktstoldkammer blev sagen diskuteret, og Direktoratet for Toldvæsenet  

 bekræftede telefonisk distriktstoldkammerets opfattelse.
 Sagsøgeren indbragte spørgsmålet for Direktoratet for Toldvæsenet ved  

 skrivelse af 18. maj 1988.
 Efter at have indhentet en udtalelse af 7. juli 1988 fra  

 distriktstoldkammeret fastholdt direktoratet registreringspligten ved  

 skrivelse af 19. april 1989, hvori det blandt andet hedder:
 Direktoratet fastholder toldkammerets afgørelse om momsregistrering.
 Direktoratets begrundelse for afgørelsen er, at udlejning af anlægget til  

 kørelærer/elev må anses for en momspligtig aktivitet, idet selve aktiviteten  

 må sidestilles med køreundervisning, der er momspligtig.
 Momsfri udlejning (momslovens § 2, stk. 3, punkt h) kan kun komme på tale,  

 såfremt hele anlægget udlejes til en enkelt person/virksomhed for en periode.
 Selskabets udlejning af anlægget til køretekniske kurser, hvor selskabet  

 stiller instruktør til rådighed, anses for en momspligtig aktivitet.
 Den 28. juni 1989 indbragte sagsøgeren sagen for Nævnet vedrørende  

 Merværdiafgift (Momsnævnet).
 Nævnets afgørelse blev meddelt ved skrivelse af 2. april 1990, hvori  

 anføres:
Nævnet udsatte behandlingen af sagen, idet nævnet ønskede oplysninger om  

 den momsmæssige stilling for andre køretekniske anlæg i Danmark.
På et senere  

 møde er det oplyst, at alle de anlæg, som toldvæsenet kender, er  

 momsregistreret, oftest som andelsselskaber.
Selskaberne opkræver typisk moms  

 af banekort (adgang til banebenyttelse), brug af banebiler, udlejning af  

 teorilokaler og udlejning af særskilte arealer.
Nævnet har på denne baggrund, som oplyst telefonisk, besluttet at  

 stadfæste Tolddirektoratets afgørelse.
Der er ikke tale om udlejning af fast  

 ejendom, men alene om salg af en midlertidig brugsret, der er afgiftspligtig  

 efter momslovens § 2, stk. 2. På grund af de særlige omstændigheder har  

 nævnet henstillet til Skatteministeriets departement om at overveje, om  

 momspligten fra den 1. april 1988 skal opretholdes, og om toldvæsenets  

 efterbetalingskrav skal fastholdes.
Departementet har i tilknytning til nævnets afgørelse bestemt, at  

 momspligten træder i kraft den 1. april 1990. Efter omstændighederne har  

 departementet frafaldet efterbetalingskravet.
Såfremt selskabet har opkrævet  

 moms hos sine kunder for nogle af aktiviteterne, skal denne moms dog  

 indbetales til toldvæsenet.« Revisor Tom Hauerberg Nielsen har forklaret, at han var med ved  

 overvejelserne inden købet af anlægget og blandt andet lagde budgetter.
Den  

 14. marts 1986 ringede han til Næstved Distriktstoldkammer for at spørge om  

 momsforholdene og fik at vide, at registrering var frivillig.
Han fulgte  

 telefonsamtalen op med den skriftlige forespørgsel af 19. marts 1986. Hans  

 budget, baseret på en omsætning på ca. 400.000 kr., kunne under forudsætning  

 af momsfrihed lige balancere, og det var på grundlag heraf, at beslutningen  

 om at stifte selskabet og købe anlægget for 3.500.000 kr. blev taget.
Skulle  

 der have været medregnet moms, ville budgettet have udvist underskud.
I dag  

 kan driften imidlertid godt hænge sammen også med moms.
På mødet den 22.  

 marts 1988 virkede repræsentanterne for Toldvæsenet noget overraskede, da de  

 fik forevist skrivelsen af 2. april 1986, som de tilsyneladende ikke kendte.
Kørelærer Arne Engskov, der var blandt stifterne af selskabet og har været  

 formand for det siden, har forklaret, at en hovedårsag til at erhverve  

 anlægget var, at det fra 1. oktober 1986 blev obligatorisk med øvelse på  

 lukket manøvreareal.
Man vidste også, at der fra 1990 ville være lovkrav om  

 undervisning i køreteknik.
Stifterne var nervøse for økonomien, specielt for  

 perioden indtil 1990.
Straks efter overtagelsen etableredes i midten af anlægget den lukkede  

 manøvregård, som blev taget i brug den 1. oktober 1986. Eleverne betaler for  

 tiden 995 kr. for leje af anlægget i 6 måneder.
Kørelærerne ringer og  

 bestiller tid, og eleverne viser girokortet, når de kommer.
Eleverne benytter  

 typisk anlægget én til to gange a 3 timer til træning i den lukkede  

 manøvregård og én til to gange a 4 timer til køreteknik.
Eleverne  

 bruger som regel anlæggets biler, men undtagelsesvis køres i kørelærernes  

 skolevogne.
Der kan være op til 19-20 biler på anlægget samtidig.
 Sagsøger har til støtte for sin påstand gjort gældende, at Næstved  

 Distriktstoldkammers skrivelse af 2. april 1986 er en begunstigende  

 forvaltningsakt, som ikke efterfølgende kan ændres til skade for sagsøgeren,  

 der har disponeret i tillid til afgørelsen.
 Distriktstoldkammerets besvarelse af forespørgslen var baseret på alle  

 fornødne oplysninger og var afgørende for beslutningen om at købe anlægget.  

 Forvaltningen må herefter være afskåret fra senere at ændre afgørelsen, også  

 selvom den kun ændres med virkning for fremtiden, idet købet for  

 andelshaverne var en stor og langsigtet disposition, herunder der blev  

 optaget kreditforeningslån med 20-30 års løbetid.
Sagsøgeren har endvidere henvist til, at momslovens § 2, stk. 3, litra h,  

 som blev gennemført på baggrund af EF-Rådets 6. direktiv 77/388 af 17. maj  

 1977, generelt fritager udlejning af fast ejendom for momspligt med nogle  

 nærmere fastlagte undtagelser.
Sagsøgeren gør gældende, at der her foreligger  

 udlejning af fast ejendom, idet sagsøgerens ydelse alene består i at stille  

 hele anlægget med mindre accessorier i form af biler med mere til rådighed i  

 en 6-måneders periode.
Denne aktivitet kan ikke sidestilles med  

 køreundervisning, og der er ikke i loven holdepunkter for at indfortolke  

 begrænsninger eller betingelser, så der kun skulle foreligge fritagelse, hvis  

 hele ejendommen for en længere periode blev udlejet til en person, der  

 udøvede fuld ejerråden over ejendommen.
At andre anlæg har valgt at lade sig  

 registrere, kan skyldes, at de har haft etableringsomkostninger, hvor de vil  

 have en fordel ved at kunne fratrække momsen.
Det kan ikke have betydning for  

 spørgsmålet om sagsøgerens pligt til registrering, at alle andre køretekniske  

 anlæg er momsregistreret enten som pligtmæssig eller som frivillig  

 registrering.
 Sagsøgte har til støtte for sin påstand gjort gældende, at det må anses  

 for tvivlsomt, om distriktstoldkammerets skrivelse af 2. april 1986  

 overhovedet er en forvaltningsakt under hensyn blandt andet til de sparsomme  

 og meget generelle oplysninger om aktiviteten, som den var baseret på.  

 Sagsøgeren har desuden fået meget langt varsel til at indrette sig efter  

 ændringen, og ifølge revisorens forklaring er det ikke længere af afgørende  

 betydning, om der skal betales moms eller ej.
 Vedrørende spørgsmålet om afgiftspligt har sagsøgte henvist til, at  

 udgangspunktet for både EF-direktivet og momsloven er, at enhver ydelse er  

 afgiftspligtig, hvorfor alle undtagelser må fortolkes indskrænkende.
Sagsøgerens aktivitet er en integreret og obligatorisk del af  

 køreundervisning, der ubestridt er momspligtig.
Lejeforholdet er af  

 underordnet karakter og ganske atypisk, idet flere personer samtidig har  

 adgang til området, og den enkelte i praksis kun benytter anlægget nogle få  

 gange af kort varighed og kun på tidspunkter, hvor der ved forudgående  

 henvendelse konstateres at være ledig plads.
 Landsretten skal udtale:
 Skrivelsen af 19. marts 1986 indeholdt ingen nærmere oplysninger om den  

 ydelse, som skulle præsteres gennem udlejningen af det køretekniske anlæg.  

 Under disse omstændigheder findes sagsøgeren ikke at kunne støtte ret på  

 udtalelsen af 2. april 1986 fra Næstved Distriktstoldkammer.
Undtagelsesbestemmelsen i momslovens § 2, stk. 3, litra h, må i  

 overensstemmelse med lovens almindelige formål fortolkes indskrænkende.
Den  

 adgang til anlægget, som sagsøgeren stiller til rådighed, findes at være en  

 ret til afbenyttelse, som ikke er udlejning af fast ejendom i den forstand,  

 hvori dette udtryk er brugt i den nævnte bestemmelse.
 Landsretten tager derfor sagsøgtes frifindelsespåstand til følge.
 Thi kendes for ret:
Skatteministeriet frifindes.
Inden 14 dage betaler sagsøger 6.000 kr. i  

 sagsomkostninger til sagsøgte.
MIN 5.8. Regnskabseftersyn Ministerspørgsmål nr.
S 244, den 5.8.1988, spm. 1412-1414 På et spørgsmål om det er rimeligt, at frivillige ledere, fx i  

 idrætsklubber, tvinges til at bruge tid inden for deres erhvervsmæssige  

 arbejdstid til fremvisning af momsregnskaber for toldvæsenet, blot fordi  

 toldvæsenets personale ikke vil lade regnskaberne hente uden for tiden kl. 8  

 - 16, svarede skatteministeren:
 "Eftersyn i momsregistreringspligtige virksomheder og anmodning om  

 udlevering eller indsendelse af regnskabsmateriale sker efter momsloven.
 Der er i disse bestemmelser ikke fastsat regler om, at eftersyn eller  

 aflevering af regnskaber skal ske i virksomhedernes eller toldvæsenets  

 normale åbningstid.
Eftersyn eller afhentning af regnskabsmateriale tilrettelægges normalt  

 efter aftale med virksomhedens ansvarlige leder eller den, der i den  

 pågældendes fravær repræsenterer virksomheden over for toldvæsenet.
Ved  

 aftalen søger man efter fast praksis at finde frem til et tidspunkt, der  

 passer såvel virksomheden som kontrollen.
Det er ikke usædvanligt, at  

 eftersyn især i mindre enkeltmandsvirksomheder foregår uden for toldvæsenets  

 normale åbningstid, hvilket også er i overensstemmelse med intentionerne for  

 forbedring af toldvæsenets service over for virksomheder og borgere.
