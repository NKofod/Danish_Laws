Skriftlig fremsættelse (10. februar 2022) Udlændinge- og integrationsministeren (Mattias Tesfaye):
 Herved tillader jeg mig for Folketinget at fremsætte:
Forslag til lov om ændring af lov om dansk indfødsret (Frakendelse af statsborgerskab for strafbare forhold, som er til alvorlig skade for statens vitale interesser, m.v.) (Lovforslag nr.
L 127) Lovforslaget har til formål at indføre en hjemmel til, at en person, som er dømt for en strafbar handling, og som derved har udvist en handlemåde, som er til alvorlig skade for Danmarks vitale interesser, skal frakendes sit danske statsborgerskab ved dom, medmindre dette vil være i strid med Danmarks internationale forpligtelser.
 Regeringen ønsker også, at mulighederne for at frakende statsborgerskabet fra personer, der i forbindelse med erhvervelse af dansk statsborgerskab har udvist svigagtigt forhold, udnyttes i videst muligt omfang inden for rammerne af Danmarks internationale forpligtelser.
 Det foreslås derfor, at der skal ske frakendelse ved dom for personer, der i forbindelse med erhvervelse af dansk statsborgerskab har udvist svigagtigt forhold, medmindre dette vil være i strid med Danmarks internationale forpligtelser.
 Endelig foreslås det, at hvis nogen frakendes sit statsborgerskab ved dom på grund af svig, skal også vedkommendes barn frakendes statsborgerskabet ved dom, hvis barnet har erhvervet statsborgerskabet gennem vedkommende, medmindre dette vil være i strid med Danmarks internationale forpligtelser, og medmindre barnet derved bliver statsløst.
 Det foreslås, at lovforslaget træder i kraft den 1. maj 2022.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
