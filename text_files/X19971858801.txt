 Et moderselskab M1 solgte sit datterselskab D til et selskab M2, som  

 moderselskabet ejede med 90%, hvorved sambeskatningen mellem M1 og D ophørte.  

 Senere blev sambeskatningsbetingelserne påny opfyldt, hvorefter M1 ansøgte om  

 fornyet sambeskatning.
 Ligningrådet tiltrådte skatteforvaltningens afslag bl.a. med  

 henvisning til, at sambeskatningen var afbrudt alene på grund af et  

 koncerninternt salg af datterselskab samt til, at den fornyede sambeskatning  

 kun skulle etableres i et enkelt regnskabsår.
Datterselskabet D var sambeskattet med moderselskabet M1 i to år.
Herefter  

 blev D solgt til D2, der var et datterselskab af moderselskabet M2. M2 var  

 ejet med 90% af M1. Årsagen, til at D blev solgt ud af sambeskatningen med  

 M1, var en beslutning om, at salg af et bestemt produkt fremover skulle finde  

 sted i D2-koncernen under M2. Herefter indtrådte D i sambeskatningen med M2  

 som ikke - på grund af 90% ejerskab - opfyldte betingelserne for at indgå i  

 sambeskatningen med M1.
 Senere erhvervede M1 imidlertid samtlige aktier i M2, hvorved betingelsen  

 for at genetablere sambeskatningen mellem M1 og D efter selskabernes  

 opfattelse var opfyldt.
D havde - i det sidste år, hvor selskabet var sambeskattet med M1 - et  

 skattemæssigt underskud.
Mens D var sambeskattet med M2, havde selskabet  

 ligeledes skattemæssige underskud.
I det år hvor der på ny var søgt om  

 sambeskatning med M1, havde selskabet et skattemæssigt overskud, der dog ikke  

 medførte skattebetaling som følge af fremførselsberettigede underskud.
 Det var endvidere oplyst, at M2 blev solgt til et andet selskab udenfor  

 koncernen, hvorfor den ansøgte fornyede sambeskatning mellem M1 og D ophørte  

 igen efter et år.
Ansøger var bekendt med sambeskatningsbetingelse 1.3 om, at fornyet  

 sambeskatning, efter at selskaberne selv har foranlediget en tidligere  

 sambeskatning ophævet, normalt ikke tillades.
Ansøger henviste til, at nyeste  

 sambeskatningspraksis havde tilladt fornyet sambeskatning i tilfælde, hvor  

 helejerskabet midlertidigt havde været bragt til ophør af forretningsmæssige  

 årsager.
 Ligningsrådet tiltrådte den kommunale skatteforvaltnings afslag på  

 ansøgningen om fornyet sambeskatning mellem M1 og D.
 Ligningsrådet henså herved til, at sambeskatningen mellem D og M1 var  

 afbrudt i to år alene på grund af et koncerninternt salg begrundet i, at salg  

 af et bestemt produkt skulle finde sted i D2-koncernen under M2. Der var  

 således især henset til, at køber og sælger var koncernforbundne selskaber,  

 som begge efter salget bevarede væsentlig indflydelse i D.
 Der blev endvidere henset til, at selskabet D efter salget blev overført  

 til en ny sambeskatningsenhed i koncernen, at den ansøgte fornyede  

 sambeskatning kun ønskedes etableret i et enkelt regnskabsår, samt at  

 sambeskatningsophøret ikke skyldtes kreditorkrav i forbindelse med  

 rekonstruktion.
