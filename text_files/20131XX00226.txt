Skriftlig fremsættelse (5. december 2013) Ministeren for fødevarer, landbrug og fiskeri (Karen Hækkerup):
 Herved tillader jeg mig for Folketinget at fremsætte:
Forslag til lov om ændring af lov om hunde (Ændring af bestemmelsen om skambid, optagning af strejfende hunde m.v.) (Lovforslag nr.
L 92) Ved lov nr. 717 af 25. juni 2010 indførtes et forbud mod besiddelse og avl af 13 hunderacer.
To af disse racer blev dog allerede forbudt i 1991. Samtidig blev der indført en pligt for politiet til at aflive hunde, der ved et overfald har skambidt et menneske eller en anden hund.
Det fremgår af bemærkningerne til lovforslaget fra 2010, at forbudsordningen skulle evalueres efter en periode på tre år.
 Lovforslaget indeholder Fødevareministeriets vurdering af hundelovens forbud mod 13 hunderacer på baggrund af bl.a. en evaluering af ordningen gennemført af Københavns Universitet i 2013. Forbudsordningen opretholdes uændret.
Lovforslaget har tillige til formål at præcisere bestemmelsen i hundelovens § 6, stk. 5, om aflivning af hunde, der ved et overfald har skambidt mennesker eller andre hunde.
Formålet med præciseringerne er at tydeliggøre grundlaget for administrationen af bestemmelsen og indføre mulighed for foretagelse af en hundesagkyndig undersøgelse i sager om skambid.
Lovforslaget indeholder herudover en række ændringer som følge af forslaget om ændring af mark- og vejfredsloven.
I forslaget om ændring af mark- og vejfredsloven foreslås det, at hunde ikke længere skal være omfattet af mark- og vejfredsloven, og det foreslås derfor, at reglerne om bl.a. politiets og privatpersoners muligheder for at indfange strejfende hunde overføres til hundeloven.
 Endelig indeholder lovforslaget enkelte tekniske ændringer, herunder forslag stillet af Rigspolitiet og Rigsadvokaten i forbindelse med Justitsministeriets bidrag til evalueringen af hundeloven.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
