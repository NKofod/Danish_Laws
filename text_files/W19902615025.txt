En tv-reklame vedrørende udlejning af tv-apparater, der primært  

 indeholdt oplysninger om de for lejeren gunstige vilkår i lejekontrakten, og  

 begrænsede oplysninger om de for lejeren bebyrdende vilkår, blev anset for  

 vildledende.
Nævnet lagde i den forbindelse vægt på, at der ikke var ligevægt  

 i reklamens fremstilling af kontraktvilkårene.
Nævnet fandt ikke, at  

 tv-reklamens særlige kortfattede form kunne begrunde en fravigelse af dette  

 udgangspunkt.
 Forbrugerstyrelsen har på foranledning af en telefonisk klage fra Torben  

 Nielsen, Slagelse, med skrivelse af 6. august 1990 klaget til Radio- og  

 TV-Reklamenævnet over et reklameindslag for D.E.R. tv-udlejning, udsendt i TV  

 2.
 Forbrugerstyrelsen anfører, at reklamen er urigtig, vildledende og derfor  

 i strid med god markedsføringsskik, jf. §§ 1-2 i markedsføringsloven.  

 Forbrugerstyrelsen henviser i den forbindelse til, at ikke alle væsentlige  

 oplysninger vedrørende indgåelsen af en lejekontrakt om leje af tv-apparater  

 hos D.E.R. fremgår af reklameindslaget.
 TV2 Reklame A/S er i skrivelse af 7. august 1990 blevet anmodet om en  

 udtalelse vedrørende klagen.
 TV2 Reklame A/S anfører i svarskrivelse af 22. august 1990, at TV2 Reklame  

 A/S ikke i forbindelse med godkendelsen af reklamen har stillet krav om, at  

 tv-reklamen skulle indeholde yderligere informationer om vilkår vedrørende en  

 lejekontrakts indgåelse, idet TV2 Reklame A/S finder, at der er grænser for,  

 hvor mange detaljerede oplysninger en tv-reklame kan indeholde på grund af  

 dens korte form.
TV2 Reklame A/S oplyser desuden, at TV2 Reklame A/S vedrørende en lignende  

 reklame tidligere telefonisk har forespurgt den daværende forbrugerombudsmand  

 om institutionens holdning til udtrykket »0 kr. første måned« i et  

 reklameindslag.
TV2 Reklame A/S fik telefonisk oplyst, at dette udtryk var  

 acceptabelt.
 Advokatfirmaet Thyregod, Andersen, Elmer og partnere har på annoncørens  

 vegne i skrivelse af 20. august 1990 supplerende udtalt, at man ikke er enig  

 i Forbrugerstyrelsens synspunkter om at reklamen er vildledende.
 Advokatfirmaet finder således, at reklameindslaget indeholder så sparsomme  

 oplysninger om lejevilkårene, at det må stå klart, at lejekontrakten skal  

 have et supplerende indhold, og at det særligt vedrørende tv-reklamer må være  

 kendt, at disse på grund af deres korthed ikke kan indeholde så detaljerede  

 oplysninger, som det kendes fra de trykte medier.
 Advokatfirmaet anfører desuden, at det må være almindeligt kendt, at der  

 ved oprettelse af lejekontrakter sædvanligvis opereres med omkostninger  

 vedrørende stempelafgift og oprettelsesgebyr m.v.
 Endelig anfører advokatfirmaet, at reklameindslagets oplysning om, at  

 lejen udgør 0 kr. for den første måned, suppleret med oplysningen om lejens  

 størrelse for de følgende måneder, implicit indeholder oplysning om, at  

 tilbudet alene gælder leje af et tv-apparat over en længere periode.
 Advokatfirmaet finder derfor ikke reklamen vildledende.
 Radio- og TV-Reklamenævnet har behandlet sagen og har truffet følgende  

 afgørelse:
 Nævnet finder at den påklagede reklame er vildledende og i strid med  

 markedsføringsloven, §§ 1-2, og bekendtgørelse nr. 416 af 18. juni 1987 om  

 indholdet af reklameindslag, der bringes i TV 2, § 1.
 Nævnet har i den forbindelse lagt vægt på følgende forhold:
Det påklagede reklameindslag indeholder visse oplysninger om vilkårene for  

 leje af tv-apparater hos D.E.R.
Disse oplysninger er dog af begrænset omfang  

 og vedrører primært det for lejeren gunstige vilkår, at der ikke skal betales  

 leje i lejeperiodens første måned.
 Det oplyses derimod ikke, at lejekontrakten som minimum skal indgås for 12  

 måneder, at der skal betales et oprettelsesgebyr i forbindelse med indgåelsen  

 af kontrakten, samt at der, jf. stempelafgiftslovens § 49 A  

 (lovbekendtgørelse nr. 805 af 1. december 1986), skal betales stempelafgift  

 af en sådan lejekontrakt ved lejekontraktens indgåelse.
Nævnet finder, at den i den påklagede reklame valgte form, hvor alene det  

 for lejeren gunstige vilkår fremhæves, medens der ikke henvises til de øvrige  

 vilkår, udover at det nævnes, at lejen i de følgende måneder udgør kr. 139-,  

 gør reklamen vildledende.
Reklamen går således ud over, hvad der kan  

 accepteres med henvisning til tv-reklamens særlige form, idet der mangler  

 balance mellem fremhævelsen af de for lejeren gunstige vilkår og de  

 bebyrdende vilkår.
Dette gælder uanset, at budskaber ofte må affattes i en  

 forholdsvis kortfattet form indenfor dette medie.
 Nævnets afgørelse er enstemmig.
