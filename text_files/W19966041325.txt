Kendelse fra Pressenævnet i sag nr.  

 31/1996 En beredskabschef har klaget til Pressenævnet over  

 et indslag bragt i TV Syd den 5. februar 1996, idet han finder, at god  

 presseskik er overtrådt.
Der er endvidere klaget over, at TV Syd har  

 afslået at bringe en berigtigelse (genmæle).
Indslaget drejede sig om overbelægning på  

 Centralsygehuset i Esbjerg, herunder om en tidligere indgået aftale  

 mellem sygehuset og de lokale brandmyndigheder.
I indslaget udtaler speakeren  

 bl.a.:
"....Hverken kommunens beredskabschef eller  

 viceberedskabschef ønskede at kommentere sagen over for TV Syd i  

 dag....." Klageren har fremlagt kopi af korrespondance mellem ham og  

 TV Syd om sagen.
Klageren har anført, at han i sin egenskab af  

 beredskabschef den 5. februar 1996 blev kontaktet af en journalist fra TV Syd  

 i anledning af det indslag, der ønskedes bragt.
Klageren redegjorde  

 for sagen over for journalisten og tilbød at sende relevant materiale,  

 men meddelte samtidig, at han ikke ønskede at deltage i en  

 tv-optagelse.
Klageren har endvidere anført, at det  

 henhører under hans arbejdsopgaver at besvare henvendelser, der  

 berører beredskabsområdet.
Det har han også gjort i den  

 konkrete sag, og udsagnet i indslaget er derfor i modstrid med de faktiske  

 kendsgerninger og krænkende over for ham.
 Klageren finder dette i strid med god presseskik og har  

 endvidere anmodet om følgende genmæle:
 "TV Syd bragte den 5. februar 1996 et indslag om  

 overbelægning på Centralsygehuset i Esbjerg, der omhandlede bl.a.  

 en tidligere indgået aftale mellem Centralsygehuset og de lokale  

 brandmyndigheder.
 Det blev i udsendelsen oplyst, at hverken kommunens  

 beredskabschef eller viceberedskabschef ønskede at kommentere sagen  

 over for TV Syd.
 Jeg havde samme dag forud for udsendelsen telefonisk  

 besvaret samtlige de spørgsmål, som den pgl. journalist havde  

 stillet, ligesom jeg havde tilbudt at fremsende relevant materiale vedr.  

 sagen i det omfang, hvori TV Syd måtte fremsætte ønske  

 herom.
 TV Syd's oplysninger er således ikke korrekte.
[Navn] beredskabschef" TV Syd har anført, at det - som det fremgår  

 af brevvekslingen med klageren - ikke var muligt at få en konkret  

 kommentar fra beredskabsafdelingen i Esbjerg.
 TV Syd fastholder derfor, at oplysningerne i indslaget om,  

 at "hverken beredskabschefen eller viceberedskabschefen ønskede at  

 kommentere sagen over for TV Syd", er korrekte.
 Følgende nævnsmedlemmer har deltaget i sagens  

 behandling: Per Sørensen, Hans Dam, Ulrik Holmstrup og Ole Askvig.
 Pressenævnet udtaler:
 Pressenævnet finder ikke, at god presseskik er  

 overtrådt i anledning af den bragte oplysning.
 Hvad angår spørgsmålet om genmæle  

 bemærkes:
 Klageren havde under en telefonsamtale forud for det  

 indbragte indslag redegjort for sagen og tilbudt at sende relevant materiale  

 til journalisten, hvilket er ubestridt af TV Syd.
Selvom klageren afviste at deltage i tv-indslaget, er det  

 herefter ukorrekt at oplyse, at klageren ikke ønskede at kommentere  

 sagen over for TV Syd.
Da Pressenævnet finder, at oplysningen er egnet  

 til at påføre klageren skade, har han krav på  

 genmæle.
 I medfør af medieansvarslovens § 49  

 pålægges det den ansvarshavende redaktør af TV Syd at  

 offentliggøre følgende kendelse:
 "TV Syd bragte den 5. februar 1996 et indslag om  

 overbelægning på Centralsygehuset i Esbjerg, der omhandlede bl.a.  

 en tidligere indgået aftale mellem Centralsygehuset og de lokale  

 brandmyndigheder.
 Det blev i udsendelsen oplyst, at hverken kommunens  

 beredskabschef eller viceberedskabschef ønskede at kommentere sagen  

 over for TV Syd.
 Jeg havde samme dag forud for udsendelsen telefonisk  

 besvaret samtlige de spørgsmål, som den pgl. journalist havde  

 stillet, ligesom jeg havde tilbudt at fremsende relevant materiale vedr.  

 sagen i det omfang, hvori TV Syd måtte fremsætte ønske  

 herom.
 TV Syd's oplysninger er således ikke korrekte.
[Navn] beredskabschef.
København, den 21. marts 1996 Per Sørensen, Hans Dam, Ulrik Holmstrup og Ole  

 Askvig." Afsagt den 21. marts 1996.
