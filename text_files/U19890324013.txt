Til støtte for Hotel- og Restaurationspersonalets Samvirkes krav om  

 overenskomst over for 7 McDonald- forretninger blev der af NNF over for et  

 mejeri varslet en sympatikonflikt, der bestod i, at intet medlem af NNF måtte  

 påtage sig arbejde der vedrørte leverancer, der var bestemt for de 7  

 McDonald-forretninger.
Sympatikonfliktens lovlighed blev indbragt for  

 Arbejdsretten, idet det blev gjort gældende, at sympatikonflikten på mejeriet  

 ville ramme virksomheden urimeligt hårdt og ville være helt uegnet til at  

 påvirke modparten i hovedkonflikten.
Arbejdsretten henviste til, at sagens parter var bundet af  

 Hovedaftalen mellem LO og SALA (hvis § 2 er identisk med § 2 i Hovedaftalen  

 mellem LO og DA). Herefter er adgangen til at iværksætte sympatikonflikt til  

 støtte for en lovligt iværksat hovedkonflikt som udgangspunkt ikke undergivet  

 væsentlige begrænsninger.
Det fandtes ikke godtgjort, at der i det  

 foreliggende tilfælde forelå sådanne særlige forhold, som kunne begrunde, at  

 den iværksatte sympatikonflikt alligevel måtte anses for ulovlig, og det var  

 ikke godtgjort med tilstrækkelig sikkerhed, at sympatikonflikten ikke ville  

 kunne have indflydelse på forløbet af hovedkonflikten.
Herefter ansås  

 sympatikonflikten ikke for ulovlig.
 Dommere: Bisgaard, Gade, Arnold Hansen, Hilstrøm, Erik Jensen,  

 Kurt Petersen og Riis (retsformand).
 Under denne sag har Sammenslutningen af Landbrugets Arbejdsgiverforeninger  

 for Mejeribrugets Arbejdsgiverforening for VEKOFA/ME indklaget  

 Landsorganisationen i Danmark for Nærings- og Nydelsesmiddelarbejder  

 Forbundet for Arbejdsretten.
 Klagerne har nedlagt påstand om, at de i skrivelse af 1. februar 1989 fra  

 Nærings- og Nydelsesmiddelarbejder Forbundet og i skrivelse af 15. februar  

 1989 fra Landsorganisationen i Danmark fremsendte sympatikonfliktvarsler,  

 hvorefter intet medlem af Nærings- og Nydelsesmiddelarbejder Forbundet  

 beskæftiget hos VEKOFA/ME, Esbjerg, fra og med mandag den 27. februar 1989  

 ved normal arbejdstids begyndelse må udføre noget arbejde, der hidrører fra  

 eller er bestemt for de nedennævnte McDonalds - virksomheder:
McDonalds, Frederiksberggade 25, København, McDonalds, Vesterbrogade 2 D, København, McDonalds, Nørre Voldgade 82, København, McDonalds, Kongensgade 18, Odense, McDonalds, Søndergade 36, Århus, McDonalds, Østersøgade 17, Ålborg, McDrive ved Rosengårdscentret i Odense og McDonalds under indretning i ejendommen »Ny Scala«,  

 Vesterbrogade, København, er ulovlige.
 Klagerne har under domsforhandlingen endvidere nedlagt påstand om, at  

 Nærings- og Nydelsesmiddelarbejder Forbundet idømmes en efter Arbejdsrettens  

 skøn fastsat bod.
 De indklagede har over for klagernes først nævnte påstand påstået  

 frifindelse.
De indklagede har over for den først under domsforhandlingen nedlagte  

 påstand om bod påstået afvisning, da klagerne først en halv time før  

 domsforhandlingens begyndelse underrettede de indklagede om, at der ville  

 blive nedlagt påstand om bod.
Subsidiært har de indklagede påstået  

 frifindelse for påstanden om bod.
Mere subsidiært har de indklagede påstået  

 en eventuel bod udmålt mildt.
 Klagerne har erkendt først at have underrettet de indklagede om påstanden  

 om bod på det af de indklagede oplyste tidspunkt.
 Sagens omstændigheder er følgende:
Hotel- og Restaurationspersonalets Samvirke rejste i eftersommeren 1988  

 krav om overenskomst over for de dengang eksisterende syv  

 McDonald's-forretninger i Danmark.
Forhandlinger om overenskomst blev  

 indledt, men sluttede resultatløse.
Hotel- og Restaurationspersonalets  

 Samvirke etablerede herefter i efteråret 1988 konflikt over for  

 McDonald's-forretningerne.
Til støtte for denne hovedkonflikt har følgende elleve forbund etableret  

 sympatikonflikter: Dansk Typograf-Forbund, Blik- og Rørarbejderforbundet,  

 Dansk El-Forbund, Murerforbundet, S.I.D., Jord- og Betonarbejdernes  

 fagforening København, Snedker- og Tømrerforbundet, Dansk Litografisk  

 Forbund, Fotografisk Landsforbund, Dansk Bogbinder og Kartonnagearbejder  

 Forbund, SID-transport og Dansk Bryggeri-,Brænderi- og Mineralvandsarbejder  

 Forbund.
Ingen af disse elleve sympatikonflikter er blevet indbragt for  

 Arbejdsretten.
Ved skrivelse af 16. februar 1989 til Landsorganisationen i Danmark  

 protesterede Sammenslutningen af Landbrugets Arbejdsgiverforeninger mod  

 lovligheden af sympatikonfliktvarslerne vedrørende arbejde på Mejeriselskabet  

 VEKOFA/ME, Esbjerg, og anmodede om afholdelse af fællesmøde.
Dette blev  

 afholdt den 21. februar 1989. Her fastholdt man fra arbejdsgiverside  

 protesten under henvisning til, at der ikke foreligger noget rimeligt forhold  

 mellem mål og midler.
Man henviste herved til virksomhedens redegørelse på  

 fællesmødet for de alvorlige konsekvenser, en sympatikonflikt vil have, og  

 forbeholdt sig at indbringe sagen for Arbejdsretten.
Man opfordrede samtidig  

 til, at sympatikonflikten udsattes, indtil Arbejdsrettens afgørelse  

 foreligger.
Fra arbejderside fastholdt man den varslede konflikt og afviste  

 at tillægge protesten opsættende virkning.
 Mejeriselskabet VEKOFA/ME, Esbjerg, modtog den 20. februar 1989 en  

 meddelelse pr. telefax fra McDonald's Hamburger Limited i England.  

 Meddelelsen er efter en under sagen fremlagt oversættelse af følgende  

 indhold:
 »Det er med meget stor bekymring, at jeg erfarer, at der muligvis kan  

 blive tale om afbrydelse af leverancerne på grund af faglige aktioner.
 På nuværende tidspunkt, hvor vi overvejer en eventuel udvidelse af vort  

 samarbejde med Danish Longlife Milk vedrørende leverancer af Deres produkter  

 til andre europæiske lande, må De forstå, at enhver forstyrrelse af  

 leverancerne nødvendigvis vil forårsage, at vi atter må overveje vore  

 valgmuligheder.
Jeg behøver ikke at nævne, hvor stor vægt McDonald's lægger på kvalitet og  

 kontinuitet i leverancerne, og De må derfor forstå, at i stedet for en  

 potentiel udvidelse af handelen, så kunne resultatet blive, at Danish  

 Longlife Milk mister de eksisterende leverancer.« Mejeriselskabet VEKOFA/ME, Esbjerg, har den 22. februar 1989 fremsendt  

 følgende redegørelse til Sammenslutningen af Landbrugets  

 Arbejdsgiverforeninger:
 »Såfremt sympatikonflikten iværksættes vil McDonald få leveret milk  

 shake mixen fra det mejeri i Vesttyskland, som leverer til McDonald i  

 Vesttyskland.
 Shaken fra mejeriet i Vesttyskland har samme kvalitet, som vores, men da  

 mælk er billigere i Vesttyskland end i Danmark, er det sandsynligt at  

 McDonald vedbliver, også efter konflikten, med at få leveret fra mejeriet i  

 Vesttyskland ikke kun til Danmark, men også vores afsætning i Sverige.
Derved har McDonald ingen skade lidt, da de fortsat har milk shake mix,  

 men VEKOFA/ME vil lide stor skade, da 10 års salgsarbejde og  

 produktudviklingsarbejde, da er spildt.
Store investeringer er spildt og der  

 vil ske afskedigelser på Esbjerg Mejeri.
 McDonald mangler kun et påskud til at flytte produktionen væk fra Esbjerg  

 (fordi varen kan fåes billigere i Vesttyskland).
Men da, Esbjerg Mejeri har været pioner indenfor udviklingen af flydende  

 milk shake til McDonald, Europa, har de en moralsk forpligtelse til at aftage  

 varen fra VEKOFA/ME.
Det startede i 1977 med en Burger King forretning på  

 Vesterbrogade i København.
Hvortil vi udviklede en flydende milk shake  

 aftappet på 1/1 ltr. brik.
 Senere fik vi kontakten med McDonald, Danmark, som ønskede en flydende  

 milk shake aftappet aseptisk i enheder større end 1/1 liter.
Over en kort årrække udviklede og indkøbte Esbjerg Mejeri en bottlepack  

 til aftapning på 5 ltr. plastdunke.
Her var der udviklingsarbejde for ca.  

 400.000,- kr., og maskininvesteringer for ca. 5 mill. kroner.
På grund af, at  

 vi ikke havde kapacitet til at efterkomme McDonald's efterspørgsel og at de  

 ønskede en emballage, der kunne krølles sammen efter brug, udviklede vi en  

 bag-in-box maskine sammen med firma Sonoco, England fra en non-aseptisk til  

 aseptisk tappemaskine.
Her var der udviklingsarbejde for ca. 500.000,- kr. og  

 maskininvesteringer for ca. 1 mill.kr.
 I mellemtiden havde McDonald's, på grund af vore kapacitetsproblemer, fået  

 leverancer fra Vesttyskland og England, så vores marked i dag er Danmark og  

 Sverige.
Efter McDonald, Europa har fået ny direktør og flyttet hovedkontoret til  

 England, ønsker de nu at samle leverancer af milk shake mix (som alle andre  

 leverancer) på en, to eller 3 leverandører.
Her er vi blevet tilbudt at være  

 den ene leverandør, dette betyder, at vi vil få produktion på 10-15 mill. kg.  

 årligt.
 Vi er derfor igang med at installere tappemaskine for 1,5 mill. kr. incl.  

 kassefylder og steriliseringsudstyr for 1,8 mill.kr.
 McDonald har meddelt os, at såfremt vi får leveringsproblemer, vil de  

 endnu engang overveje deres fremtidige leverandør af milk shake mix.
 Det betyder, at vi mister:
 nuværende leverancer Danmark og Sverige: 1,6 mill. kg. i 1988 og  

 fremtidige leverancer (halvdelen eller en tredjedel af mængden i Europa) =  

 10-15 mill. kg.
 Investeringer for 9,1 mill. kr. i maskinudstyr og for 0,9 mill. kr. i  

 produktionsudviklingsarbejde.
 Nuværende arbejdspladser: ca. 4 - fremtidige arbejdspladser: 10-12.
 Nuværende omsætning: ca. 12,8 mill. kr. - fremtidig omsætning: 80-120  

 mill.kr.
 Konfliktens formål:
 at hindre leverance til McDonald lykkes ikke.
 Resultatet bliver:
at Mcdonald fortsætter upåvirket med leverancer fra Vesttyskland, og  

 Danmark mister arbejdspladser og exportomsætning.« Der er for Arbejdsretten afgivet forklaring af restauratør i McDonalds,  

 Nørre Voldgade 82 i København, Mikael Thorell og direktør i VEKOFA/ME,  

 Esbjerg, Henning Lorentzen.
Restauratør Mikael Thorell har forklaret, at han siden 1982 har været  

 restauratør i McDonald, som i det hele er uorganiseret.
Der har været  

 forhandlet overenskomst med Hotel- og Restaurationspersonalets Samvirke, men  

 der har ikke kunnet opnås enighed om arbejdstid, løn og tillidsmandsregler.  

 Bortfald af VEKOFA/ME som leverandør vil ikke komme til at genere McDonald.  

 Man vil i så fald kunne skaffe de fra VEKOFA/ME leverede produkter fra  

 Tyskland til samme eller lavere pris.
Dette gælder, uanset om der tages  

 hensyn til, at der bliver tale om en længere transport.
Direktør Henning Lorentzen har forklaret, at han har haft sin nuværende  

 stilling siden 1986, og at han siden 1979 som da ansat i det daværende Mejeri  

 Esbjerg har været med til at udvikle den langtidsholdbare milk shake til  

 McDonald.
I 1 1/2 år fra 1982 til 1983 leverede man - udover til McDonald-  

 forretningerne i Danmark og Sverige, som man hele tiden har leveret til -  

 også til McDonald-forretningerne i Irland og 1/3 af McDonald-forretningerne i  

 Vesttyskland.
Grunden til at man i 1983 mistede leverancerne til Vesttyskland  

 og Irland var, at man da havde kapacitetsproblemer.
I øjeblikket forhandler  

 man med McDonald om udvidelse af markedet til en betydelig større del af  

 Vesteuropa.
Man havde forventet disse forhandlinger afsluttet med positivt  

 resultat i maj eller juni i år.
Sympatikonflikten medfører en risiko for at  

 miste McDonald som kunde, idet McDonald kan få leveret den milk shake, de  

 modtager fra VEKOFA/ME, andetsteds fra.
McDonald har nok inden  

 sympatikonfliktens iværksættelse den 27. februar 1989 modtaget milk shake nok  

 til forbruget indtil omkring påske.
Sympatikonfliktens iværksættelse har ikke  

 påvirket leverancerne til McDonald- forretningerne i Sverige.
VEKOFA/ME's  

 levering til McDonald udgør omkring 5% af virksomhedens omsætning og omkring  

 3/4 af den omsætning, de dyre investeringer med henblik på at kunne levere  

 til McDonald har medført.
Disse investeringer udgjorde i 1981 omkring 5  

 mill.kr.. De er afskrevet i 1991. Hertil kommer de med henblik på udvidelse  

 af markedet i 1988-89 foretagne investeringer på omkring 4 mill.kr.
Klagerne har begrundet de nedlagte påstande med, at en sympatikonflikt kun  

 er lovlig, såfremt der er et rimeligt forhold mellem formålet med  

 hovedkonflikten og det middel, som sympatikonflikten udgør.
Sympatikonflikten  

 mod VEKOFA/ME rammer virksomheden urimeligt hårdt og er helt uegnet til at  

 påvirke modparten i hovedkonflikten, McDonald-forretningerne i Danmark.
De  

 kan få de af sympatikonflikten nævnte varer andetsteds fra på i hvert fald  

 ikke dyrere vilkår, og McDonald og VEKOFA/ME er alene  

 forretningsforbindelser.
Forbundet bør herefter idømmes en passende bod, ved  

 hvis udmåling det bør tillægges skærpende betydning, at man ikke har udsat  

 sympatikonfliktens iværksættelse på Arbejdsrettens afgørelse af sagen.
De indklagede har anført, at § 2 i Hovedaftalen mellem Landsorganisationen  

 i Danmark og Sammenslutningen af Landbrugets Arbejdsgiverforeninger er  

 identisk med § 2 i Hovedaftalen mellem Landsorganisationen i Danmark og Dansk  

 Arbejdsgiverforening.
Udgangspunktet er herefter, at adgangen til at  

 iværksætte sympatikonflikt er meget vid, og at den, der rammers af en  

 sympatikonflikt, har bevisbyrden for, at der foreligger sådanne  

 ekstraordinære omstændigheder, at udgangspunktet må fraviges.
Klagerne har  

 ikke godtgjort, at dette er tilfældet i denne sag.
Hovedkonflikten er lovlig.  

 De andre iværksatte sympatikonflikter er ikke blevet anfægtet.
Den til  

 pådømmelse foreliggende sympatikonflikt rammer alene leverancer til  

 McDonald's virksomhederne i Danmark.
At blive ramt af en sympatikonflikt  

 medfører altid tab.
Det er i øvrigt tvivlsomt, hvor stort et tab,  

 sympatikonflikten medfører for VEKOFA/ME.
Sympatikonflikten rammer ikke  

 eksporten til Sverige.
Det er usikkert, om eksporten til  

 McDonalds-forretninger var blevet udvidet til andre lande, selv om  

 sympatikonflikten ikke var blevet iværksat.
Endelig er det usikkert, om  

 McDonald vil gøre brug af de i telefax af 20. februar 1989 fremsatte trusler.  

 Dette telefax viser i øvrigt, at sympatikonflikten er egnet til at øve  

 indflydelse på hovedkonflikten.
 Arbejdsretten skal udtale:
Sagens parter er bundet af Hovedaftalen mellem Landsorganisationen i  

 Danmark og Sammenslutningen af Landbrugets Arbejdsgiverforeninger.
Det følger  

 heraf, at adgangen til at iværksætte sympatikonflikt til støtte for en lovlig  

 iværksat hovedkonflikt som udgangspunkt ikke er undergivet væsentlige  

 begrænsninger.
De af klagerne nedlagte påstande kan derfor kun tages til  

 følge, hvis klagerne godtgør, at der i denne sag foreligger sådanne særlige  

 forhold, som kan begrunde, at den af de indklagede iværksatte sympatikonflikt  

 alligevel må anses for ulovlig.
Sympatikonflikten vedrører alene VEKOFA/ME's  

 arbejde, der hidrører fra eller er bestemt for McDonald's virksomheder i  

 Danmark, som i adskillige år har haft VEKOFA/ME som leverandør.
Klagerne har  

 ikke med tilstrækkelig sikkerhed godtgjort, at sympatikonflikten ikke vil  

 kunne have indflydelse på forløbet af hovedkonflikten.
Der er herefter ikke  

 grundlag for at anse sympatikonflikten for ulovlig, og de indklagedes påstand  

 om frifindelse tages til følge.
 T h i k e n d e s f o r r e t :
 De indklagede, Landsorganisationen i Danmark for Nærings- og  

 Nydelsesmiddelarbejder Forbundet, frifindes.
 I sagsomkostninger betaler klagerne, Sammenslutningen af Landbrugets  

 Arbejdsgiverforeninger for Mejeribrugets Arbejdsgiverforening for VEKOFA/ME,  

 2.000 kr. til Arbejdsretten.
 (* 1) Henvisninger: Per Jacobsen s.251, Per Jacobsen: Lovlig brug af  

 kampskridt til støtte for overenskomstkrav, s.73 ff, Hasselbalch  

 Kollektivarbejdsretten s.171 ff, K 10.092 (A 1984 s.90), K 87.302 (1987  

 s.150).
