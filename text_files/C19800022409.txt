1. INDLEDNING Efter sygehuslovens § 5, stk. 5, som ændret ved lov nr. 274 af 16. juni  

 1980 om ændring af lov om sygehusvæsenet, der træder i kraft 1. januar 1981,  

 kan bopælens eller det midlertidige opholdssteds amtskommune afkræves  

 betaling for patienter, der modtages til behandling ved en fremmed  

 amtskommunes sygehusvæsen, såfremt vedkommende amtskommune har givet samtykke  

 til patientens behandling ved den fremmede amtskommunes sygehusvæsen.
Denne bestemmelse, der svarer til den hidtil gældende, er ved den nævnte  

 ændring af sygehusloven blevet suppleret med en bestemmelse om, at  

 indenrigsministeren kan fastsætte regler om beregning af betalingen, når  

 bopælens eller det midlertidige opholdssteds amtskommune skal betale for en  

 patients behandling ved en fremmed amtskommunes sygehusvæsen.
Bestemmelsen er  

 indsat i sygehusloven som § 5, stk. 6, 2. pkt.
 Baggrunden for, at denne bestemmelse er indsat i sygehusloven er, at der  

 samtidig, som § 11 a, er optaget en bestemmelse i sygehusloven, hvorefter det  

 påhviler hver amtskommune efter nærmere af indenrigsministeren fastsatte  

 regler at indgå aftaler om benyttelse af lands- og landsdelsafdelinger på  

 fremmede amtskommunale sygehuse og dermed også at yde betaling herfor.
 Hertil kommer, at der har vist sig at være et almindeligt behov for  

 gennemførelse af visse generelle principper for beregning af  

 sengedagsudgiften m. v., når en fremmed amtskommune skal dække denne.
 De nærmere regler om beregning af betalingen for sygehusbehandling, der  

 fastsættes i medfør af sygehuslovens § 5, stk. 6, som ændret ved nævnte lov  

 nr. 274 af 16. juni 1980 indeholdes i de følgende afsnit i dette cirkulære.  

 Som det fremgår heraf er nogle af reglerne af vejledende karakter, mens andre  

 er bindende.
 Reglerne i dette cirkulære vedrører også beregning af betalingen for  

 benyttelse af de tidligere statshospitaler til behandling af sindslidende,  

 jfr. § 2, stk. 2, i lov nr. 328 af 26. juni 1975 om statshospitalernes  

 overførelse til amtskommunerne.
 Reglerne i dette cirkulære gælder uanset om patienter fra vedkommende  

 amtskommune modtages til behandling ved en fremmed amtskommunes sygehusvæsen  

 i henhold til en særlig aftale herom eller ej.
Reglerne i dette cirkulære vedrører alene amtskommunernes indbyrdes  

 betalingsforpligtelser.
Reglerne om, på hvilke vilkår en person har adgang  

 til behandling ved en fremmed amtskommunes sygehusvæsen, er fastsat i  

 sygehusloven og den af indenrigsministeren i henhold hertil udstedte  

 bekendtgørelse af 11. december 1980 om adgang til ydelser efter lov om  

 sygehusvæsenet og lov om svangerskabshygiejne og fødselshjælp.
 Ved »amtskommuner« forstås i dette cirkulære også Københavns og  

 Frederiksberg kommuner, jfr. sygehuslovens § 2, stk. 2.
2. BETALING FOR INDLAGTE PATIENTER 2.1. BETALING PR.
SENGEDAG Betalingen for indlagte patienter beregnes pr. sengedag.
I sengedagstallet  

 medregnes ikke udskrivningsdagen, dog medregnes mindst 1 dag pr. indlæggelse.
 Nyfødte, raske børn medregnes ikke som indlagte patienter ved opgørelse af  

 sengedage og sengedagsudgift.
 Ledsagere, der alene indlægges af hensyn til ledsageren eller den  

 ledsagede patient, og som ikke modtager behandling, medregnes ikke som  

 indlagte patienter ved opgørelse af sengedage og sengedagsudgift.
Hvis der gives en indlagt patient frihed til at forlade sygehusafdelingen  

 i enkelte døgn eller dele deraf, uden at undersøgelses-/ behandlingsforløbet  

 afbrydes, anses indlæggelsen ikke for ophørt eller afbrudt.
Hvis det enkelte  

 fravær strækker sig over 3 døgn eller mere, skal patienten registreres som  

 udskrevet og genindlagt, og fraværsdagene medregnes ikke ved opgørelse af  

 sengedage og sengedagsudgift.
I forbindelse med højtidsperioder såsom jul,  

 nytår og påske kan det enkelte fravær dog strække sig over mere end 3 døgn,  

 uden at patienten registreres som udskrevet og genindlagt.
2.2. BEREGNING AF BETALINGEN PR.
SENGEDAG Betalingen pr. sengedag er normalt den pågældende sygehusafdelings  

 gennemsnitlige sengedagsudgift i indlæggelsesåret.
Hvor forholdene taler  

 derfor, kan gennemsnitsberegningen for afdelinger, der ikke er lands- eller  

 landsdelsafdelinger, foretages fælles for flere sygehusafdelinger, eventuelt  

 for hele sygehuset.
 Ved opgørelsen af de udgifter på en sygehusafdeling, der lægges til grund  

 for gennemsnitsberegningen, gælder følgende:
A.
I afdelingens betalingsberettigende udgifter indgår de udgifter, der  

 direkte kan henføres til afdelingen, samt godtgørelse for andre  

 sygehusafdelingers ydelser, herunder udgifter til bygningsvedligeholdelse,  

 varme, administration m.v., så vidt muligt opgjort efter objektive kriterier.  

 Godtgørelse for afdelingens ydelser til andre sygehusafdelinger fraregnes.  

 Ligeledes fraregnes eventuelle statstilskud.
B.
I udgifterne kan medregnes beregnet forrentning og afskrivning.
Hvis  

 beregnet forrentning og afskrivning udgør over 10 pct. af afdelingens  

 gennemsnitlige sengedagsudgift, kan beregningen af den betalende amtskommune  

 kræves forelagt indenrigsministeriet til godkendelse.
C.
I udgifterne kan medregnes beregnet pensionsbyrde vedr.  

 pensionsberettiget personale, der ikke er pensionsforsikret.
Udgiften til  

 pensionsbyrde beregnes aktuarmæssigt, og beregningen kan af den betalende  

 amtskommune kræves forelagt indenrigsministeriet.
Faktiske  

 pensionsudbetalinger kan ikke medtages i afdelingens udgifter, hvis disse  

 omfatter beregnet pensionsbyrde.
D.
Udgifter til befordring efter sygehuslovens § 6 indgår sædvanligvis  

 ikke i afdelingens betalingsberettigende udgifter.
E.
Udgifter til administration og forvaltning, der finder sted uden for  

 sygehuset, indgår sædvanligvis ikke i afdelingens betalingsberettigende  

 udgifter.
 Udgifter til sygeplejeskoler o.lign. kan indgå i afdelingens  

 betalingsberettigende udgifter.
F.
Hvis der kræves tillægsbetaling for særlige ydelser, jfr. nedenfor  

 afsnit 5, skal udgifterne til sådanne ydelser generelt fragå i de udgifter,  

 der medtages ved beregningen af den gennemsnitlige sengedagsudgift.
G.
Hvis afdelingen har ambulant virksomhed i form af ambulant  

 forundersøgelse, efterundersøgelse og efterbehandling af indlagte patienter,  

 uden at der herved er givet indenamts patienter en særlig fortrinsstilling,  

 er det ikke påkrævet at søge udgifterne til den omhandlede ambulante  

 virksomhed udskilt fra de afdelingsudgifter, der fordeles pr. sengedag.
Det  

 forudsættes herved, at der ikke kræves særskilt betaling for ambulant  

 undersøgelse og behandling af denne karakter.
H.
Hvis der på en afdeling foretages ambulante undersøgelser og  

 behandlinger, der influerer væsentligt på afdelingens omkostninger, og som  

 ikke eller kun delvis vedrører de patienter, der indlægges på afdelingen,  

 skal udgifterne til den pågældende ambulante virksomhed normalt søges udskilt  

 af de afdelingsudgifter, der fordeles pr. sengedag.
 I tilfælde, hvor det anses for uhensigtsmæssigt at søge udgifterne til den  

 ambulante virksomhed udskilt fra afdelingens øvrige udgifter, kan de  

 ambulante undersøgelser og behandlinger, tillagt en efter forholdene fastsat  

 vægt, i stedet indgå i det antal sengedage ud fra hvilket den gennemsnitlige  

 sengedagsudgift beregnes.
3. BETALING FOR DELDØGNSPATIENTER For deldøgnspatienter betales normalt 1/2 sengedagsudgift.
Betalingen  

 beregnes pr. fremmødedag/ natophold.
 Fremmødedage/ natophold for deldøgnspatienter indgår tilsvarende med halv  

 vægt i det antal sengedage, der lægges til grund ved beregningen af den  

 gennemsnitlige sengedagsudgift.
 4. BETALING FOR AMBULANTE BEHANDLINGER,  

 LABORATORIEUNDERSØGELSER M.V.
 Hvor udgifterne til ambulant virksomhed ikke indgår i de udgifter, der  

 fordeles på sengedage, jfr. ovenfor under afsnit 2.2., pkt. h., kræves der  

 særlig betaling for sådanne ambulante undersøgelser og behandlinger.  

 Betalingen baseres så vidt muligt på beregnede gennemsnitsudgifter for  

 undersøgelser/ behandlinger af den pågældende kategori.
 På tilsvarende måde kan der opkræves særskilt betaling for  

 laboratorieundersøgelser m. v.
5. TILLÆGSBETALING FOR SÆRLIGE YDELSER Der kan opkræves (tillægs)betaling for særlige ydelser.
 Såfremt en amtskommune beslutter at opkræve (tillægs)betaling har  

 amtskommunen pligt til at underrette indenrigsministeriet om, hvilke særlige  

 ydelser der opkræves (tillægs)betaling for og om eventuelle senere ændringer  

 heri.
 Spørgsmålet om opkrævning af (tillægs)betaling for særlige ydelser kan af  

 den betalende amtskommune kræves forelagt indenrigsministeriet til  

 godkendelse.
 6. AFREGNING M.V.
Vedkommende amtskommune yder månedlig a conto betaling bagud i forhold til  

 faktisk forbrug, med mindre andet er aftalt mellem de pågældende  

 amtskommuner.
A conto betalingen fastsættes på grundlag af budgettal eller  

 foregående årsregnskabs tal med tillægsbetaling for eventuelle særlige  

 ydelser, jfr. ovenfor under afsnit 5.
Endelig afregning finder sted i det efterfølgende år, når det afsluttede  

 årsregnskab foreligger.
De betalingspligtige amtskommuner har adgang til alle  

 regnskabsmæssige oplysninger, der kan anses for at være af betydning for  

 betalingsfastsættelsen.
 Der kan i aftaler om benyttelse af fremmede amtskommunale sygehuse optages  

 bestemmelser om, at der skal ydes en vis betaling for ikke udnyttede  

 sengedage i forhold til et aftalt forbrug (»tomgangsbetaling«),  

 ligesom der kan indgås aftaler mellem amtskommuner om udveksling af sengedage  

 m. v. (»clearingordninger«).
7. IKRAFTTRÆDEN Cirkulæret træder i kraft 1. januar 1981.
