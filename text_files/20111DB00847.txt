Betænkning afgivet af Klima-, Energi- og Bygningsudvalget den 31. maj 2012 Betænkning over Forslag til folketingsbeslutning om at afskaffe tilslutningspligt og forblivelsespligt til en bestemt energiform [af Leif Mikkelsen (LA) m.fl.] 1. Udvalgsarbejdet Beslutningsforslaget blev fremsat den 17. april 2012 og var til 1. behandling den 24. maj 2012. Beslutningsforslaget blev efter 1. behandling henvist til behandling i Klima-, Energi- og Bygningsudvalget.
Møder Udvalget har behandlet beslutningsforslaget i 2 møder.
2. Indstillinger og politiske bemærkninger Et flertal i udvalget (udvalget med undtagelse af DF og LA) indstiller beslutningsforslaget til forkastelse ved 2. (sidste) behandling.
 Et mindretal i udvalget (DF og LA) indstiller beslutningsforslaget til vedtagelse uændret.
Liberal Alliances medlem af udvalget tilslutter sig princippet om, at mennesker bør sættes før systemet, og er derfor klar til at afskaffe tilslutningspligten og forblivelsespligten.
Liberal Alliance noterer med beklagelse, at der i dag er klare eksempler på, at det modsatte princip gør sig gældende.
Borgere tvinges mod deres eget ønske til at tilslutte sig fjernvarmeværker, der fratager dem deres frie valg af energiform og sætter dem i store økonomiske vanskeligheder.
Det er forståeligt, at det fører til protester fra helt almindelige mennesker i hele landet.
Liberal Alliance finder det uanstændigt over for borgerne, at man med tilslutningspligt og forblivelsespligt i hånden laver indgreb i deres privatøkonomi, som de ikke har noget forsvar imod.
Veldrevne fjernvarmeværker bør naturligvis kunne fungere på helt almindelige konkurrencemæssige vilkår, hvor pris og kvalitet dikterer antallet af kunder i butikken.
Med et fjernvarmesystem, der mange steder i landet er en stor succes, vil varmeløsninger baseret på frihed og ikke tvang naturligvis være meget konkurrencedygtige.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Henrik Sass Larsen (S) Jens Joel (S) Karin Gaardsted (S) Ole Hækkerup (S) Pernille Rosenkrantz-Theil (S) Jeppe Kofod (S) Flemming Møller Mortensen (S) Rasmus Helveg Petersen (RV) Lone Loklindt (RV) Lotte Rod (RV) Steen Gade (SF) fmd.
Jesper Petersen (SF) Per Clausen (EL) Frank Aaen (EL) Lars Dohn (EL) Thomas Danielsen (V) nfmd.
Henrik Høegh (V) Jacob Jensen (V) Lars Christian Lilleholt (V) Ellen Trane Nørby (V) Ulla Tørnæs (V) Eyvind Vesselbo (V) Mikkel Dencker (DF) Jens Henrik Thulesen Dahl (DF) René Christensen (DF) Kristian Thulesen Dahl (DF) Villum Christensen (LA) Mike Legarth (KF) Mai Henriksen (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
