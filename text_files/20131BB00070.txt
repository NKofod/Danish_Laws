Fremsat den 28. marts 2014 af Charlotte Dyremose (KF), Henrik Høegh (V) og Villum Christensen (LA) Forslag til folketingsbeslutning om ophævelse af første generation af vandplaner Folketinget pålægger regeringen at ophæve første generation af vandplaner og i stedet lade dem indgå i næste generation af vandplaner, der gælder for perioden 2015-2021.
Bemærkninger til forslaget Af Rigsrevisionens beretning om vandplaner (nr. 13/2013) fremgår følgende:
»Rigsrevisionen finder, at Miljøministeriets forberedelse af 1. generation af vandplaner ikke har været tilfredsstillende. [. . . ] Rigsrevisionen finder, at Miljøministeriet ikke planlagde og styrede 1. generation af vandplaner med tilstrækkeligt fokus på at sikre, at vandplanerne blev udarbejdet på et gennemsigtigt grundlag og til tiden.
Miljøministeriet anvendte i forberedelsesfasen et datagrundlag, som fra begyndelsen var uensartet, ikke var opdateret og på nogle områder direkte var fejlbehæftet. [. . . ] Rigsrevisionen finder, at Miljøministeriets fortsatte arbejde med vandplanerne er risikofyldt.
Miljøministeriet skal således færdiggøre 1. generation af vandplaner samtidig med forberedelsen af 2. generation.
Rigsrevisionen finder tillige, at der er en betydelig risiko for, at målet om god tilstand i alle danske vandområder senest i 2015  som det er fastlagt i EUs vandrammedirektiv  ikke kan nås.« Der er med andre ord brug for en ny begyndelse.
Anden generation af vanplaner, de såkaldte vådområdeplaner, giver os denne chance.
Vådområdeplanerne skal ligge klar senest den 22. december 2015, hvilket betyder, at de skal sendes i offentlig høring senest den 22. december 2014, dvs. om mindre end 9 måneder.
Det er derfor ikke realistisk, at første generation af vandplaner kommer til at virke i praksis, før anden generation tager over.
En sammensmeltning af planerne skal bruges til at sikre, at det faglige grundlag forbedres, og at Danmark forholder sig til alle miljømål og gældende praksis i de andre EU-lande.
 Forslagsstillerne opfordrer derfor regeringen til følgende:
1) På grund af det fremskredne tidspunkt for første generations vandmiljøplaner sammenkobles første og anden generation i det videre arbejde med vandplanerne.
På baggrund af Rigsrevisionens beretning opkvalificeres datagrundlaget samtidig med behandlingen af indsigelserne til 1. generation vandmiljøplan.
I det videre arbejde med planerne koordineres data, målsætninger og indsats med henblik på en offentlig høring af begge planer med start den 22. december 2014.
 2) Regeringen skal anmode EU om udsættelse med den begrundelse, at det må være bedre at komme med en god forsinket plan end at spilde en masse ressourcer på en tilsyneladende dårlig plan, der samtidig risikerer at forsinke næste fase.
3) De nye vådområdeplaner skal kun indeholde indsatser og krav i et omfang, der er fuldt fagligt velunderbygget.
Planerne skal endvidere være baseret på grundige analyser af konsekvenserne, herunder for samfunds- og erhvervsøkonomi.
Såfremt der fortsat er indsatskrav, hvor der er usikkerheder med hensyn til behov og effekter, udsættes disse til en senere planperiode, når den nødvendige viden er tilvejebragt.
Hermed sikres det, at de vigtigste indsatser prioriteres og dermed gennemføres hurtigst.
 4) Regeringen skal løbende inddrage Folketingets partier i processen med at tilvejebringe fagligt kvalificerede vådområdeplaner, der både sikrer de nødvendige forbedringer i miljøet og tager hensyn til omkostningerne ved at gennemføre indsatsen for alle parter.
Skriftlig fremsættelse Charlotte Dyremose (KF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om ophævelse af første generation af vandplaner.
(Beslutningsforslag nr.
B 70) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
