Ankestyrelsens principafgørelse D-22-97 om forlængelse - ventetid - tidligere retstilstand - dagpenge Resume:
 Dagpengeudvalget traf på grundlag af en tilkendegivelse fra Østre Landsret afgørelse om, at der også før den 1. september 1993 kunne bortses fra ventetid på hospitalsbehandling ved vurderingen af, om sikrede kunne forventes raskmeldt inden for 26 uger.
 Der var ikke derved taget stilling til, hvorvidt lønmodtageren iøvrigt opfyldte betingelserne i dagpengelovens § 22 for fortsat udbetaling af dagpenge.
Afgørelsen var en ændring af Dagpengeudvalgets praksis. Ændringen giver dog ikke grundlag for genoptagelse af lignende sager, da der havde været tale om et tvivlsomt fortolkningsspørgsmål. **) Kassation:
Der er kommet nye regler på området Kassationsdato:
14-06-2009 Love:
Lov om dagpenge ved sygdom eller fødsel - lovbekendtgørelse nr. 549 af 23. juni 1994 - § 22, stk. 1, nr. 1 og § 22, stk. 1, nr. 2 Note:
 *) Dagældende retsforskrift var Socialministeriets bekendtgørelse nr. 153 af 5. marts 1990, § 48.
 **) Der henvises til SM O-55-85, SM O-2-87 og SM O-125-94.
 Sagsfremstilling:
Kommunen traf afgørelse om at standse dagpengene til en lønmodtager med udgangen af oktober 1991, hvor den almindelige varighedsbegrænsning indtrådte.
Kommunen fandt ikke, at lønmodtageren kunne forventes raskmeldt inden for 26 uger, idet lønmodtageren på dette tidspunkt ventede på en operation.
Ventetiden forventedes at udgøre 14 måneder.
 Lønmodtageren henviste i anken til, at han ventede på indlæggelse med operation til følge.
Dagpengeudvalget tiltrådte i møde den 22. maj 1992 kommunens afgørelse.
Dagpengeudvalget fandt ikke grundlag for forlængelse af dagpengeperioden, idet det den 31. oktober 1991 ikke kunne anses for overvejende sandsynligt, at revalidering herunder arbejdsprøvning ville blive iværksat.
Endvidere opfyldte lønmodtageren ikke betingelsen om at være under lægebehandling eller vente på lægebehand- ling, der inden for 26 uger måtte antages at kunne genskabe arbejdsdygtigheden.
Dagpengeudvalget henviste til lovens § 22, stk. 1, nr. 1 og 2 og Socialministeriets bekendtgørelse nr. 153 af 5. marts 1990 § 48.
 Dagpengeudvalget lagde ved afgørelsen vægt på, at hospitalet overfor kommunen havde oplyst, at der var 14 måneders ventetid på den operation, lønmodtageren skulle have foretaget.
Sagen blev genoptaget i Dagpengeudvalget efter henstilling fra Folketingets Ombudsmand.
Udvalget fastholdt i møde den 22. april 1994 sin tidligere afgørelse med den tidligere givne begrundelse.
 Lønmodtageren anlagde herefter sag mod Dagpengeudvalget.
Østre Landsret tilkendegav i en udtalelse af 9. januar 1997, at en dom ville falde ud til lønmodtagerens fordel.
Landsretten udtalte bl.a., at der under sagens forelæggelse og procedure var foretaget en meget udførlig gennemgang af forarbejderne til dagpengelovens § 22, stk. 1, og § 48 i bekendtgørelse nr. 153 af 5. marts 1990, i henhold til hvilke bestemmelser Dagpengeudvalget havde truffet sine afgørelser af 22. maj 1992 og 22. april 1994. På tilsvarende måde var der redegjort for Dagpengeudvalgets praksis, og for fortolkningen efterfølgende af de pågældende bestemmelser, og for baggrunden for ændringen af bekendtgørelsen ved § 49 a i bekendtgørelse nr. 683 af 25. august 1993.
Landsrettens opfattelse i sagen var navnlig begrundet med de af sagsøger anførte synspunkter om fortolkning af reglerne, herunder at dagpengeretten skulle forlænges i tilfælde, hvor den pågældende ventede på sygehusbehandling, og hvor ventetiden alene skyldtes ressourcemæssige forhold hos det offentlige.
Det forhold, at Dagpengeudvalgets praksis havde hvilet på en fortolkning, der ikke havde måttet anses som åbenbart sprogligt urigtig, kunne ikke føre til et andet resultat.
Retten foreslog forlig i sagen.
 Dagpengeudvalget genoptog herefter på ny sagen.
 Afgørelse:
 Dagpengeudvalget fandt, at kommunen ved bedømmelsen af, hvorvidt lønmodtageren kunne blive rask indenfor 26 uger regnet fra den 31. oktober 1991, var forpligtet til at bortse fra de perioder, hvor han ventede på behandling på hospitalet.
 Dagpengeudvalget lagde ved afgørelsen vægt på, at Østre Landsret den 9. januar 1997 skriftligt havde tilkendegivet, at § 48 i Socialministeriets bekendtgørelse nr. 153 af 5. marts 1990 indeholdt hjemmel til at bortse fra ventetider på hospitalsbehandling ved beregning af 26 ugers perioden.
 Dagpengeudvalget ændrede således Udvalgets afgørelser af 22. maj 1992 og 22. april 1994, samt kommunens afgørelse af 7. oktober 1991.
 Afgørelsen af, hvorvidt lønmodtageren var berettiget til dagpenge, når der bortses fra ventetiden, hjemvistes til kommunens afgørelse.
