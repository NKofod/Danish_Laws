 Dette er hæfte nr. 23 i en serie på 28 om reglerne for fagene i gymnasiet.  

 Det indeholder de bestemmelser om religion, som er fastsat i § 24 i  

 bekendtgørelse af 4. november 1987 om fagene i gymnasiet (* 1). Desuden  

 indeholder hæftet de vejledende retningslinier for faget.
Vejledende retningslinier Religion Formålet med undervisningen:
Formålsbeskrivelsens tre led præciserer fagets arbejdsområde, dets  

 materiale samt undervisningens sigte.
Leddene skal ikke anskues hver for sig.  

 De udgør en helhed.
Det metodiske arbejde med fagets dokumentariske materiale  

 danner grundlaget for erhvervelsen af de kundskaber om religioner og  

 livsforståelser, som gør det muligt at forstå deres betydning i menneskelig  

 kultur og historie.
 Betingelserne for religionsundervisningen i gymnasiet er dels  

 religionernes historiske og aktuelle betydning i den menneskelige kultur dels  

 den sækularisering, internationalisering og pluralisme, der præger verden i  

 vor tid.
I et samfund, hvor kristendommen er en »fremmed« religion for  

 mange elever, og hvor de såkaldte fremmede religioner måske er repræsenteret  

 af klassekammeraten og naboen, kan det være vanskeligt at tale om vor egen  

 religion og om de fremmede religioner.
Når det alligevel giver god mening at  

 tale om kristendommen som vor egen religion, skyldes det den særstilling, som  

 kristendommen indtager i vort samfund, dels på grund af dens historiske og  

 aktuelle betydning for den store del af befolkningen, der betragter sig som  

 kristen, og dels på grund af dens status som en væsentlig faktor i vor  

 kulturarv.
Kristendommen har som en del af den europæiske kultur spredt sig  

 over hele kloden.
Til gengæld har de religioner, som afgørende har præget de  

 fremmede kulturer, bredt sig til vor kulturkreds.
Denne multikulturelle  

 situation skal ses i sammenhæng med sækulariseringen - det fænomen, at det  

 samfundsmæssige og kulturelle liv i større eller mindre grad er blevet  

 selvstændigt i forhold til religionen.
Det er således religionsundervisningens opgave at give eleverne kundskaber  

 om kristendom og ikke-kristne religioner i fortid og nutid, samt om de  

 livsforståelser i den sækulariserede kultur, der har deres rødder i  

 kristendommen eller i et opgør med den.
Samtidig med at give kundskaber om  

 religioner og livsforståelser skal undervisningen bidrage til at belyse  

 fænomenet religion generelt.
Undervisningen skal tilrettelægges, så den beskæftiger sig med de  

 religiøse udsagn og adfærdsmønstre både på deres egne betingelser og i lyset  

 af vor kulturelle situation.
Derved gives der eleverne mulighed for at  

 reflektere over og forstå religioner og livsforståelser som virksomme  

 historiske og kulturelle faktorer.
Mødet med gymnasiets religionsundervisning er for de fleste elever et møde  

 med et anderledes religionsfag.
Folkeskolens religionsfag hedder  

 »kristendomskundskab«, og dets centrale stofområde er som navnet  

 angiver kristendommen.
Desuden findes i folkeskolen som et emne  

 »fremmede religioner og andre livsanskuelser«.
Emnet er ikke  

 timetalsbundet og kan læses både i forbindelse med kristendomskundskabsfaget  

 og andre fag.
 Materiale:
 Undervisningens vigtigste materiale er religionernes og livsforståelsernes  

 klassiske og repræsentative tekster.
Ved klassiske tekster forstås for skriftreligionernes vedkommende  

 tekster fra den pågældende religions klassiske og formative periode.
For de  

 skriftløse religioners vedkommende må som »klassiske« tekster  

 betragtes de nedskrifter af meddelelser og iagttagelser, der i så høj grad  

 som muligt overleverer den pågældende religions traditionelle forestillinger  

 og praksis.
For de etiske og filosofiske opfattelser gælder, at de  

 »klassiske« tekster hentes i skrifter, der enten grundlægger eller  

 er karakteristiske for den pågældende opfattelse.
Ved repræsentative tekster forstås tekster, der illustrerer de  

 klassiske teksters virkningshistorie i fortid og nutid.
Det kan være i form  

 af refleksioner, reaktualiseringer og nytolkninger, der går tilbage til de  

 klassiske tekster og således viderefører dem.
Luthers og Gandhis tænkning er  

 eksempler herpå.
Det samme gælder for eksempel pjecer fra religiøse  

 bevægelser, salmer og prædikener.
Virkningshistorien kan også følges i de  

 klassiske teksters nedslag i ritualer, folkereligionen og skønlitteratur.
En  

 særlig gruppe blandt de repræsentative tekster er de såkaldte  

 kulturmødetekster, der rummer den udefrakommendes iagttagelser og  

 synspunkter.
Religionsfaget har også et ikke-tekstligt materiale.
Det  

 ikonografiske materiale udgøres af religionens egne billeder, kultgenstande,  

 masker, klædedragt og arkitektur.
Et andet materiale er de fotografier, film  

 og tegninger, som den udenforstående iagttager producerer ud fra sin  

 opfattelse af det iagttagne.
Endelig er der den moderne kunsts brug og  

 nytolkning af de religiøse symboler og billeder.
Det kan anbefales at inddrage perspektiverende materiale, hvorved  

 der anlægges nye synsvinkler og dermed kastes et nyt og måske overraskende  

 lys over de forestillinger og den praksis, som fagets dokumentariske  

 materiale omhandler.
Det kan for eksempel være en forskers tolkning, en  

 avisartikels holdning.
Det kan også være kort, statistiske tabeller,  

 interviews, egne iagttagelser, film og andet av-materiale.
 Den nødvendige baggrundsviden såvel for det dokumentariske  

 materiale som for den enkelte religion og livsforståelse gives i form af  

 oversigter og fremstillinger.
De 100-150 sider, som udgør pensum, skal vælges således, at de belyser  

 både fortidige og nutidige aspekter ved den pågældende religion og  

 livsforståelse.
De klassiske og repræsentative tekster skal udgøre  

 grundstammen i pensum.
Tekstudvalget skal tilgodese, at religionens  

 forskellige lag belyses.
Det drejer sig om dens systematisk-reflekterende,  

 dens rituelle og dens folkelige side.
Der kan ikke angives nogen norm for,  

 hvorledes de 100-150 sider skal fordeles mellem bekendtgørelsens fire  

 stofområder, idet der kan vælges meget forskellige teksttyper fra område til  

 område.
Dette gør både en teksts længde og sværhedsgrad til en variabel  

 størrelse.
 Den metodiske tilgang:
En metodisk tilgang til fagets dokumentariske materiale og dets  

 stofområder er forudsætningen for at kunne beskæftige sig kvalificeret med  

 religioner og livsforståelser.
Religionsundervisningen sigter mod en  

 forståelse, der nødvendigvis må være en anden end den selvforståelse, som er  

 religionens eller livsforståelsens egen.
Mens den konfessionelle  

 religionsundervisning må betragte de religiøse udsagn og adfærdsmønstre som  

 sandheder, så forholder den ikke-konfessionelt bundne religionsundervisning  

 sig analyserende til sit emne.
For den enkelte teksts vedkommende består den metodiske tilgang i en  

 karakteristik, analyse og tolkning af teksten.
Hertil hører en bestemmelse af  

 dens oprindelse, form og indhold.
Religionsfaget har analysemodeller fælles med andre humanistiske fag.
For  

 enhver analysemodel gælder, at den har sit udspring i en bestemt  

 teoridannelse.
Derfor kan det anbefales at anvende forskellige  

 analysemodeller i undervisningen og derved skærpe elevernes sans for de  

 enkelte metoders muligheder og begrænsninger.
Af forskellige analysemodeller  

 kan nævnes en historisk-kritisk, en litterær, en sociologisk, en psykologisk  

 eller en antropologisk-strukturalistisk.
Det er i denne forbindelse vigtigt at gøre eleverne klart, at den  

 analytisk-videnskabelige behandling af stoffet ofte har svært ved at indfange  

 religionernes oplevelsesfyldte, dramatiske og subjektive dimension.
Men dette  

 problem kan også bruges frugtbart til en fælles overvejelse over forholdet  

 mellem metode og objekt.
Bekendtgørelsens krav om overblik over faget kan tilgodeses ved den  

 systematiske spørgen til de i bekendtgørelsen nævnte fænomener som myte og  

 kult, opfattelsen af verden, gud og menneske, og ved også at spørge til  

 religionens eller livsforståelsens politiske, sociale og psykologiske  

 funktion.
Et sådant systematisk arbejde med hver enkelt stofområde giver  

 mulighed for at finde ligheder og forskelle på tværs af stofområderne.
 Undervisningens områder:
Rækkefølgen af de fire stofområder er ikke bindende for undervisningen,  

 der kan tage sit udgangspunkt i et hvilket som helst af dem.
Ved  

 tilrettelæggelsen af undervisningen vil det dog være hensigtsmæssigt at tage  

 hensyn til, at stofområderne dækker over på den ene side vor egen kulturs  

 religion og livsforståelser og på den anden side de fremmede kulturers  

 religioner.
Denne dobbelthed er fagligt og pædagogisk frugtbar og kan sammen  

 med for eksempel en systematisk tilgang til stofområderne eller ved  

 emnelæsning hjælpe til at fastholde den indre sammenhæng i faget.  

 Procentsatserne angiver, hvorledes stofområderne skal vægtes i  

 undervisningen.
Hvis emnelæsning vælges, frigøres de 20 pct. hertil ved at  

 benytte minimumsatsen for de fire stofområders vedkommende.
 Naturfolks religioner:
Betegnelsen naturfolks religioner har sammen med betegnelsen  

 »primitiv religion« sin oprindelse i forrige århundredes  

 evolutionistiske og etnocentriske teorier.
Disse er nu forladt, og  

 forskningen viser, at man kun vanskeligt kan tale generelt om naturfolks  

 religioner.
De har som skrift- og verdensreligionerne hver deres særpræg.
Ud  

 fra ydre fælles træk som skriftløshed, fast tilknytning til en stamme eller  

 et folk og til bestemte økologiske forhold defineres de derfor i dag mere  

 neutralt som skriftløse folks religioner, etniske religioner eller jæger-,  

 nomade- og agerbrugsreligioner.
Der findes meget få nulevende  

 »uberørte« naturfolk.
I nyere tid har kolonialiseringen og den  

 dermed følgende missionsvirksomhed skabt kultur- og religionsmøder med det  

 resultat, at naturfolkenes traditionelle kultur og religion i vid udstrækning  

 er gået til grunde.
I nogle tilfælde har kultur- og religionsmødet skabt nye  

 religiøse bevægelser hos det pågældende folk.
For både fortidige og nutidige  

 naturfolks vedkommende gælder, at deres religiøse forestillinger og praksis  

 har præget verdensreligionernes formsprog og forestillinger samt  

 folkereligiøsiteten.
Hovedvægten i undervisningen skal lægges på et enkelt folk og dets  

 religion.
Det kan for eksempel være et afrikansk, australsk, indiansk eller  

 eskimoisk folk.
I den grad kilderne tillader det, skal undervisningen  

 beskæftige sig med religionen i dens traditionelle form.
Centrale religiøse  

 forestillinger og praksis hos det pågældende folk lægges til grund for  

 undervisningen og relateres til de sociale og økologiske forhold.
Det kan  

 være myte, rite, kultdrama, kosmologi, gudsforestilling, det hellige, offer,  

 tabu, initiation, shamanisme.
Det valgte folks religiøse særpræg kan med  

 fordel perspektiveres ved at sammenligne med andre naturfolk.
Undervisningen i naturfolks religioner kan kædes sammen med de øvrige  

 stofområder.
Arbejdet med traditionel afrikansk religion kan for eksempel  

 kombineres med undervisningen i islam specielt med henblik på islam i Afrika.  

 Kulturmødeproblematikken kan uddybes ved en sammenkædning med stofområde 4.  

 Hvis der her arbejdes med Darvin og hans virkningshistorie, gives der  

 mulighed for en fordybelse i de teoridannelser, der gemmer sig bag  

 betegnelserne »naturfolks religioner« og »primitiv  

 religion«.
 Kristendom:
Kristendommen er den største af verdensreligionerne.
Den begyndte som en  

 jødisk-hellenistisk religion og har i løbet af sin historie udviklet sig til  

 at blive en altdominerende kulturel faktor i Europa.
Kristendommen er  

 karakteriseret ved at være en skrift- og universalreligion og en mangfoldig  

 størrelse med mange forskellige retninger.
De mest betydningsfulde er den  

 græsk-ortodokse kirke, den romersk-katolske kirke og de protestantiske  

 kirker.
Men på grund af stadig pågående kultur- og religionsmøder opstår hele  

 tiden nye former for kristendom.
Dertil kommer, at kristendommens historie  

 gennem de sidste århundreder har været præget af brydningen med de  

 ikke-religiøse livsforståelser, som opstod i løbet af  

 sækulariseringsprocessen.
En interessant konsekvens heraf er, at der inden  

 for en gren af teologien er dukket det synspunkt op, at kristendommen ikke er  

 en religion.
Undervisningen skal tilrettelægges, så kristendommen belyses både  

 fortidigt og i nutidige fremtrædelsesformer.
Dens særpræg, specielle historie  

 samt mangfoldighed fremhæves, idet der arbejdes med dens  

 systematisk-reflekterende side samt dens rituelle og folkelige side.
Det  

 enkelte undervisningsforløb skal rumme uddrag af skrifter fra kristendommens  

 klassiske formative periode - Det nye Testamente - samt give eksempler på  

 dens virkningshistorie.
I Det nye Testamente kan der læses et evangelium eller et af Paulus' breve  

 i sin helhed.
Der kan også læses en sammenstilling af nytestamentelige  

 tekster på tværs af de forskellige skrifter.
Centrale elementer i  

 urmenighedens forkyndelse, kult og liv skal belyses.
Det kan for eksempel  

 være forståelsen af Jesus som Messias, skabelsestanken, menneskets relation  

 til Gud, til medmennesket, til loven, til statsmagten, til tiden og  

 evigheden.
Gammeltestamentelige tekster skal inddrages i det omfang, de er  

 nødvendige for forståelsen af den nytestamentelige problematik.
Tekster, der  

 belyser hellenistiske forestillinger og mysteriereligioner kan også  

 inddrages.
Undervisningsforløbet i kristendom skal foruden de klassiske tekster også  

 rumme repræsentative tekster fra kristendommens videre udvikling og historie.  

 Her findes mange muligheder.
Vægten kan lægges på emner af kirkehistorisk  

 art.
Der kan også tages udgangspunkt i kristne teologer og tænkere.
Det vil  

 være nærliggende at blive i en dansk kontekst og give forudsætninger for at  

 forstå Folkekirkens forkyndelse og gudstjeneste ved eventuelt at læse Luther  

 og arbejde med reformationen i Danmark.
Grundtvig, Kierkegaard og Løgstrup er  

 alle eksempler på betydelige danske kristne tænkere.
Kristen mystik og askese  

 kan også tages op i undervisningen og belyses gennem en mystiker som for  

 eksempel Meister Eckhart.
Aktuelle emner kan være det 20. århundredes  

 befrielsesteologi og skabelsesteologi.
Kristendommens rituelle side kan med fordel belyses ved en ekskursion til  

 den lokale kirke, hvor gudstjenesten eventuelt overværes.
Denne oplevelse kan  

 danne udgangspunkt for en beskæftigelse med riter som nadver, dåb,  

 konfirmation, bryllup og begravelse, hvor man kan komme ind på riternes  

 religionshistoriske betydning.
Det samme gælder for kirkerummets indretning  

 og udsmykning.
Kristendommens folkelige side kan for eksempel inddrages i  

 forbindelse med kirkeårets fester med deres elementer fra folketro og i  

 forbindelse med en beskæftigelse med folkeskikke.
Undervisningen i kristendom kan kædes sammen med de øvrige stofområder ved  

 for eksempel at kontrastere opfattelsen af Jesus i Det nye Testamente med  

 moderne Jesusopfattelser og synspunkter på Jesus i jødedom og islam.
Hvis der  

 i stofområde 1 arbejdes med traditionel afrikansk religion, giver det  

 mulighed for en beskæftigelse med nye afrikanske kirker.
Via Bultmanns  

 afmytologisering kan mytebegrebet tages op på tværs af de fire stofområder.  

 Messeofferet kan kædes sammen med slagtoffersymbolikken hos et naturfolk og  

 med for eksempel Freuds teori om totemismens oprindelse.
 En eller to af følgende religioner:
 Jødedom, islam, hinduisme, buddhisme, kinesisk og japansk religion:
Dette stofområde omhandler de ikke-kristne skriftreligioner, der har  

 karakter af verdensreligioner.
Nogle af dem er universalreligioner, der i  

 lighed med kristendommen henvender sig til alle mennesker uanset tid, sted,  

 hudfarve, køn eller erhverv.
Buddhismen og islam er således  

 universalreligioner og har i løbet af deres historie ved mission skaffet sig  

 tilhængere over hele verden.
Andre er national- eller etniske religioner  

 knyttet til en bestemt stat eller et bestemt folk.
Med det pågældende folk  

 har de spredt sig, så de i dag findes mange steder i verden.
Det gælder for  

 jødedommen og for de traditionelle religioner i Kina og Japan.
Hinduismen er  

 primært en nationalreligion, men siden forrige århundrede har visse  

 hinduistiske retninger frigjort sig fra deres bundethed til Indien og indisk  

 livsform og er blevet missionerende.
Undervisningen skal tilrettelægges, så den valgte religion belyses både  

 fortidigt og i nutidige fremtrædelsesformer.
Dens særpræg, specielle historie  

 samt mangfoldighed fremhæves, idet der arbejdes med dens  

 systematisk-reflekterende side samt med dens rituelle og folkelige side.
Det  

 enkelte undervisningsforløb skal rumme uddrag af skrifter fra religionens  

 klassiske formative periode samt eksempler på dens virkningshistorie.
Undervisningen i den ikke-kristne skriftreligion kan kædes sammen med de  

 øvrige stofområder ved for eksempel at tage udgangspunkt i den situation  

 præget af kultursammenstød og kulturudveksling, som den stigende  

 internationalisering har skabt.
I en dansk sammenhæng betyder det, at  

 jødedommen ikke længere er ene om at være en minoritetsreligion, men at islam  

 nu også er det.
Aspekter af hinduisme og buddhisme kan genfindes i de nye  

 religiøse bevægelser og terapier.
I en global sammenhæng betyder det, at  

 verdensreligionerne mødes og blandes med forskellige naturfolks religioner  

 for eksempel buddhismen i Thailand og islam i Afrika.
Emnet er velegnet til  

 belysning af fænomenet synkretisme.
Når bekendtgørelsen opererer med en eller to religioner, så er det ikke  

 tanken, at man skal fordybe sig i to religioner.
Det skyldes, at nogle af  

 disse religioner har et indbyrdes historisk slægtskab og er fælles om  

 centrale forestillinger.
For buddhismen er det således nødvendigt, at nogle  

 centrale hinduistiske begreber introduceres.
Det samme gælder for  

 kristendommens relation til jødedommen, ligesom der til islam hører en  

 beskæftigelse med nogle jødiske og kristne forestillinger.
Jødedom Jødedommen skal i denne sammenhæng læses som en verdensreligion.
Det vil  

 sige som den form for jødedom, der har udviklet sig i diaspora, hvor  

 rabbineren, den lovlærde, indtager en central position, og hvis ritualer er  

 koncentreret omkring hjemmet og familien samt synagogen.
 Der skal læses uddrag af Toraen, den skrevne lov, samt Talmud,  

 traditionssamlingen, der udlægger loven.
 I undervisningen gennemgås centrale forestillinger og praksis som for  

 eksempel Jahve-troen, historiesynet, pagtstanken, forestillinger om Messias,  

 det forjættede land, synagogegudstjeneste, bøn, sabbat, spiseregler og  

 fester.
Der er mange muligheder for at arbejde med den klassisk-rabbinske jødedoms  

 virkningshistorie.
Jøderne findes i dag over alt i verden.
Deres historie er  

 præget af, at de siden det 1. århundrede e.Kr. og indtil staten Israels  

 oprettelse i 1948 har måttet leve i landflygtighed.
Yderpunkterne i deres  

 historie er guldalderen i Spanien og ydmygelsen i forbindelse med nutidens  

 holocaust.
Jødedommens historie er rig på nytolkninger og retninger.
Her kan  

 nævnes Maimonides, kabbalisterne, hasidismen, ortodoks jødedom,  

 reform-jødedom og konservativ jødedom.
Den amerikanske forfatter Isaac Singer  

 giver i sine romaner indblik i jødisk livsform.
Til belysning af dansk  

 jødedom kan man for eksempel gå til Meir Goldschmidt og Sam Besekow.
Islam Islam er den næststørste af verdensreligionerne og har sine rødder i  

 arabisk religion, jødedom, kristendom og Muhammeds visioner.
Ca. 90 pct. af  

 alle muslimer er sunnitter, resten er shiitter.
Sunna- og shia-islam er  

 forskellige på en række punkter i lære og praksis, men har alligevel et  

 fælles grundlag og et fælles præg.
Islam er ligesom jødedom og kristendom en  

 åbenbaringsreligion.
Den er også en lovreligion.
Loven, Sharia, er en del af  

 åbenbaringen og den henter sit grundlag i islams hellige skrift, Koranen, og  

 i traditionen, Hadith.
Der skal læses uddrag af Koranen.
Også Hadith-litteraturen, der rummer  

 overleveringen om Muhammed og kredsen omkring ham, skal være repræsenteret.
I undervisningen gennemgås centrale forestillinger og praksis som for  

 eksempel troen på Allahs enhed og på Muhammed som hans profet,  

 dommedagsforestillingen, forestillinger om forudbestemmelse og fri vilje,  

 renhedsforskrifterne, de rituelle pligter og moskeen.
Af folkelige fester kan  

 nævnes passionsspillene i shia-islam til minde om drabet på Husain.
Fra Muhammeds erobringer, over guldalderen i Spanien, hvor muslimske  

 teologer og filosoffer genopliver Platon og Aristoteles, til i dag, har islam  

 præget verdens og Europas historie og kultur.
Man kan læse uddrag af teologer  

 som al-Ash'ari eller al-Ghazali, og af mystikere som al-Halladj eller Rumi.  

 Man kan beskæftige sig med shia-islam og shi'itiske retninger.
Også politisk  

 islam, blandt andet fundamentalismen, kan behandles, for eksempel med  

 udgangspunkt i forestillingen om Allahs enhed (tawhid) og spørgsmålet om,  

 hvorvidt loven kan deles i en religiøs og en verdslig del.
A.A.
Mawdudi og A.  

 Shari'ati kan læses som to af de mest betydningsfulde teologer og politiske  

 ideologer i nyere tid.
Hinduisme Hinduismen er en mangfoldig og mangeartet religion.
Der er den folkelige  

 hinduisme med tilbedelsen af en eller flere guder i hjemmet og templet, der  

 er bhakti-mystikken som er både folkelig og lærd, og der er de  

 filosofisk-mystiske systemer som Vedanta og Samkhya-Yoga.
Et fælles grundlag  

 har de fleste hinduer i det verdensbillede, der tegnes i skabelsesmyter og i  

 forestillingerne om den universelle orden, den cykliske tid og om frelse.
Der skal læses uddrag af hinduismens klassiske skrifter.
Det kan være  

 Vedaerne, Upanishaderne, Bhagavadgita, Puranaerne og Tantraerne.
I undervisningen gennemgås centrale forestillinger som for eksempel  

 dharma, verdensaldrene, karma-samsara, varnashrama (kastesystemet og  

 livsstadierne), moksha, atman-brahman, avatar-læren.
Hvad angår den rituelle  

 praksis kan der arbejdes med samskaraerne, især de der er knyttet til  

 overgangene mellem livsstadierne, puja, de store fester (for eksempel Holi),  

 pilgrimsfærd, samt yoga-praksis.
Hinduismens historie og mangfoldighed giver mange muligheder for at belyse  

 aspekter af de klassiske teksters virkningshistorie i fortid og nutid.  

 Vedanta og Samkhya-Yoga er repræsentative for den systematisk-reflekterende  

 hinduisme, mens bhakti-mystikere som for eksempel Alvarerne og Caitanya er  

 repræsentative for den antibrahminske renæssance og folkelige hinduisme.  

 Forholdet mellem religion og samfund i nyere tid kan belyses med udgangspunkt  

 i skabelsesmyter og føres frem til senere synspunkter blandt andet på  

 kastevæsenet, for eksempel Gandhis.
Desuden er der neo-hinduismens  

 indflydelse på Vesten og hinduistisk inspirerede bevægelser i Danmark.
Buddhisme Buddhismen opstod i Nordindien i det 6. århundrede f.Kr. i et miljø med  

 adskillige asketiske og filosofiske frelsesretninger.
Selv om Gotama Buddha  

 og hans lære er grundlæggende for den senere buddhisme, udmærker buddhismen  

 sig ved sin tilpasningsevne, og den er i tidens løb blevet præget af de  

 forskellige kulturer, den er blevet en del af.
Der skal læses uddrag af de skrifter, som de forskellige buddhistiske  

 retninger anser for grundlæggende.
Det kan for eksempel være Tripitaka,  

 mahayanasutraer, Nagarjuna, tantraer, Den tibetanske Dødebog.
I undervisningen gennemgås centrale forestillinger og praksis, der giver  

 buddhismen et enhedspræg.
Det gælder for eksempel opfattelsen af dharma,  

 karma-samsara, anatman, skandha-læren, nirvana, middelvejen, yoga, sangha,  

 lægmandsløfterne.
Buddhismens mystisk-filosofiske udfoldelse i Mahayana og Vajrayana og  

 disse retningers boddhisattvalære og buddhologi kan belyses for eksempel i  

 forbindelse med kinesisk og japansk religion.
Theravada-buddhismen i Sri  

 Lanka og Thailand kan inddrages med særligt henblik på forholdet mellem  

 lægfolkets og munkenes buddhisme, og i den forbindelse kan buddhistiske  

 fester, og for eksempel relikviekult behandles.
Kinesisk religion Kinesisk religion omfatter traditionelt de tre religioner, konfucianismen,  

 taoismen og buddhismen, og bag dem alle er folkereligionen.
I begyndelsen af  

 dette århundrede ophørte både statskultens store offerriter og det officielle  

 eksamenssystem baseret på den konfucianske kanon.
Den religiøse taoisme og  

 buddhismen lever dog videre sammen med folkereligionen også efter  

 kulturrevolutionens antireligiøse holdning.
Konfucianismen og taoismen skal  

 stå centralt i en gennemgang af kinesisk religion.
For konfucianismens vedkommende kan der læses uddrag af Lun-y og Mencius,  

 mens det rituelle aspekt fremgår af for eksempel Li-chi.
For taoismens  

 vedkommende kan der læses uddrag af Tao-te-ching og Chuangtse, mens den  

 rituelle praksis kan belyses ud fra for eksempel de såkaldte Talismaner.
Konfucianismen og taoismen har begreber som yang-yin og tao til fælles.  

 Konfucianismen er en statsbærende ideologi, der kæder ritualer og etik  

 sammen.
Begreber som for eksempel li (ritualer og ret adfærd), hsiao (sønlig  

 hengivenhed), jen (godhed) er centrale.
Taoismen er en mystisk, rituel og  

 folkelig religion.
Begreber som for eksempel wu-wei (ikke-handlen), hun-tun  

 (kaos), hs (tomhed) er centrale.
Hvad angår virkningshistorien kan  

 undervisningen beskæftige sig med moisme og neokonfucianisme.
Samspillet  

 mellem taoisme og buddhisme i Chan-skolen kan også belyses.
Japansk religion Shintoismen med rødder i Japans nationale og folkelige fortid, og  

 buddhismen, der blev indført fra Indien via Kina og udviklet til sin særlige  

 form i zen, skal stå centralt i en gennemgang af japansk religion.
Desuden  

 kan en eller flere af de nyere religioner samt konfucianismen inddrages i  

 undervisningen.
 Der skal læses uddrag af shintoismens klassiske skrifter Kojiki eller  

 Nihongi, samt af de såkaldte noritos, det vil sige de liturgiske tekster og  

 bønner.
 I undervisningen gennemgås centrale forestillinger og praksis i  

 shintoismen som for eksempel skabelsesmyten, kami, kulten i hjemmet og  

 templet, urenhedsforestillinger, bøn, offer, fester.
Shintoismens historie giver mange muligheder for at vise, hvilken  

 virkningshistorie dens klassiske tekster har haft både i fortid og nutid.  

 Undervisningen kan for eksempel beskæftige sig med shintoismens opblussen i  

 den japanske nationalisme, og med brugen af shintoistiske myter og  

 forestillinger i de nye religioner.
Shintoismen kan læses både som en del af  

 japansk religion men også som et selvstændigt punkt i stofområde 1, idet  

 shintoismen hvad angår indhold og form har væsentlige træk fælles med  

 naturfolks religioner.
Undervisningen i den japanske zen-buddhisme skal tilrettelægges, så  

 centrale forestillinger og praksis belyses.
Det kan for eksempel være sunyata  

 (tomhed), tathata (såledeshed), satori, koan, zazen.
Zens rolle i japansk  

 kultur i fortid og nutid kan belyses gennem for eksempel Haiku-digtningen,  

 bueskydningen og havekunsten.
Zens betydning i Vesten kan belyses gennem  

 forfattere som for eksempel Watts, Kerouac, Pirsig og Dan Turell.
 Etiske og filosofiske opfattelser i nutiden herunder ikke-religiøse  

 helhedsopfattelser af tilværelsen:
Etiske og filosofiske opfattelser, der ikke primært finder deres  

 begrundelse i en religiøs forståelse af tilværelsen, udgør sammen med  

 kristendommen og de fremmede religioner den pluralisme, der kendetegner vor  

 egen kultursituation i dag.
Det er opgaven inden for dette stofområde at  

 afdække dele af den tænkning, der er opstået i kølvandet på sækulariseringen.  

 Det kan være etiske og filosofiske opfattelser, der har selvstændiggjort sig  

 i forhold til den kristne tradition og argumenterer uden henvisning til  

 religiøse autoriteter.
Det kan også være filosofiske og  

 religionsvidenskabelige forsøg på at afklare den religiøse begrebsverden.  

 Endelig kan det være helhedsopfattelser eller ideologier, der kan optræde som  

 alternativer til religiøse opfattelser.
Undervisningen kan frit tilrettelægges med henblik på en enkelt tænkers  

 eller forskers opfattelse som for eksempel Kierkegaard, Marx, Nietzsche,  

 Freud, Eliade.
Den kan også til rettelægges med henblik på filosofiske og  

 ideologiske strømninger som for eksempel humanisme, eksistentialisme,  

 positivisme, strukturalisme, marxisme, liberalisme.
Ethvert  

 undervisningsforløb skal rumme uddrag af skrifter, der enten grundlægger  

 eller er karakteristiske for den pågældende opfattelse eller retning og er af  

 betydning for vestlig tilværelsesforståelse i dag.
Undervisningen i etiske og filosofiske opfattelser kan kædes sammen med de  

 øvrige stofområder ved for eksempel at kontrastere Marx' religionskritik med  

 buddhistisk og kristen reaktion herpå.
Vælges en religionsfilosofisk tilgang  

 kan der arbejdes sammen med stofområde 2 ved at tage emner op som »tro  

 og viden«, »det gode«, »samvittigheden« og belyse  

 dem både historisk og aktuelt.
Der kan også etableres en sammenhæng til de  

 øvrige stofområder ved at spørge til, hvorvidt de ikke-religiøse  

 tilværelsesforståelser har indre træk og funktion til fælles med religion med  

 henblik på en drøftelse af, om de er en slags moderne »religioner«.
 Emnelæsning:
Det er en almindelig erfaring, at det kan være svært at forlade et emne i  

 et stofområde, som har vist sig at have elevernes særlige interesse.
I et  

 sådant tilfælde giver emnelæsningen mulighed for fordybelse.
Emnelæsningen kan imidlertid også anvendes til at skabe sammenhæng mellem  

 fagets fire stofområder.
Mulighederne herfor er allerede antydet under de  

 enkelte stofområder.
Dette kan dog gøres endnu mere gennemgribende ved at  

 bruge emnelæsningen til en tematisk læsning på tværs af alle fire  

 stofområder.
Der kan for eksempel vælges et etisk emne.
Eksistentialismens  

 redegørelse for den menneskelige frihed og de deraf følgende overvejelser  

 over begreberne skyld og ansvar kan kontrasteres med tilsvarende fænomener i  

 kristendom, buddhisme og et naturfolks religion.
Et andet tema kan være  

 fænomenet mystik.
Her kan de fire stofområder kobles ved, at der gives  

 eksempler på mystik i ikke-kristne religioner og i kristendom samtidig med,  

 at der inddrages religionsvidenskabelige teoridannelser om mystik.
Man kan  

 for eksempel tage udgangspunkt i Grofs teorier og knytte til ved en  

 beskæftigelse med Jung.
Emnelæsningen giver også mulighed for at indfange og udvikle  

 »nye« stofområder i faget.
Der foregår en stadig bevægelse og  

 forandring, hvorved nye religiøse bevægelser og måske nye religionsformer  

 opstår.
Et eksempel er nyreligiøsiteten.
De fleste former for nye religiøse  

 retninger er enten inspireret af kristendom eller østerlandske religioner.  

 Men deres udspring er i lige så høj grad den moderne kultursituation med dens  

 pluralisme og ikke-religiøse livsforståelser.
Et andet eksempel er den  

 såkaldte »skjulte« religiøsitet, der kan gemme sig i renheds- og  

 urenhedsforestillinger, i sportens ritualisering, i ungdomskulturens brug af  

 myter.
 For emnelæsningen gælder imidlertid, at den skal tilrettelægges, så det,  

 den tager op, knytter til ved den viden, der i forvejen er etableret i et  

 eller flere af de fire stofområder.
 EDB i religionsfaget:
Undervisningen om EDB kan på flere måder integreres i religionsfaget.
Det  

 historiske aspekt ved at lade undervisningen belyse, hvorledes den  

 jødisk-kristne kulturtraditions opfattelse af verden og mennesket er en af  

 forudsætningerne for den teknologiske udvikling.
Dette kan perspektiveres ved  

 at inddrage sammenhængen mellem teknologi og religion i et naturfolks  

 religion.
Det etiske aspekt kan integreres ved at tage spørgsmålet op om,  

 hvorvidt den teknologiske udvikling i det moderne sækulare samfund pålægger  

 det enkelte menneske ansvar for konsekvenser af dets valg og handlinger i et  

 hidtil ukendt omfang.
Det filosofiske aspekt kan behandles med hensyn til for  

 eksempel menneskeopfattelsen.
Det gælder de filosofiske problemer, der rummes  

 i forskningen omkring kunstig intelligens, »maskinmennesket«,  

 formallogisk tænkning over for det religiøse sprog.
 Arbejdsformer:
Lærer og elever drøfter i fællesskab, hvilke arbejdsformer, der skal  

 anvendes.
Der foretages en løbende vurdering af arbejdsformer og udbytte i  

 forbindelse med det enkelte undervisningsforløb.
 Klasseundervisningens mål er elevernes aktive deltagelse både i det  

 metodiske arbejde med stoffet og i en friere klassesamtale.
Til at fiksere hovedpunkterne i en tekst eller formulere grundspørgsmål  

 til teksten er summemødet, hvor 3-4 elever arbejder sammen i en kort periode,  

 velegnet. Øvelser i brug af håndbøger må lejlighedsvis finde sted, så  

 eleverne er kendt med de hjælpemidler, der må benyttes i forberedelsestiden  

 til eksamen.
Oversigter over stoffet, instruktioner af metodisk art egner sig  

 udmærket til at blive meddelt i instruktionens form.
Gennem modelgennemgange  

 kan eleverne få en indføring i fagets arbejdsmetoder og elementære  

 terminologi, ligesom de opøves i studieteknik og notatteknik.
Det  

 betydningsfulde i en god notatteknik understreges, eftersom eleverne må  

 anvende egne notater i forberedelsestiden til eksamen.
Studiet af fagets dokumentariske materiale kan på forskellig måde  

 suppleres med praktik enten på skolen eller uden for skolen.
Der kan arbejdes  

 med formidlingsformer som udstillinger, drama, selvproducerede  

 videoprogrammer og lignende.
Der kan også arbejdes med besøg fra eller på  

 institutioner eller hos religiøse samfund i ind- og udland.
En række fag i gymnasiets fagrække er naturlige tværfaglige  

 samarbejdspartnere for religionsfaget.
Der kan samarbejdes med dansk omkring  

 læsning af perioder og forfatterskaber, hvor kristendom og moderne  

 livsforståelse har øvet indflydelse.
Det kan for eksempel være pietisme,  

 naturalisme.
Med historie hvor beskæftigelsen med konkrete religionsdannelser  

 og religiøse konflikter spiller en central rolle i forbindelse med for  

 eksempel en gennemgang af europæisk middelalder eller den aktuelle  

 Mellemøsten konflikt.
Med oldtidskundskab idet kendskabet til græsk-romersk  

 kultur er nødvendig baggrundsviden for at forstå, hvorledes kristendom men  

 blev formet i en romersk kontekst.
Og med billedkunst med henblik på  

 belysning af fagets ikonografiske materiale.
I kraft af sit materiale og sine stofområder har religionsfaget gode  

 muligheder for at bidrage til at skærpe bevidstheden over for positionerne i  

 kønsrolledebatten.
Dette kan for eksempel gøres i forbindelse med  

 undervisningen i naturfolks religioner.
Et fænomen som initiation kan således  

 anskues som den pågældende kulturs metode til at påføre sine unge den sociale  

 rolle, som den kulturelle konvention har tildelt henholdsvis mand og kvinde.  

 Emnet kan også tages op i form af et tema, hvor synet på kvinde og mand og  

 deres religiøse status afdækkes på tværs af stofområderne.
 Eksamen:
Eksamensspørgsmålene skal vælges således, at de har relation til det læste  

 stof både hvad angår emne og vægtning.
Det skal være tekster, som er typiske  

 og centrale for de fire stofområder.
Teksten kan suppleres med for eksempel  

 et billede eller et ganske kort tekstuddrag med henblik på perspektivering.  

 Der kan eventuelt vedlægges korte vejledende spørgsmål.
Teksterne må af hensyn til forberedelsestiden ikke være for lange og for  

 komplicerede.
Eksaminanden skal have tid til at analysere den pågældende  

 tekst under anvendelse af de hjælpemidler, der er til rådighed i  

 forberedelseslokalet, heriblandt egne notater.
Vurderingen beror på et helhedsindtryk af eksaminationen.
Dette vil blandt  

 andet sige, at der ved eksamen skal vurderes, om en for teksten rimelig  

 metode tages i anvendelse, om analysen af teksten viser kendskab til den tid,  

 hvori den er blevet til, samt om eksaminanden forstår at tolke tekstens  

 intention.
Det skal også vurderes, hvorvidt eksaminanden er i stand til at  

 perspektivere eksamensteksten til centrale emner og problemstillinger i faget  

 og dermed demonstrere et overblik over faget.
 Man kan næppe forvente, at alle disse forhold skal kunne fremlægges  

 fuldstændigt ved et selvstændigt oplæg fra eksaminandens side, og derfor skal  

 eksaminationen da også foregå dels som et oplæg fra eksaminanden efter  

 forberedelsestiden og dels som en samtale mellem eksaminand og eksaminator,  

 hvor de forhold, der ikke er dækket tilstrækkeligt ind fra eksaminandens  

 side, søges yderligere belyst.
