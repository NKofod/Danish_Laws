Bekendtgørelse om delegation af beføjelser til Nasdaq Copenhagen A/S I medfør af § 222, stk. 1, i lov nr. 650 af 8. juni 2017 om kapitalmarkeder fastsættes:
Delegation til Nasdaq Copenhagen A/S § 1. Finanstilsynet delegerer sin beføjelse efter den i stk. 2 nævnte bestemmelse til Nasdaq Copenhagen A/S, jf. dog § 2.
Stk. 2. Delegationen til Nasdaq Copenhagen A/S omfatter Finanstilsynets beføjelser efter § 83, stk. 1, i lov nr. 650 af 8. juni 2017 om kapitalmarkeder, og regler udstedt i medfør af § 83, stk. 2, i lov nr. 650 af 8. juni 2017 om kapitalmarkeder § 2. Delegationen til Nasdaq Copenhagen A/S omfatter ikke Finanstilsynets beføjelser efter § 16 i bekendtgørelse om betingelserne for officiel notering.
 § 3. Finanstilsynet kan i konkrete sager ved skriftlig meddelelse tilbagekalde bemyndigelsen til Nasdaq Copenhagen A/S.
Sagsbehandling § 4. Nasdaq Copenhagen A/S skal ved varetagelsen af de delegerede myndighedsopgaver overholde de krav, som stilles til de kompetente myndigheder i medfør af Europa-Parlamentets og Rådets direktiv 2001/34/EF af 28. maj 2001 vedrørende betingelserne for værdipapirers optagelse til officiel notering på en fondsbørs samt oplysninger, der skal offentliggøres om disse værdipapirer.
Stk. 2. Nasdaq Copenhagen A/S skal varetage de delegerede myndighedsopgaver i overensstemmelse med almindelige forvaltningsretlige regler og god forvaltningsskik.
Nasdaq Copenhagen A/S skal herudover opfylde forvaltningslovens regler om vejledning, repræsentation, aktindsigt, partshøring, begrundelse og klagevejledning samt lov om offentlighed i forvaltningen, når de træffer afgørelse inden for det delegerede område.
 § 5. Nasdaq Copenhagen A/S kan kræve betaling for varetagelsen af de opgaver, som de har fået delegeret efter § 1. Betalingen skal fastsættes på markedsmæssige vilkår.
Tavshedspligt, partsbegreb og anke § 6. Finanstilsynet kan udveksle fortrolige oplysninger, jf. § 224, stk. 1, i lov nr. 650 af 8. juni 2017 om kapitalmarkeder, i sager inden for det delegerede område med Nasdaq Copenhagen A/S.
 Stk. 2. Nasdaq Copenhagen A/S er inden for det delegerede område underlagt tavshedspligt efter § 224, stk. 1 og 2, i lov nr. 650 af 8. juni 2017 om kapitalmarkeder.
 Stk. 3. Kun fysiske eller juridiske personer, som i medfør af lov om kapitalmarkeder er tillagt partsstatus inden for det delegerede område, anses som parter i forhold til Nasdaq Copenhagen A/S i sager, hvori der er eller vil blive truffet afgørelse på Finanstilsynets vegne.
 § 7. Afgørelser truffet af Nasdaq Copenhagen A/S inden for det delegerede område kan indbringes for Erhvervsankenævnet senest 4 uger efter, at afgørelsen er meddelt den pågældende.
Ikrafttræden § 8. Bekendtgørelsen træder i kraft den 3. januar 2018.
 Stk. 2. Bekendtgørelse nr. 1214 af 12. oktober 2007 om delegation af beføjelser til OMX Den Nordiske Børs København A/S og Dansk Autoriseret Markedsplads A/S ophæves.
