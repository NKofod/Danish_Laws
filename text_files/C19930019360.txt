1. Indledning Ved lov nr. 504 af 30. juni 1993 om aktindsigt i helbredsoplysninger får  

 patienter en udvidet adgang til at se de oplysninger om deres  

 helbredsforhold, som der er foretaget optegnelse af inden for  

 sundhedsvæsenet.
Loven træder i kraft den 1. januar 1994 og har virkning for oplysninger i  

 patientjournaler m.v., som er nedskrevet efter lovens ikrafttræden.
Der er  

 endvidere aktindsigt i oplysninger i sygehusjournaler ført i tiden fra 1.  

 januar 1987, idet ret til aktindsigt heri blev indført med lov om  

 offentlighed i forvaltningen.
2. Hvilke institutioners og personers journaler m.v.  

 er omfattet? Retten til aktindsigt udvides med den nye lov, således at den omfatter  

 alle patientjournaler, patientoptegnelser og patientregistre, der i  

 forbindelse med en sundhedsmæssig ydelse er udarbejdet af autoriserede  

 sundhedspersoner eller på autoriserede sundhedspersoners ansvar.
Herved  

 forstås de journaler m.v., som udfærdiges i forbindelse med undersøgelse,  

 behandling eller pleje af patienter, jf. lovens § 1, stk. 1.
 Loven gælder derimod ikke for oplysninger i registre, som er omfattet af  

 lov om offentlige myndigheders registre, eller for registrering, der  

 udelukkende finder sted til videnskabelige eller statistiske formål, jf.  

 lovens § 1, stk. 2.
 Hvor helbredsoplysninger er indeholdt i et register, f.eks.  

 Landspatientregisteret, har en registreret person efter begæring ret til at  

 få meddelelse om de oplysninger, der er registreret om vedkommende, jf. § 13  

 i lov om offentlige myndigheders registre, jf. lovbekendtgørelse nr. 654 af  

 20. september 1991.
 Retten til aktindsigt omfatter efter loven kun journaler m.v., der er  

 udarbejdet af autoriserede sundhedspersoner, dvs. læger, tandlæger,  

 sygeplejersker, jordemødre, fysioterapeuter, ergoterapeuter, kliniske  

 tandteknikere, fodterapeuter og kiropraktorer.
For psykologer etableres fra 1. januar 1994 en autorisationsordning under  

 Socialministeriet.
Med hensyn til ret til aktindsigt i autoriserede  

 psykologers journaler er der i § 14, stk. 3, i lov nr. 494 af 30. juni 1993  

 om psykologer m.v. fastsat regler, der svarer til reglerne i lov om  

 aktindsigt i helbredsoplysninger.
 Retten til aktindsigt omfatter herefter journaler m.v. udfærdiget af  

 autoriserede sundhedspersoner på sygehuse, klinikker, ambulatorier og andre  

 institutioner, hvor der foretages undersøgelse, behandling eller pleje af  

 patienter, hvad enten disse sygehuse m.v. er offentlige eller private.
 Herefter omfattes både private sygehuse som gigt- og sclerosehospitalerne  

 og private betalingssygehuse samt private behandlingsklinikker.
 Efter reglerne omfattes nu også f.eks. sygeplejefaglige optegnelser (ofte  

 benævnt sygeplejekardex), journaler m.v. på kommunale tandplejeklinikker og  

 optegnelser hos skolelæge/sundhedsplejerske, ligesom plejejournaler på  

 plejehjem bliver omfattet.
Dernæst omfattes journaler og optegnelser i privat praksis ført af en  

 autoriseret sundhedsperson.
Dette vil typisk omfatte journaler m.v. ført af  

 alment praktiserende læge, speciallæge, tandlæge, specialtandlæge,  

 kiropraktor, fysioterapeut, fodterapeut og klinisk tandtekniker.
Også optegnelser, der foretages af autoriserede sundhedspersoner som led i  

 undersøgelse, behandling eller pleje i private hjem, omfattes af retten til  

 aktindsigt.
Dette gælder f.eks. vagtlægers, sundhedsplejerskers og  

 hjemmesygeplejerskers optegnelser.
Tilsvarende omfattes optegnelser på institutioner uden for  

 sundhedsvæsenet, f.eks. journaler ført i Kriminalforsorgens syge- og  

 hospitalsafdelinger, når optegnelserne er foretaget af autoriserede  

 sundhedspersoner som et led i undersøgelse, behandling eller pleje.
Det samme  

 gælder journaler ført på Statens Øjenklinik under Socialministeriet.
 Oplysninger, der f.eks. i forbindelse med pleje nedskrives af  

 ikke-autoriserede sundhedspersoner, omfattes af loven i det omfang, disse  

 oplysninger indføres i patientjournalen m.v., f.eks. fordi de noteres ned  

 efter bemyndigelse fra den autoriserede sundhedsperson og på dennes ansvar.  

 Derudover vil patienten, hvor der er tale om offentlige institutioner have  

 adgang til aktindsigt i ikke-autoriserede sundhedspersoners optegnelser efter  

 reglerne i offentlighedsloven (§§ 4, stk. 2, 8 og 11). En smidig anvendelse  

 af princippet om meroffentlighed, jf. offentlighedslovens § 4, stk. 2, vil  

 kunne løse de fleste praktiske problemer i denne forbindelse.
Optegnelser om enkeltpersoners helbredsforhold, der foretages af andre end  

 autoriserede sundhedspersoner og uden at indgå som et led i sundhedsmæssig  

 undersøgelse, behandling eller pleje, er ikke omfattet af loven.
Det betyder,  

 at en anmodning om aktindsigt heri ikke skal behandles efter reglerne i lov  

 om aktindsigt i helbredsoplysninger, men efter reglerne i offentlighedsloven,  

 forvaltningsloven eller registerlovgivningen eller efter de specielle regler,  

 der gælder for det pågældende område.
Det kan f.eks. være helbredsoplysninger, der indgår i sager, som er under  

 behandling i Arbejdsskadestyrelsen eller i Den Sociale Ankestyrelse.
Det kan  

 også være oplysninger om analyser af blod eller urin, der er foretaget i  

 kontrolmæssigt øjemed, f.eks. inden for Kriminalforsorgen.
3. Aktindsigtens formål og bestemmelsens ikrafttræden Der har siden 1. januar 1987 været ret til aktindsigt i sygehusjournaler.  

 Nu udstrækkes denne ret til også at gælde bl.a. praktiserende  

 sundhedspersonales patientjournaler m.v.
Formålet hermed er både at tilgodese  

 borgernes retssikkerhed og at styrke tillidsforholdet og dialogen mellem  

 patient og sundhedspersonale.
Loven, der er optrykt som bilag 1 til vejledningen, træder i kraft  

 den 1. januar 1994. Det betyder, at der indføres ret til aktindsigt i de  

 oplysninger, som er nedskrevet i journaler m.v. efter denne dato.
I de  

 tilfælde, hvor praktiserende sundhedspersoner har anvendt elektronisk  

 databehandling til journalføring, vil der efter lovens § 5, stk. 2, være ret  

 til aktindsigt også i oplysninger, der er tilført journalen før lovens  

 ikrafttræden.
Dette skyldes, at der efter § 7 a i lov om private registre,  

 jf. lovbekendtgørelse nr. 622 af 2. oktober 1987, tidligere er indført ret  

 til indsigt i journaler, som føres på edb.
Den ret til aktindsigt i manuelle sygehusjournaler, der blev indført ved §  

 9 i lov om offentlighed i forvaltningen, videreføres nu af § 2 i lov om  

 aktindsigt i helbredsoplysninger.
Der er derfor fortsat ret til aktindsigt i  

 sygehusjournaler udfærdiget efter 1. januar 1987 og i tilførsler til  

 eksisterende sygehusjournaler foretaget efter dette tidspunkt.
 Udgangspunktet er fortsat, at retten til aktindsigt omfatter hele  

 journalen, herunder ikke-optegnelsespligtige oplysninger, som måtte indgå i  

 denne, samt eventuel brevveksling med f.eks. andre myndigheder eller  

 pårørende, som er tilført journalen som bilag.
Selv om patienten ikke har et retskrav på aktindsigt i journaler m.v. ført  

 før 1. januar 1994 eller før 1. januar 1987 for så vidt angår  

 sygehusjournaler, vil den ansvarlige autoriserede sundhedsperson ikke være  

 afskåret fra at give patienten aktindsigt i sådanne helbredsoplysninger.
Det  

 kan ske efter en konkret vurdering af journaloplysningernes indhold og deres  

 betydning for patienten.
 I de tilfælde, hvor journaler m.v. oprettet før 1. januar 1994 (eller før  

 1. januar 1987 for sygehusjournalers vedkommende) indgår i en såkaldt  

 afgørelsessag (f.eks. en pensions- eller klagesag), vil disse journaler være  

 omfattet af reglerne om parters aktindsigt i kapitel 4 i forvaltningsloven,  

 jf. lov nr. 571 af 19. december 1985.
Det bemærkes, jf. også pkt. 9 i denne vejledning, at der ikke med lov om  

 aktindsigt i helbredsoplysninger sker nogen ændring af reglerne om  

 journalføring.
Kredsen af autoriserede sundhedspersoner (f.eks. læger,  

 tandlæger m.fl.), der efter særlig lovgivning er forpligtet til at føre  

 ordnede optegnelser, udvides heller ikke.
Sundhedsstyrelsen vil dog i foråret  

 1994 udsende ajourførte regler om journalføring.
3. Formålet med vejledningen Vejledningen har til formål at gøre både amtskommuner og kommuner,  

 sundhedspersonale samt offentligheden i almindelighed opmærksom på de nye  

 regler og at vejlede om, hvordan patienten i praksis kan opnå indsigt i sin  

 journal m.v.
 I det følgende belyses forskellige spørgsmål i forbindelse med reglernes  

 anvendelse:
Hvem har ret til aktindsigt? Fremgangsmåde ved anmodning om aktindsigt.
Hvordan gives aktindsigt? Hvornår kan anmodning om aktindsigt afslås? Klage over afgørelser om aktindsigt.
 Journalføring.
 Gebyr.
 Tvivlsspørgsmål.
4. Hvem har ret til aktindsigt? Det er den patient, der er eller har været indlagt på sygehus, eller som i  

 øvrigt er blevet undersøgt, behandlet eller plejet, som har krav på at se den  

 journal, der i forbindelse hermed er oprettet af en autoriseret  

 sundhedsperson.
Det kan dog undtagelsesvis forekomme, at et ønske om  

 aktindsigt ikke eller ikke fuldt ud kan imødekommes, jf.  

 undtagelsesbestemmelsen i lovens § 2, stk. 2. Se nærmere herom i pkt. 7  

 nedenfor.
Særligt om aktindsigt i børns og plejehjemsbeboeres journaler Det er ikke nogen betingelse for aktindsigt, at patienten er myndig eller  

 er i stand til at forstå oplysningerne i journalen m.v.
Et barn er således  

 også - ud fra sundhedspersonens vurdering af barnets modenhed - berettiget  

 til aktindsigt.
 Forældremyndighedens indehaver for et mindreårigt barn og værgen for den  

 personligt umyndiggjorte har ligeledes ret til aktindsigt i den pågældendes  

 journal.
Den, som journalen vedrører, kan bemyndige en anden til på sine vegne at  

 benytte adgangen til aktindsigt i det omfang, vedkommende selv ville have ret  

 dertil.
Dette er i overensstemmelse med det almindelige princip om, at den  

 enkelte normalt har adgang til at lade sig bistå eller repræsentere af andre.
 Det skal desuden fremhæves, at såfremt nære pårørende til f.eks. en  

 alderdomssvækket plejehjemsbeboer fremsætter anmodning om aktindsigt i den  

 pågældendes plejehjemsjournal, bør der normalt ikke stilles krav om  

 indhentelse af en formel fuldmagt fra plejehjemsbeboeren (eller om  

 umyndiggørelse og beskikkelse af værge), hvis plejehjemspersonalet i øvrigt  

 er bekendt med, at de nære pårørende gennem længere tid har varetaget den  

 pågældendes interesser, og hvis plejehjemsbeboeren må antages at være  

 indforstået hermed eller selv har bedt de pårørende om at bistå sig.
Særligt om aktindsigt i en afdød patients journal Det vil normalt være naturligt at informere de nærmeste efterladte  

 pårørende om en afdød patients sygdomstilfælde og i den forbindelse at lade  

 dem se eller få kopi af afdødes journal, jf. dog nedenfor.
 Hvis de pårørende anmoder om aktindsigt for at undersøge, om der er begået  

 fejl ved behandlingen, er der ikke grundlag for at give afslag, da der her er  

 tale om en varetagelse af den afdødes interesser.
Også i øvrigt bør de pårørende have adgang til at se journalen og/eller  

 til at få kopi heraf, medmindre en konkret interesseafvejning mellem på den  

 ene side hensynet til afdøde eller andre private interesser og på den anden  

 side de pårørendes interesse i at se journalen falder således ud, at de  

 pårørendes interesse skønnes at måtte vige.
Det kan f.eks. være tilfældet,  

 hvis journalen indeholder oplysninger om afdøde eller om forholdet mellem den  

 afdøde og de pårørende, som det konkret må antages, at den afdøde ikke ville  

 have ønsket, de pårørende blev bekendt med.
Særligt om aktindsigt til tredjemand I forbindelse med tegning af livs- eller pensionsforsikring, hvor  

 helbredsoplysninger er af betydning, er det sædvanlig praksis, at  

 forsikringstager ved sin underskrift på forsikringsansøgningen giver sit  

 forsikringsselskab eller sin pensionskasse fuldmagt til aktindsigt i sin  

 journal.
Dette sker oftest i et supplement til en særlig helbredserklæring,  

 der er udfyldt af forsikringstager, eller i en særlig helbredsattest, der er  

 udfyldt af såvel forsikringstager som forsikringstagers læge.
På tilsvarende  

 måde gives fuldmagt til aktindsigt ved forsikringsbegivenhedens eventuelle  

 indtræden, dvs. på skadesanmeldelsen.
 Denne praksis er baseret på den oplysningspligt, der efter  

 forsikringsaftalelovens §§ 4-6 og 22 påhviler en forsikringstager.
I disse tilfælde må det sikres, at det klart fremgår af fuldmagten på  

 forsikringsansøgningen eller skadesanmeldelsen, hvilket formål aktindsigten  

 (helbredsoplysningerne) skal anvendes til.
Forsikringsselskabet vil nemlig  

 kun være berettiget til at rekvirere de journaloplysninger, der er nødvendige  

 til det givne formål.
Ved forsikringstegningen skal oplysningerne anvendes til en vurdering af  

 den risiko, forsikringsselskabet påtager sig ved at tegne forsikringen.
En  

 fuldmagt til aktindsigt i denne forbindelse omfatter derfor kun oplysninger  

 om forsikringstagerens helbred forud for tegningstidspunktet.
Dette gælder,  

 uanset hvornår fuldmagten gøres gældende.
 Indeholder journalen oplysninger, der ikke vedrører forsikringstagerens  

 helbredsforhold og derfor ikke er relevante for forsikringsselskabets  

 risikobedømmelse, bør aktindsigten til forsikringsselskabet ikke omfatte  

 sådanne oplysninger.
Når der gives fuldmagt til aktindsigt ved forsikringsbegivenhedens  

 indtræden, vil de relevante oplysninger være de helbredsoplysninger, der  

 knytter sig til og nærmere belyser forholdene i forbindelse med skaden og  

 erstatningens fastsættelse.
Der kan således ikke i almindelighed videregives  

 oplysninger om behandlinger, arvelige sygdomme m.v., der er uden betydning  

 for forsikringsbegivenheden.
Hvis et forsikringsselskabs anmodning om aktindsigt på grundlag af en  

 fuldmagt giver anledning til tvivl, vil det være hensigtsmæssigt, at der  

 rettes henvendelse til forsikringsselskabet eller patienten herom.
Det vil  

 f.eks. gælde, hvis der skønnes at være behov for at få patientens præcisering  

 af, hvilke oplysninger fuldmagten skal anses at vedrøre.
Det kan f.eks. være  

 tilfældet i forbindelse med en skadesanmeldelse, hvor journalen indeholder  

 oplysninger om behandling af en lidelse, der er opstået efter  

 forsikringstegningen, når oplysningerne skønnes irrelevante i forhold til  

 skaden og erstatningens fastsættelse.
Spørgsmålet om relevans kan dog  

 undertiden være vanskeligt for en ikke-forsikringskyndig at vurdere.
 Frasortering af oplysninger kan enten ske ved overdækning i forbindelse  

 med fotokopiering eller ved at tilbageholde dele af journalen med oplysning  

 om, at dele er udeladt.
I visse tilfælde kan det være hensigtsmæssigt at lade aktindsigten til en  

 tredjemand, f.eks. et forsikringsselskab, foregå via patienten.
Der vil da  

 være adgang til at overdrage en journalkopi til patienten, således at det  

 overlades til denne selv at tage stilling til spørgsmålet om videregivelse af  

 oplysningerne i journalen.
5. Fremgangsmåde ved anmodning om aktindsigt Der stilles ikke formkrav i forbindelse med anmodning om aktindsigt.  

 Anmodningen kan fremsættes mundtligt eller skriftligt over for den pågældende  

 sundhedsperson eller det pågældende sygehus m.v.
I privat praksis vil det  

 sædvanligvis være naturligt, at en anmodning om aktindsigt fremsættes i  

 forbindelse med en konsultation, hvor patienten i øvrigt er til behandling  

 m.v.
Den, der anmoder om aktindsigt, skal dog afkræves legitimation, medmindre  

 sundhedspersonen eller sygehuset m.v. på forhånd kender den pågældende.
Det  

 skal tilføjes, at der efter gældende overenskomster på sygesikringsområdet  

 ikke kan kræves honorar for meddelelse af aktindsigt.
6. Hvordan gives aktindsigt? Når en anmodning om aktindsigt er fremsat, skal der snarest tages stilling  

 til anmodningen.
Afgørelsen træffes af den myndighed, den institution eller  

 den autoriserede sundhedsperson, som har patientjournalen i sin besiddelse,  

 jf. lovens § 3, stk. 1. For sygehusjournalers vedkommende træffes afgørelsen  

 af den overlæge, der er ansvarlig for den pågældende sygehusafdeling, eller  

 af en anden sundhedsperson, som overlægen har bemyndiget hertil.
Med hensyn  

 til sygeplejekardex kan afgørelsen træffes af oversygeplejersken.
 Der skal også tages stilling til, om aktindsigten gennemføres ved, at  

 patienten får lejlighed til at se journalen igennem på stedet eller ved at få  

 udleveret en afskrift eller kopi af journalen, jf. lovens § 3, stk. 2. Der  

 bør ikke stilles krav om personligt gennemsyn af journalen på stedet, hvis  

 det i øvrigt er ubetænkeligt at udlevere fotokopi til patienten af journalen.
Hvis en anmodning om aktindsigt ikke bliver imødekommet eller afslået  

 inden 10 dage efter, at den er modtaget, er den pågældende myndighed,  

 institution eller sundhedsperson forpligtet til at underrette patienten om  

 grunden hertil.
Patienten skal samtidig have besked om, hvornår en afgørelse  

 kan forventes, jf. lovens § 3, stk. 3.
Aktindsigt kan praktisk gennemføres ved, at patienten får lejlighed til at  

 læse journalen på stedet.
Hvor journalen føres på edb, kan patienten få  

 lejlighed til at læse skærmbilledet.
Hvis der er grund til at antage, at  

 patienten har behov for hjælp til at forstå oplysningerne i journalen, skal  

 der tilbydes hjælp og vejledning.
Dette kan ske ved, at sundhedspersonen i  

 fornødent omfang gennemgår journalen med patienten.
Patienten har dog ret til  

 at afslå et tilbud om gennemgang af sin journal.
Såvel under indlæggelse som i forbindelse med konsultation i lægepraksis  

 kan det være naturligt og hensigtsmæssigt, at lægen gennemgår journalen med  

 den patient, der har ønsket aktindsigt.
Denne fremgangsmåde er i  

 overensstemmelse med princippet om lægers pligt til at vejlede og oplyse  

 patienter om deres sygdomstilfælde og om behandlingsmulighederne, jf.  

 lægelovens § 6, stk. 2, og Sundhedsstyrelsens cirkulære nr. 163 af 22.  

 september 1992 om information og samtykke m.v.
Hvis patienten anmoder om fotokopi af journalen, eventuelt i uddrag, skal  

 anmodningen normalt imødekommes, medmindre helt særlige forhold gør sig  

 gældende.
Helt særlige forhold kan f.eks. være dokumenternes antal, karakter  

 eller form.
 Afslag på udlevering af kopi på grund af antallet af dokumenter vil dog  

 normalt kun kunne gives, hvis antallet er overordentligt stort.
 Afslag på grund af dokumenternes form vil normalt kun kunne gives, hvis  

 det er umuligt eller i hvert fald meget vanskeligt eller bekosteligt at få  

 fremstillet kopi af særlige aktstykker som f.eks. prøver, modeller, lydbånd,  

 røntgenbilleder eller lignende.
Regler om betaling for kopier m.v. er fastsat i Sundhedsministeriets  

 bekendtgørelse om betaling for afskrifter, edb-udskrifter og fotokopier m.v.,  

 der er optaget som bilag 2 til vejledningen.
Se nærmere herom i  

 vejledningens pkt. 10.
 Hvis patienten ønsker kopi af røntgenbilleder eller andre specielle  

 dokumenter som f.eks. lystryk, lydbånd, film, modeller og lignende, kan det  

 altid - efter forudgående underretning af patienten - kræves, at patienten  

 betaler omkostningerne ved fremstillingen af kopien(erne), jf.  

 bekendtgørelsens § 3.
7. Hvornår kan anmodning om aktindsigt afslås? Det fremgår af lovens § 2, stk. 2, at aktindsigt i oplysninger i  

 patientjournaler m.v. kan begrænses i det omfang, patientens interesse i at  

 blive gjort bekendt med oplysningerne findes at burde vige for afgørende  

 hensyn til den pågældende selv eller til andre private interesser.
Bestemmelsen skal forstås sådan, at der i hvert enkelt tilfælde, hvor det  

 overvejes at begrænse adgangen til aktindsigt, skal foretages en konkret  

 afvejning af på den ene side patientens interesse i at få de pågældende  

 oplysninger og på den anden side afgørende hensyn til patienten selv.
Ved  

 afgørende hensyn til patienten selv tænkes navnlig på, om det må antages at  

 ville være til alvorlig skade for patienten, hvis denne på det pågældende  

 tidspunkt eller i den pågældende situation gøres bekendt med oplysningerne.  

 Bestemmelsen forudsættes kun anvendt i ganske få tilfælde, eksempelvis hvor  

 det drejer sig om en alvorlig, uhelbredelig og fremadskridende sygdom, og der  

 er en nærliggende risiko for, at patientens psykiske tilstand alvorligt vil  

 lide under at blive gjort bekendt med oplysningerne.
Endvidere kan det komme på tale at anvende bestemmelsen i forbindelse med  

 behandlingen af patienter med psykiske lidelser, hvis der foreligger  

 afgørende behandlingsmæssige hensyn, som taler imod at give aktindsigt.
I  

 sådanne tilfælde kan et afslag undertiden begrænses til kun at være  

 midlertidigt, således at der f.eks. kun gives afslag på aktindsigt på det  

 stadium i et behandlingsforløb, hvor aktindsigten skønnes at kunne være  

 særligt belastende for patienten.
Ved »afgørende hensyn til andre private interesser«, som  

 ligeledes kan nødvendiggøre et afslag på aktindsigt, forstås f.eks. tilfælde,  

 hvor pårørende har afgivet oplysninger til journalen uden patientens vidende,  

 og kendskab hertil må antages at kunne være alvorligt belastende for  

 forholdet mellem patienten og de pårørende.
Der bør dog som udgangspunkt  

 gives aktindsigt i den resterende del af journalen, medmindre andre hensyn  

 taler herimod.
Aktindsigt vil også kunne nægtes over for forældre (forældremyndighedens  

 indehaver) til en mindreårig under omstændigheder, hvor forældrenes interesse  

 i aktindsigt bør vige for afgørende hensyn til den mindreårige.
Det kan  

 f.eks. være tilfældet, hvis journalen indeholder oplysninger om anvendelse af  

 prævention, om abortindgreb eller om behandling for kønssygdomme, som er sket  

 uden forældrenes vidende.
 Også i forbindelse med psykolog- eller psykiaterundersøgelser af en  

 mindreårig kan der forekomme tilfælde, hvor aktindsigt bør nægtes forældrene  

 i oplysninger, som den mindreårige er fremkommet med.
 Hvis adgangen til aktindsigt er begrænset i forhold til patienten selv,  

 vil den være begrænset i samme omfang i forhold til den, der anmoder om  

 aktindsigt på grundlag af en fuldmagt fra patienten.
 I sundhedspersonens afvejning af, om aktindsigt bør begrænses helt eller  

 delvis, bør i øvrigt den omstændighed inddrages, at det kan give anledning  

 til ængstelse og uro hos patienten, når det undtagelsesvis findes nødvendigt  

 at afslå eller begrænse aktindsigten.
I tilfælde af, at der kun kan gives delvis aktindsigt, kan den pågældende  

 sundhedsperson formidle aktindsigten ved at referere journalen for patienten  

 med udeladelse af de oplysninger, der undtages fra aktindsigten.
Hvis  

 patienten herefter anmoder om fuld aktindsigt, må sundhedspersonen meddele  

 patienten, at anmodningen ikke kan imødekommes.
Patienten skal, når der gives delvis aktindsigt, i almindelighed gøres  

 bekendt med, at der er dele af journalen, der er udeladt.
Kun i de tilfælde,  

 hvor der er grund til at antage, at det vil være til alvorlig skade for  

 patienten at få kendskab til, at oplysninger tilbageholdes, kan  

 sundhedspersonen undlade at give patienten oplysning om tilbageholdelsen.
Det  

 bør da noteres i patientens journal, hvilke oplysninger der ikke er givet  

 aktindsigt i, og med hvilken begrundelse.
En sådan journalpåtegning kan også  

 undtages fra aktindsigt.
 Et afslag på anmodning om aktindsigt skal ledsages af en begrundelse samt  

 klagevejledning.
8. Klage over afgørelser om aktindsigt Det fremgår af lovens § 3, stk. 4, at der kan klages over afgørelser om  

 aktindsigt til Sundhedsvæsenets Patientklagenævn.
Dette gælder alle former  

 for afgørelser om aktindsigt, dvs. både afgørelser, der går ud på helt eller  

 delvist afslag på anmodning om aktindsigt ud fra en sundhedsfaglig vurdering,  

 afslag på anmodning om udlevering af kopi og afgørelser vedrørende betaling  

 for udlevering af kopi m.v.
Klager kan eventuelt indgives til  

 Patientklagenævnet igennem embedslægeinstitutionerne.
Klage over afslag på anmodning om aktindsigt i en autoriseret psykologs  

 journal kan indgives til Sundhedsvæsenets Patientklagenævn, når den  

 autoriserede psykolog udøver virksomhed inden for sundhedsvæsenet.
Uden for  

 sundhedsvæsenet kan et afslag påklages til den myndighed, som er klageinstans  

 i forhold til den autoriserede psykologs virksomhedsområde i øvrigt i den  

 sag, som anmodningen om aktindsigt vedrører.
Der henvises til § 14, stk. 5, i  

 lov nr. 494 af 30. juni 1993 om psykologer m.v., som hører under  

 Socialministeriet.
 Patientklagenævnets afgørelse kan efter § 3, stk. 4, i lov om aktindsigt i  

 helbredsoplysninger ikke indbringes for anden administrativ myndighed,  

 således heller ikke for sundhedsministeren.
 9. Journalføring.
 Lov om aktindsigt i helbredsoplysninger stiller ikke i sig selv ændrede  

 krav til journalføring inden for sundhedsvæsenet.
 Af § 16 i Sundhedsstyrelsens cirkulære nr. 163 af 22. september 1992 om  

 information og samtykke følger, at lægen skal føre optegnelser i patientens  

 journal om, hvilke oplysninger der er givet patienten, og hvad patienten på  

 denne baggrund har tilkendegivet.
 For praktiserende lægers vedkommende er journalføringspligten fastsat i  

 Indenrigsministeriets (nu Sundhedsministeriets) bekendtgørelse nr. 244 af 26.  

 juli 1937 om lægers pligt til at føre optegnelser og i Sundhedsstyrelsens  

 cirkulære nr. 144 af 9. juli 1981 vedrørende vejledende retningslinier for  

 praktiserende lægers/speciallægers optegnelser.
Det følger af ovennævnte bekendtgørelse, at optegnelserne om den enkelte  

 patient i hvert fald skal give oplysning om I de vejledende retningslinier i ovennævnte cirkulære har  

 Sundhedsstyrelsen yderligere tilkendegivet, at det er nødvendigt at føre  

 optegnelser i forbindelse med patientkontakter, når der foretages behandling,  

 når forholdene indicerer fortsat kontrol, når der ordineres receptpligtige  

 lægemidler, og når der henvises til undersøgelse og/eller behandling hos  

 anden læge, laboratorium eller sygehus.
 Efter de vejledende retningslinier skal hver patientjournal indeholde  

 følgende oplysninger:
- Patientens navn, fødselsdato og bopæl, - tidspunktet for konsultation(er)/behandling(er), - årsagen til henvendelsen, - diagnosen, - den iværksatte behandling - ved ordination af receptpligtige lægemidler:  

 navn, styrke, mængde (evt. reiterering) samt dosering.
 Pligten til at føre journaler på sygehuse, klinikker og lignende er  

 fastsat i lægelovens § 13, stk. 2. Sygehusjournalen skal fungere som det  

 nødvendige interne kommunikationsmiddel mellem de sundhedspersoner, der er  

 ansat på en afdeling, med det formål at danne grundlaget for den diagnostiske  

 proces og iværksættelsen af den adækvate behandling.
 Journalen skal ud over de nødvendige persondata omfatte oplysninger om  

 patientens sygehistorie, om resultaterne af diverse laboratorie- og  

 røntgenundersøgelser m.v. samt om de observationer, diagnostiske overvejelser  

 og behandlingsordinationer, der finder sted, således at journalen er dækkende  

 for, hvad der er sket i forbindelse med undersøgelse og behandling af  

 patienten.
 Af journalen skal det klart fremgå, hvilke læger eller andre faggrupper  

 der er ansvarlige for de enkelte notater.
 Herudover er der ved bekendtgørelser og vejledende retningslinier fastsat  

 journalføringsregler for tandlæger, jordemødre, kiropraktorer og kliniske  

 tandteknikere, jf. § 15 i lov om tandlæger, § 11 i lov om jordemødre, § 9 i  

 lov om kiropraktorer m.v. og § 9 i lov om kliniske tandteknikere.
 Sundhedsstyrelsen vil som nævnt i pkt. 2 ajourføre journalføringsreglerne  

 i 1994.
10. Gebyr for udlevering af kopi Reglerne om gebyr er fastsat i Sundhedsministeriets bekendtgørelse af 7.  

 december 1993 om betaling for afskrifter, edb-udskrifter og fotokopier, der  

 udleveres efter lov om aktindsigt i helbredsoplysninger, jf. bilag 2  

 til denne vejledning.
 Første gang en patient efter anmodning får udleveret kopi af sin journal,  

 vil dette som hovedregel være gratis for patienten, jf. bekendtgørelsens § 2,  

 stk. 1.
Herudover er det hovedreglen, at der betales 10 kr. for første side og 1  

 kr. for hver påbegyndt følgende side af dokumenterne i en patientjournal, jf.  

 bekendtgørelsens § 1, stk. 1. Disse beløbsrammer er identiske med, hvad der  

 følger af Justitsministeriets bekendtgørelse nr. 647 af 18. september 1986 om  

 betaling for afskrifter og fotokopier.
Når aktindsigt meddeles ved fotokopi,  

 tilfalder en eventuel betaling herfor vedkommende myndighed, private praksis  

 m.v.
Hvis den praktiserende sundhedsperson, der udleverer journalkopi(er),  

 enten udleverer en edb-udskrift eller ikke har det nødvendige  

 fotokopieringsudstyr eller lignende til sin disposition, vil der også første  

 gang, der gives aktindsigt ved journalkopi kunne forlanges betaling.
I disse  

 tilfælde kan den autoriserede sundhedsperson kræve 10 kr. pr. påbegyndt side,  

 dog maksimalt 200 kr, jf. bekendtgørelsens § 1, stk. 2. Disse beløb svarer  

 til, hvad der hidtil har kunnet kræves betalt efter Justitsministeriets  

 bekendtgørelse nr. 123 af 11. marts 1993 om betaling for skriftlige  

 meddelelser om indholdet af private edb-registre.
 De anførte beløb dækker også eventuelle forsendelsesomkostninger, jf.  

 bekendtgørelsens § 1, stk. 3.
 Med hensyn til kopi af røntgenbilleder m.v. kan patienten altid - efter  

 forudgående underretning herom - afkræves betaling svarende til  

 omkostningerne ved kopieringen, jf. bekendtgørelsens § 3, samt ovenfor under  

 pkt. 6.
 Der kan i øvrigt kun kræves betaling, hvis udlevering af afskrift,  

 edb-udskrift eller fotokopi sker efter udtrykkelig anmodning fra den, som  

 ønsker aktindsigt, jf. bekendtgørelsens § 1, stk. 4.
 11. Tvivlsspørgsmål m.v.
 Tvivlsspørgsmål vedrørende forståelsen af reglerne om aktindsigt i  

 helbredsoplysninger, herunder denne vejledning, rettes til  

 Sundhedsministeriet.
 Indenrigsministeriets (nu Sundhedsministeriets) Vejledning nr. 128 af 5.  

 november 1986 om aktindsigt i sygehusjournaler ophæves samtidig.
Sundhedsministeriets vejledning, den 7.  

 december 1993 Torben Lund / Steen Loiborg Bilag 1 Lov nr. 504 af 30. juni 1993 om aktindsigt i helbredsoplysninger Bilag 2 Bekendtgørelse nr. 938 af 7. december 1993 om betaling for  

 afskrifter, edb-udskrifter og fotokopier, der udleveres efter lov om  

 aktindsigt i helbredsoplysninger.
Bilag 1 og 2 er udeladt her da de har været  

 offentliggjort i Lovtidende, samt forefindes i Retsinformation.
