Ankestyrelsens principafgørelse O-43-89 om varig lidelse - bækkenløsning - hvilestol - hjælpemiddel - graviditet Resume:
Efter det oplyste kunne bækkenløsning opstået under graviditet hos en 24-årig kvinde ikke anses for en varig lidelse.
Hun var derfor ikke berettiger til støtte til en hvilestol efter bistandslovens § 58.
 Kassation:
Principafgørelsen har ikke længere vejledningsværdi Kassationsdato:
28-05-2009 Love:
Lov om social bistand - lovbekendtgørelse nr. 637 af 27. september 1989 - § 58 Sagsfremstilling:
 En 24-årig gravid kvinde K med bækkenløsning fik af det sociale udvalg afslag på ansøgning om tilskud til anskaffelse af en hvilestol som hjælpemiddel (udlån).
 Det sociale udvalg begrundede sin afgørelse med, at der ikke kan tildeles hjælpemidler ifølge bistandslovens § 58 i forbindelse med midlertidige lidelser.
 Efter de i sagen foreliggende oplysninger, herunder at lidelsen bækkenløsning ikke kunne anses for varig, tiltrådte amtsankenævnet det sociale udvalgs afgørelse.
 K klagede til Ankestyrelsen og gjorde gældende, at besværet ved bækkenløsning kan vare flere år, og at det ansøgte blev bevilget i flere andre kommuner.
 Ankestyrelsen antog sagen til principiel behandling med henblik på afklaring af om lidelsen kan anses for varig.
 Afgørelse:
 Efter det i sagen oplyste, kunne K's lidelse - bækkenløsning opstået under graviditet - ikke anses for varig, hvorfor hun ikke var berettiget til støtte til en hvilestol i henhold til bistandslovens § 58. Ankestyrelsen tiltrådte således amtsankenævnets afgørelse.
