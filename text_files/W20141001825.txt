Ligebehandlingsnævnets afgørelse om køn - forskellige priser - medhold Det var i strid med ligestillingsloven, at en swingerklub havde forskellige medlemskabs- og entrépriser for mænd og kvinder.
 Klagen drejer sig om påstået forskelsbehandling på grund af køn i forbindelse med, at en swingerklub havde forskellige medlemskabs- og entrépriser for mænd og kvinder.
Ligebehandlingsnævnets afgørelse Det var i strid med ligestillingsloven, at indklagede havde forskellige medlemskabs- og entrépriser for mænd og kvinder.
Sagsfremstilling Der er klaget over, at en swingerklub havde forskellige medlemskabs- og entrépriser for mænd og kvinder.
 Adgangen til swingerklubben kunne ske ved at have et medlemskab eller ved at købe et gæstekort.
 Prisen på et medlemskort og gæstekort var:
Single pige medlemsskab: 50 kr. pr. år Single mand medlemsskab: 250 kr. pr. år Par medlemsskab: 300 kr. pr. år Gæstekort: 100 kr. pr. aften Swingerklubben havde på tidspunktet for klagens indgivelse åbent tirsdag, fredag og lørdag og entrépriserne varierede efter, hvilken dag man besøgte klubben.
 Det fremgik af indklagedes hjemmeside, at entrépriserne for at komme i klubben var:
Entrépriser Tirsdag Single piger: 50 kr.
 Single mand: 150 kr.
 Par: 150 kr.
Gæst: 0 kr. ved køb af gæstekort Fredag og lørdag Single piger: 100 kr. + medlemskort eller gæstekort Single mand: 350 kr. + medlemskort eller gæstekort Par: 250 kr. + medlemskort eller gæstekort Gæst: 0 kr. ved køb af gæstekort Det var også muligt at købe et månedskort, et halvårskort eller et årskort.
Disse kort gav fri entré til klubben og alle dennes arrangementer og kunne kun købes af medlemmer.
 Prisen herfor var:
 Single piger:
 Månedskort: 150 kr.
½ årskort: - Årskort: 500 kr.
Single mænd Månedskort: 1100 kr.
 ½ årskort: 3000 kr.
 Årskort: 5000 kr.
Par Månedskort: 750 kr.
 ½ årskort: 2000 kr.
Årskort: 3.500 Parternes bemærkninger Klager påstår, at indklagede handler i strid med forbuddet mod forskelsbehandling ved at kræve forskellige medlemskabs- og entrépriser for mænd og kvinder.
Klager gør gældende, at indklagede tilbyder kvinderne gratis adgang for at tiltrække mændene.
Han sammenligner situationen med et diskotek, der tager højere entrépriser for mænd end for kvinder.
 Klager henviser til, at det ikke fremgår noget sted, om mænd ydes en særlig service eller lignende som modydelse for den højere medlemskabs- eller entrépris.
 Klager gør endvidere gældende, at indklagede spekulerer i at tjene penge på forskelsbehandling.
 Klager oplyser, at han ikke har besøgt klubben i forbindelse med hans klage, men at han klager af principielle grunde.
 Klager bestrider, at der gennem flere år har været en udvikling, der går hen mod at ensarte priserne i swingerklubber, og at indklagede skulle have arbejdet for en sådan eventuel udvikling.
Klager henviser i den forbindelse til, at en søgning på en bestemt hjemmeside har vist, at priserne for medlemskab og entré i swingerklubben siden 2002 ikke har ændret sig.
Samme hjemmeside viser, at selvom priserne har varieret i perioden fra 2002 til 2012, har de konsekvent været højere for mænd end for kvinder.
 Klager henviser endvidere til, at gældende lovgivning ikke tillader en overgangsperiode, hvor forskelsbehandling lovligt kan finde sted.
 Klager gør endeligt gældende, at hensynet til indklagedes indtjening ikke er et sagligt argument for forskelsbehandling og henviser til, at alle er lige for loven, og at indklagede skal overholde lovgivningen på samme måde som alle andre.
 Indklagede afviser, at swingerklubben spekulerer i at tjene penge på forskelsbehandling.
Indklagede gør gældende, at der over flere år har været en udvikling hen mod at ensarte priserne i swingerklub branchen.
Indklagede henviser i den forbindelse til, at deres priser for henholdsvis par og single piger over de seneste år er blevet mere end fordoblet, og at prisen for single mænd samtidig er faldet.
Indklagede har oplyst, at de i de seneste 2 år har hævet prisen for single kvinder med 100 % uden at ændre priserne for single mænd.
I samme periode har indklagede indført forskellige rabatordninger for single mænd, der medfører besparelser på op til 50 % af entréprisen.
 Indklagede henviser til, at de har været ejere af swingerklubben siden efteråret 2009. De står ikke til ansvar for tidligere ejeres, forpagteres eller lignendes handlinger.
 Indklagede henviser til, at det med tiden er meningen, at priserne skal blive ens, men at processen er afhængig af udbud og efterspørgsel og ligestillingen i det øvrige samfund.
Indklagede gør gældende, at en ligestilling af priserne vil ødelægge de eksisterende swingerklubber og swingerkonceptet.
Det vil betyde, at klubberne vil være nødt til at ændre deres koncept i forhold til begrænsning af single mænd, hvilket vil skræmme de fleste par og single piger væk, og i sidste ende betyde, at kun single mænd besøger klubberne.
 Indklagede påstår, at der ikke er nogen singlemænd, som besøger klubben, der har klaget over prisforskellen, og at dette kan være et udtryk for, at de er tilfredse med den nuværende proces og udvikling.
 Indklagede oplyser, at der har været en fejl på deres hjemmeside og oplyser, at entréprisen er ens for mænd og kvinder om tirsdagen.
 Indklagede oplyser endvidere, at de efterfølgende har ensrettet medlemspriserne, så det fremover koster det samme for mænd og kvinder at være medlem af klubben.
Ligebehandlingsnævnets bemærkninger og konklusion Det fremgår af ligestillingsloven, at ingen må udsætte en person for direkte eller indirekte forskelsbehandling på grund af køn.
Forbuddet mod forskelsbehandling gælder blandt andet for alle organisationer og personer, som leverer varer og tjenesteydelser, som er tilgængelige for offentligheden.
 Hvis en person, der anser sig for krænket, påviser faktiske omstændigheder, som giver anledning til at formode, at der er udøvet direkte eller indirekte forskelsbehandling, påhviler det modparten at bevise, at ligebehandlingsprincippet ikke er blevet krænket.
 Ligebehandlingsnævnet finder, at indklagede har handlet i strid med ligestillingsloven ved at have forskellige medlemskabs- og entrépriser for mænd og kvinder til swingerklubben.
 Klager får derfor medhold i sin klage.
