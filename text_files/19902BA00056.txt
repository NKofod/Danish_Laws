Nr BSF 56 Forslag til folketingsbeslutning om privatisering af Statens Konfektion Fremsat af Kim Behnke (FP) Aage Brusgaard (FP) Ole Donner (FP) Annette  

 Just (FP) Poul Nødgaard (FP) den 8. marts 1991 Folketinget pålægger regeringen i indeværende folketingssamling at fremsætte de nødvendige lovforslag med henblik på gennemførelse af en privatisering af Statens Konfektion på følgende betingelser:
 1) Statens Konfektion privatiseres gennem salg.
 2) Til formålet oprettes et aktieselskab.
 3) 80 pct. af aktierne sælges frit til højestbydende enten i form af  

 samlet salg, portionsvis salg eller enkeltsalg.
4) 20 pct. af aktierne tilbydes som medarbejderaktier til alle ansatte i  

 Statens Konfektion.
Tilbudet bortfalder efter 3 måneder, hvorefter eventuelt  

 resterende aktier udbydes til frit salg.
 5) Det samlede salgsprovenu medgår til nedbringelse af statens gæld.
 6) Statsministeriets skrivelse dateret 11. november 1932 om påbud til  

 samtlige ministerier om kun at foretage indkøb af klædevarer hos Statens  

 Konfektion trækkes tilbage.
 7) Statens pensionsforpligtelser over for samtlige ansatte ved Statens  

 Konfektion overgår ved salget til det nye private firma.
Bemærkninger til forslaget Almindelige bemærkninger Der findes ikke egentlig lovgivning om Statens Konfektion.
Den oprindelige  

 start skete gennem kongeligt dekret.
Siden har konfektionsvirksomheden været  

 omfattet af Forsvarsministeriets øvrige aktiviteter.
Der findes for  

 nærværende kun bestemmelser vedrørende Statens Konfektion i 14  

 bekendtgørelser og cirkulærer udstedt af henholdsvis Forsvarsministeriet og  

 Finansministeriet.
Ingen af disse berører driften af Statens Konfektion  

 direkte.
Det er forslagsstillernes opfattelse, at disse bekendtgørelser og  

 cirkulærer skal ændres således, at bestemmelserne ikke længere vedrører den  

 privatiserede konfektion.
Herudover skal pligten til indkøb hos  

 konfektionsfabrikken afløses af en pligt til at indhente flere tilbud.
A) Historisk baggrund I 1774 blev der på kongelig ordre oprettet »Det kongelige militaire  

 Vahre-Magazin« i Rigensgade, København.
3 københavnske klædefabrikanter og 3 embedsmænd fik ved kongelig  

 resolution i 1791 tilladelse til at anlægge et valkeri og klædemanufaktur i  

 Usserød.
I 1802 blev virksomheden i Usserød overtaget af staten.
Statens  

 store uniformsbehov betød, at der i årene 1809-1818 blev overtaget  

 (nationaliseret) en række andre private klædevirksomheder i omegnen af  

 Usserød.
I årene derefter blev statens klædevirksomhed koncentreret omkring  

 Usserød, hvor over 700 var beskæftiget med klædefabrikationen.
Fabrikationen  

 i Rigensgade blev stoppet, kun et tilskæreri blev opretholdt.
Uniformer blev  

 helt op til 1941 fremstillet ved hjemmesyning af stoffer tilskåret i  

 Rigensgade.
Forsvaret flyttede i maj 1941 ind i Forsvarets  

 Materielintendanturs nye lokaler på Lyngbyvej 100 i København.
Al uniformsproduktion blev herefter foretaget på de nye værksteder og  

 hjemmesyningen ophørte.
Klædefabrikationen på Lyngbyvej blev i 1964 lagt  

 sammen med klædefabrikken i Usserød under navnet Den Militære Klædefabrik.
I  

 1981 indstillede man fabrikationen af metervarer i Usserød.
Fra 1. januar  

 1982 blev fabrikationen på Lyngbyvej omdøbt til Statens Konfektion.
I Usserød  

 blev et fjernlager og administrationen bibeholdt.
Fra 1. januar 1985 blev Statens Konfektions status ændret til  

 statsvirksomhed.
I 1986 åbnede man en ny konfektionsfabrik i Frederiksværk.  

 Der er siden fortrinsvis blevet fremstillet ABC-dragter på den nye fabrik.
B) Beliggenhed Statens Konfektion er i dag beliggende tre steder: 4.650 m2 på Lyngbyvej,  

 2.850 m2 i Frederiksværk og 300 m2 i Usserød.
Fabrikationen foregår med  

 moderne udstyr.
I 1983 blev der investeret i edb-udstyr til såvel  

 administration som produktion.
C) Medarbejdere Statens Konfektion har haft en ganske pæn tilgang af nye medarbejdere.  

 Ikke mindst overgangen til statsvirksomhed i 1985 har betydet en stor  

 fremgang i antal ansatte. Årsværkopgørelser viser følgende udvikling:
 1982 150, 1983 149, 1984 150, 1985 174, 1986 188, 1987 207, 1988 217, 1989  

 239, 1990 228 og for 1991 forventes der 198 årsværk.
Årsværk er en teknisk opgørelse, som kan dække over et større antal  

 personer.
Således var der f.eks. i 1987 ansat 207 årsværk, men 239 personer.  

 De 207 årsværk fordelte sig med 168 i produktionen og 39 i administrationen.
 Langt den overvejende del af de ansatte i produktionen er timelønnet  

 personale, såsom syersker. 5 medarbejdere er tjenestemænd.
D) Økonomi Statens Konfektion har siden 1985 haft status af statsvirksomhed.
Statens  

 Konfektion skal derfor kun leve op til et særligt nettotal samt de  

 almindelige regler for budgetudsving, overførsler mellem konti osv.
I 1987  

 formåede Statens Konfektion at give et underskud på 1,6 mio. kr. (jf.  

 statsregnskabet for 1987). I 1988 blev det til et overskud på 1 mio. kr.
I  

 1989 et overskud på 2 mio. kr. og 1990 er budgetteret til at give et overskud  

 på 1,6 mio. kr.
For indeværende år påregnes et overskud på 3,1 mio. kr. og  

 ifølge finansloven for 1991 påregner man, at overskuddet skal stabilisere sig  

 på ca. 2 mio. kr. i årene frem.
Overskuddene fremkommer ud fra en omsætning, der i 1991 er budgetteret til  

 ca. 100 mio. kr.
Indtægter på 115,1 mio. kr. og udgifter på 112 mio. kr.
En  

 opgørelse fra 1987 viser, at Statens Konfektion har omsætningsaktiver for  

 78,1 mio. kr. og bygninger, maskiner og inventar for 22,4 mio. kr.
Hvilket  

 giver aktiver for i alt 100,5 mio. kr.
E) Politisk status Da landet i 1982 fik en borgerlig regering, var et af løfterne, at der  

 skulle ske en reduktion af den offentlige sektor.
Regeringen pegede på  

 privatiseringer som et middel til at få flyttet aktiviteter fra staten til  

 den private sektor.
Nuværende finansminister Henning Dyremose stod i spidsen  

 for et udvalg, der havde til opgave at pege på privatiseringsmuligheder.
I  

 forbindelse med finanslovsforhandlingerne i 1983 blev det besluttet, at  

 Kryolitselskabet Øresund A/S skulle privatiseres.
Det skete også,  

 »århundredets aktiehandel« blev gennemført og staten fik derved 712  

 mio. kr. i kassen.
Politikere og debatdeltagere fra venstrefløjen og langt ind over midten i  

 dansk politik formåede dog at afspore privatiseringsdebatten med  

 skræmmebilleder.
Privatiseringer blev fejlagtigt gjort synonyme med  

 afskedigelser og angreb på den såkaldte velfærdsstat.
Det blev for meget for  

 regeringen, og privatiseringsarbejdet gik derfor i stå.
Dyremoseudvalgets  

 rapport blev begravet, og regeringen opgav foreløbig privatiseringerne.
I november 1988 havde daværende finansminister Palle Simonsen brug for at  

 få strikket et borgerligt flertal sammen om en række ændringsforslag og  

 følgelove til finansloven for 1989. Fremskridtspartiet offentliggjorde som  

 det første parti et »Privatiseringskatalog« den 8. december 1988.  

 Dagen efter, den 9. december 1988, blev der indgået et forlig mellem bl.a.  

 regeringen og Fremskridtspartiet.
Forligets væsentligste punkt var  

 etableringen af en privatiseringspulje.
Regeringen havde allerede i  

 finanslovforslaget for 1989 reserveret 1 mia. kr. til privatiseringsindtægter  

 og 500 mio. kr. til udbudsprivatiseringer (udliciteringer). Forliget indebar,  

 at der i 1989 skulle privatiseres for mindst 2 mia. kr. og yderligere 1 mia.  

 kr. i 1990. Udbudsprivatiseringerne blev fastholdt på 500 mio. kr.
 Til behandling af de enkelte privatiseringsprojekter blev der nedsat et  

 privatiseringsudvalg med repræsentanter fra de 6 forligspartier  

 (Konservative, Venstre, Fremskridtspartiet, Radikale Venstre,  

 Centrum-Demokraterne og Kristeligt Folkeparti).
 Jørgen Grønnegaard Christensen har i Weekendavisens leder den 5. januar  

 1990 udpeget dette forlig og Fremskridtspartiets indsats som tidspunktet,  

 hvor privatiseringerne blev taget ud af mølposen og gjort til praktisk  

 politik igen.
I regeringens finanslovforslag for finansåret 1989 var der afsat 1 mia.  

 kr. til privatiseringer.
Regeringen nævnte bl.a. følgende virksomheder som  

 privatiseringsvelegnede: Statens Bilinspektion, Byggeriets Maskinstation og  

 Statens Konfektion.
Morgenavisen Jyllands-Posten citerede den 20. april 1989  

 daværende finansminister Palle Simonsen for, at Statens Konfektion ville  

 blive sat til salg.
Regeringens privatiseringsudvalg fik i juni 1989 besked  

 om, at Statens Konfektion blev undersøgt med henblik på salg, og at Den  

 Danske Bank havde undersøgt virksomheden med henblik på salg.
I september  

 1989 afholdt daværende finansminister Palle Simonsen en  

 privatiseringskonference for Folketingets Finansudvalg.
Det fremgik af  

 konferencematerialet »Offentlig eller privat?», at Statens  

 Konfektion var blandt de virksomheder, regeringen prioriterede i forbindelse  

 med privatiseringer.
I marts 1990 kunne Børsen imidlertid oplyse, at Socialdemokratiet havde  

 anvendt forsvarsforliget til at nedlægge veto mod en privatisering af Statens  

 Konfektion.
Børsen skrev bl.a.: ». . . Det eneste, der her tegner til en  

 100 pct. privatisering, er Statsanstalten, og, når Socialdemokratiet omsider  

 opgiver sin sikkerhedspolitiske modstand, klædefabrikken.« Venstres nuværende boligminister og tidligere formand for Finansudvalget,  

 Svend Erik Hovmand, skrev i en artikel i Børsen den 30. oktober 1990:  

 »Det er derfor, vi siger: Hvorfor skal staten producere småkager og  

 marcipan, som tilfældet var, indtil vi solgte Kryolitkoncernen? Eller hvorfor  

 skal staten sælge forsikringer, som tilfældet var, indtil vi solgte  

 Statsanstalten?».
Han fortsætter: »Der kunne også nævnes talrige  

 eksempler på opgaver, der med fordel for skatteborgerne kan overdrages fra  

 offentligt til privat regi.« Det er helt rigtigt set af Svend Erik  

 Hovmand, og hans opremsning af opgaver, som ikke med sund fornuft kan  

 fastholdes på statens hænder, kan udvides med Statens Konfektion, så  

 »hvorfor skal staten producere tøj?» Bemærkninger til forslagets enkelte punkter Til nr. 1 Formålet med dette forslag er at få regeringen til i indeværende  

 folketingssamling at fremsætte lovforslag, der betyder, at Statens Konfektion  

 bliver solgt.
Det er således ikke tanken, at Statens Konfektion skal stoppe  

 sin virksomhed.
Statens Konfektion skal gøres til en privat virksomhed, der  

 kan fortsætte med at løse sine nuværende opgaver samt tiltrække nye ordrer  

 fra offentlige og private virksomheder.
Forslagsstillerne ønsker, at Statens Konfektion kan arbejde videre, udvide  

 og fortsætte som en god arbejdsplads for hundreder af ansatte.
Tiden er  

 imidlertid løbet fra statsvirksomheder med tung administration og snævre  

 budgetrammer.
I Morgenavisen Jyllands-Posten fra den 28. september 1988 tilkendegav  

 direktør Sten Lohse, at Statens Konfektion på længere sigt kun kan overleve  

 ved at blive privatiseret.
Lohse siger: »Det er nemmere for en privat  

 virksomhed at have private kunder.
Det er omvendt svært at forestille sig en  

 statsvirksomhed med en privat kundekreds.
Det offentlige kan ganske vist  

 tilbyde lavere priser med statskassen i ryggen, men jeg tror ikke, at man vil  

 acceptere så skæve konkurrencevilkår.« Virksomhedens overlevelse i form af flere og nye kunder er således meget  

 afhængig af, at virksomhedens status ændres til privat.
EF's indre marked vil også betyde en kraftig ændring af virksomhedens  

 konkurrencevilkår.
EF's licitationsregler og konkurrence fra f.eks.
Portugal,  

 der kan tilbyde konfektion til halvdelen af, hvad Statens Konfektion kan, vil  

 betyde, at private og offentlige indkøbere vil lægge deres ordrer i udlandet.
Chancen for Statens Konfektion er at fastholde og udbygge en kundekreds,  

 som stiller høje kvalitetskrav.
Særlig virksomhedens moderne edb-styrede  

 produktion vil sammen med design være grundlaget for den fremtidige  

 produktion.
 Yderligere moderniseringer og markedsføring kræver kapital, som en  

 statsvirksomhed ikke kan tilvejebringe over den årlige finanslov.
Til nr. 2 Statens Konfektion kan sikkert uden problemer sælges til højest bydende  

 uden anden organisationsændring end, at staten ikke længere er ejer.
 Forslagsstillerne finder det imidlertid ønskværdigt at knytte  

 virksomhedens medarbejdere tættere til virksomheden gennem en  

 medarbejderaktieordning.
Derfor ønsker vi etableret et aktieselskab, hvis eneste formål er at sikre  

 et hurtigt salg.
Aktiekapitalen kan f.eks. fastsættes til 10 mio. kr.
Staten  

 skal derimod ikke oprette nok et statsligt aktieselskab, som så fortsætter  

 uden privatisering.
Fejlen ved statslige aktieselskaber er, at Folketinget  

 fuldstændig mister bevillingskontrollen over aktiviteterne, hvorimod det er  

 staten og Folketinget, som hæfter for aktiekapitalen og ofte også for den  

 gæld, virksomheden har stiftet.
DONG A/S og A/S Storebæltsforbindelsen er  

 skoleeksempler på, hvorfor man ikke skal lave statslige aktieselskaber.
Til nr. 3 Det nye aktieselskab skal ikke søge børsnotering (det må den nye ejer i  

 givet fald gøre), men afhænde sine aktier gennem offentligt udbud. 80 pct. af  

 aktierne søges solgt således, at de indbringer staten et optimalt provenu.
Et  

 udbud må afgøre, om den højeste salgssum opnås ved at sælge alle 80 pct. til  

 en hovedaktionær, om aktierne skal sælges i flere store klumper eller sælges  

 enkeltvis.
Eller en kombination af de sidste to muligheder.
Forslagsstillerne  

 er indstillet på at støtte den model, som giver den bedste pris.
Det er meget svært at gætte på, hvilken pris Statens Konfektion kan  

 indbringe.
Med udgangspunkt i den efterfølgende argumentation vil vi dog give  

 et kvalificeret bud.
Opgørelsen fra 1987 dokumenterer aktiver for ca. 100 mio. kr.
Virksomheden  

 har en omsætning på ca. 120 mio. kr.
At afkastet kun er på ca. 2 mio. kr. om  

 året, er ikke nødvendigvis udtryk for, at det virkelig kun er muligt.
Sagen  

 er den, at Statens Konfektion er en art »non-profit« virksomhed.
De priser, som kunderne opnår varerne til, regnes derfor ud med non-profit  

 som mål.
Det gør, at en række produkter sælges til »under  

 markedspris«.
Når Statens Konfektion skal prisvurderes, er kundekredsen og  

 produktsortimentet meget afgørende.
Offentlige institutioner tegner sig for  

 96 pct. af produktionen.
Forsvaret er i top med 66 pct., civilforsvaret  

 aftager 10 pct., DSB aftager 6 pct., og en række andre statslige  

 institutioner fordeler sig med lavere procenter.
Kun 4 pct. af produktionen  

 sælges til private.
Den nye ejer af Statens Konfektion vil givet kunne fortsætte med denne  

 kundegruppe og derudfra skabe en ny og større privat kundekreds.  

 Varesortimentet er begrænset i dag.
Jakker, benklæder, frakker og  

 beskyttelsesdragter (ABC) udgør produktgruppen.
Statens Konfektion formidler  

 derudover skjorter, undertøj og andre småting, men de produceres hos andre.
 En samlet salgspris på ca. 200 mio. kr. anses ikke for at være  

 urealistisk.
En aktiekapital på 10 mio. kr., hvoraf 2 mio. kr. reserveres til  

 medarbejderaktier til f.eks. kurs 250, giver en restsum på 195 mio. kr., der  

 skal opnås gennem salg af 80 pct. af aktierne.
Kursen på de helt frie aktier  

 vil således blive ca. 2.400.
Til nr. 4 Det er hensigten at reservere 20 pct. af aktierne til en  

 medarbejderaktieordning.
Ud af en aktiekapital på 10 mio. kr. giver det  

 således 2 mio. kr. aktier, der tænkes solgt til f.eks. kurs 250, hvorved  

 medarbejderne bidrager med 5 mio. kr. af salgssummen.
Til gengæld opnås 20  

 pct. indflydelse i virksomheden.
Der er ikke taget stilling til, hvad  

 aktiernes pålydende skal være på.
Men når ca. 250 medarbejdere skal kunne  

 være med uanset lille eller stor pung, vil pålydende af f.eks. 100 kr. kunne  

 tænkes.
 Aktierne kan eventuelt pålægges en klausul om, at de først må videresælges  

 efter f.eks. 3 eller 5 år.
Medarbejderaktier har et dobbelt formål.
For det første giver de  

 medarbejderne mulighed for meget direkte at få indflydelse på virksomheden.  

 For det andet vil medarbejderne få glæde af, at virksomheden går godt, idet  

 kursen på deres aktier derved stiger.
Den utryghed, fællestillidskvinde Inge-Margrethe Andersen gav udtryk for i  

 Morgenavisen Jyllands-Posten den 28. september 1988 med hensyn til  

 konsekvenserne af privatiseringen, er forståelig.
Medarbejderaktieordningen  

 skulle tilfredsstille medarbejdernes ønske om at have indflydelse på deres  

 arbejdsplads.
De ca. 250 ansatte vil få 3 måneder til at afgøre, hvorvidt de ønsker at  

 købe medarbejderaktier.
I første omgang kan alle medarbejdere tilbydes samme  

 antal aktier.
Giver det overskydende aktier, kan andre medarbejdere tilbydes  

 flere aktier, og endelig kan staten efter de 3 måneder lade eventuelle  

 restaktier indgå i den pulje, som sælges frit.
Til nr. 5 Det samlede salgsprovenu, som forsigtigt er anslået til 200 mio. kr., skal  

 anvendes til at nedbringe statens gæld.
Salgsindtægter fra privatiseringer er engangsindtægter.
Engangsindtægter  

 anvendes mest fornuftigt til engangsudgifter.
Statens 510 mia. kr. store gæld  

 skal afdrages, privatiseringsprovenuer er her særdeles velegnede.
Et afdrag  

 på 200 mio. kr. betyder, at statens renteudgift falder med 20 mio. kr. om  

 året.
 I praksis foregår det således, at finansministeren på den årlige  

 tillægsbevillingslov forhøjer beløbet på konto 42.11. Statsgældsafdrag.  

 Provenuet må ikke medgå til at overholde udgiftspolitiske måltal eller  

 direkte indgå i driften.
Til nr. 6 Der foreligger en gammel skrivelse fra den 11. november 1932, der påbyder  

 samtlige ministerier kun at købe klædevarer hos Statens Konfektion.
Påbudet  

 er ikke blevet efterlevet i mange år.
Det forekommer hensigtsmæssigt, at  

 påbudet direkte og officielt ophæves samtidig med, at privatiseringen  

 gennemføres.
Det statslige behov for konfektion kan efter privatiseringen frit  

 tilfredsstilles hos den privatiserede konfektionsfabrik eller hos andre  

 udbydere af tilsvarende konfektion.
Der kan både argumenteres for, at dette  

 vil betyde større udgifter for staten, og at det vil betyde mindre udgifter  

 for staten.
 Argumentet for, at udgifterne vil stige, er, at konfektionen fremover skal  

 hjemkøbes til markedspriser, der kan tænkes at ligge over de priser, Statens  

 Konfektion har kunnet tilbyde som »non-profit« virksomhed.
Argumentet for, at udgifterne vil falde, er, at et frit marked med  

 konkurrence vil give lavere priser.
Den privatiserede konfektion vil som  

 følge af friheden til at hente andre kunder end staten kunne opnå f.eks.  

 stordriftsfordele, der kan give lavere priser.
Til nr. 7 Medarbejderne i Statens Konfektion har i dag en statslig pensionsordning.  

 I forbindelse med salget af virksomheden til private ejere må  

 pensionsforpligtelsen følge med over til den nye virksomhed.
Hovedparten af de ansatte er timelønsansatte syersker m.v.
De 5  

 tjenestemænd ansat i Statens Konfektion må tilbydes  

 »tjenestemandslignende vilkår« i den nye virksomhed.
Staten skal  

 ikke have nogen restforpligtelser.
Løsningen på medarbejdernes pensionssituation kan også være, at hver  

 enkelt medarbejder individuelt får mulighed for at overflytte sin opsparede  

 pension til pensionskasse efter eget valg.
Valget af løsning af  

 pensionsspørgsmålet vil alt andet lige have en mindre indflydelse på den  

 salgspris, der kan opnås.
