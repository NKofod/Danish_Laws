Ankestyrelsens principafgørelse O-11-99 om kontanthjælp - beregning - svensk pension - tillægspension (ATP) - arbejdsskadelivrente - vårdbidrag - Nordisk Konvention Resume:
 Ved beregningen af supplerende kontanthjælp til ansøger skulle der ske fradrag af de indtægter, som hans ægtefælle modtog efter svensk pensionslovgivning i form af folkpension og tillægspension (ATP), der var tilkendt på baggrund af ægtefællens beskæftigelsesperioder i Sverige.
 Der blev lagt vægt på, at formålet med pensionen var at kompensere for et indtægtstab og ikke for forøgede udgifter i forbindelse med invaliditet.
 En arbejdsskadelivrente skulle også fradrages ved beregningen af kontanthjælpen, da livrenten udbetaltes som erstatning for tab af erhvervsevne.
 Ankestyrelsen fandt samtidig, at vårdbidraget ikke skulle indgå som en indtægt ved beregningen af kontanthjælpen, idet vårdbidraget måtte betragtes som en ydelse, der var udbetalt til dækning af nødvendige merudgifter til ægteparrets søns forsørgelse.
 Love:
Lov om social bistand - lovbekendtgørelse nr. 110 af 26. februar 1996 - § 38, stk. 1 Nordisk Konvention af 5. marts 1981 om social tryghed - Nordisk Konvention af 5. marts 1981 om social tryghed - Sagsfremstilling:
Ansøger søgte om supplerende kontanthjælp.
Ansøgers hustru modtog løbende ydelser fra Sverige i form af pension, tillægspension (ATP), arbejdsskadelivrente og vårdbidrag, der blev udbetalt til dækning af merudgifter som følge af deres søns handicap.
Vårdbidraget bestod af en skattefri og en skattepligtig del.
 Ved beregningen af ansøgers supplerende kontanthjælp fandt kommunen, at hustruens indtægter i form af pension, tillægspension(ATP), arbejdsskadelivrente og den skattepligtige del af vårdbidraget skulle fradrages ved beregningen af kontanthjælpen.
Nævnet tiltrådte kommunens afgørelse, idet der ikke kunne bortses fra de ydelser, som blev udbetalt til ægtefællen fra Sverige.
Nævnet lagde ved afgørelsen vægt på, at selv om der var tale om ydelser1/2 udbetalt efter den svenske pensionslovgivning, kunne der efter bistandslovens § 38, stk. 2, nr. 1 alene bortses fra beløb, som udbetales efter lov om social pension.
 Da der var tale om pensionsydelser udbetalt efter svensk pensionslovgivning, kunne der ikke bortses fra disse, jf. socialministeriets vejledning nr. 45 af 3. april 1995, punkt 8.
 Sagen blev behandlet i principielt møde med henblik på afklaring af, hvorledes kontanthjælp skal beregnes i en situation, hvor ansøges hustru modtager ydelser fra Sverige i form af pension, tillægspension(ATP), arbejdsskadelivrente og vårdbidrag.
 Afgørelse:
 Ankestyrelsen fandt, at de ydelser, som ansøgers ægtefælle modtog fra Sverige i form af folkpension, tillægspension (ATP) samt arbejdsskadelivrente, skulle fradrages efter bistandslovens § 38, stk. 1 ved beregningen af supplerende kontanthjælp til ansøger.
 Ankestyrelsen lagde vægt på, at folkpensionen og tillægspension(ATP) var tilkendt på baggrund af oplysninger om ægtefællens beskæftigelsesperioder i Sverige.
 Ankestyrelsen fandt således, at formålet med pensionen alene var at kompensere for et indtægtstab og ikke forøgede udgifter i forbindelse med invaliditet.
For så vidt angik arbejdsskadelivrenten fandt Ankestyrelsen, at denne erstatning var udbetalt for tab af erhvervsevne.
Den skulle derfor fradrages ved beregningen af ansøgers kontanthjælp.
Ankestyrelsen fandt samtidig, at vårdbidraget som ægtefællen havde modtaget til sønnen måtte betragtes som en ydelse, der var udbetalt til dækning af nødvendige merudgifter ved hans forsørgelse.
Det skulle derfor ikke indgå som en indtægt ved beregningen af kontanthjælpen.
 Ankestyrelsen ændrede således det sociale ankenævns afgørelse.
