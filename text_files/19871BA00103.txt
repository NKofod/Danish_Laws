Nr BSF 103 Forslag til folketingsbeslutning om genåbning af Ranum Statsseminarium Fremsat af Larsen-Ledet (RV) Marianne Jelved (RV) Dagmar Mørk Jensen (RV)  

 Kirsten Lee (RV) den 29. januar 1988 Folketinget pålægger regeringen at tilvejebringe forudsætninger for genåbning af Ranum Statsseminarium.
Bemærkninger til forslaget Gennem de senere år har såvel Folketinget som undervisnings- og forskningsministeren viet udviklingen af folkeskolen stor opmærksomhed.
Folketinget vedtog således den 26. maj 1987 beslutningen om udviklingsprogram for folkeskolen og skolen som kulturcenter, det såkaldte 7-punkts-program (B 109). Undervisnings- og forskningsministeren har gennem nedsættelse af perspektivudvalget og læreruddannelsesudvalget banet vej for en fornyelse af hele folkeskolen.
Forslaget om genoprettelse af Ranum Statsseminarium i statsregi skal ses i sammenhæng hermed.
Det vil være naturligt, at læreruddannelsen generelt ændres i overensstemmelse med udviklingen på folkeskoleområdet, men særlig gennem et forsøgsseminarium vil det være muligt at fremme denne ændring som en løbende proces.
Et udgangspunkt for en beskrivelse af et sådant seminariums virksomhed vil være de krav, det kommende service- og informationssamfund stiller menneskeligt og etisk, idet man går ud fra, at mennesket her får en helt anden placering både i produktionsprocesserne og socialt.
Disse krav medfører et nyt kundskabssyn, omfattende både hvad der betragtes som grundlæggende kundskaber, og hvorledes folkeskolens elever skal tilegne sig viden.
Den ændring, der nu forventes i læreruddannelsen, berettiger til, at der etableres et seminarium, som ser det som sin primære opgave at følge de intentioner op, som ligger bag såvel 7-punkts-programmet som perspektivudvalgets arbejde.
Det foreslås, at Ranum Statsseminarium ved en genåbning får funktion som et sådant forsøgsseminarium, da staten her allerede råder over bygninger af passende størrelse, og eftersom der her allerede er etableret et socialpædagogisk seminarium, der kan tilføre forsøgsvirksomheden og dermed læreruddannelsen en nødvendig dimension.
Det må desuden anses for værdifuldt, at læreruddannelsen kommer til at foregå i et uddannelsesmiljø, hvori der også foregår erhvervsuddannelser.
Det vil også være af værdi at lade forsøgsvirksomheden være placeret i Jylland med henblik på at understøtte spredningen af folkeskolens udviklingsarbejde i denne landsdel.
Placeringen af den nævnte virksomhed i Ranum understøttes af følgende:
1. Det såkaldte seminarieforlig er endegyldigt brudt, da Ranum er det eneste seminarium, der er blevet lukket med begrundelse i forligets talkriterier på trods af, at andre seminarier skulle have lidt samme skæbne, hvis man havde fulgt forliget.
Forudsætningen for forliget og dermed lukningen af Ranum seminarium har i fatal grad vist sig at være fejlagtig.
Den nuværende produktion af lærere dækker end ikke lærerefterspørgslen, og der er begyndende lærermangel.
2. En fortsættelse af læreruddannelsen i Ranum er udgiftsneutral i forhold til staten.
I år blev holdantallet forøget med 3, og det må forventes, at der næste år skal udvides med flere. 2 hold på Ranum koster ikke mere end 2 hold på et andet seminarium.
3. Ansøgertallene til seminarierne er igen i kraftig stigning, og Ranum vil ikke have problemer med at tiltrække sin normale andel af ansøgermassen.
4. Den socialpædagogiske uddannelse, der blev givet som plaster på såret, giver kun en mindre erstatning for tabet af læreruddannelsen.
5. Hf-uddannelsen vil få meget svært ved at overleve uden lærersamarbejde med et seminarium.
6. Kommunen har satset meget på erstatningsmuligheder, men det må erkendes, at de fleste forsøg er slået fejl.
 I det følgende skal de enkelte argumenter uddybes nærmere:
 Ad 1.
I efteråret 1982 blev det - med planmæssig argumentation - besluttet at nedlægge 4 seminarier.
De 3 seminarier blev sammenlagt med andre, bl.a. begrundet i utilstrækkelig lokalestandard og tilstedeværelsen af 2 seminarier i samme by.
Det 4. (Gedved) blev omdannet til et socialpædagogisk seminarium med et meget stort hf-kursus - muligvis på grund af de store byer i nærheden.
Derefter fastsatte undervisnings- og forskningsministeren nogle talkriterier, der skulle gælde for fremtidige seminarienedlæggelser.
Det var tydeligt, at ministeren ikke havde forestillet sig det katastrofale fald i ansøgertallet, der kom i 1983, 1984 og 1985, for da Ranum og Tønder faldt for kriterierne i 1983, blev kun Ranum nedlagt - Tønder fortsatte.
I 1984 og 1985 faldt yderligere nogle seminarier for kriterierne, men nu blev forliget forladt, og disse seminarier blev bevaret.
Det er også besynderligt, at Det nødvendige Seminarium kan fortsætte uhindret på trods af, at dets ansøgertal i en årrække kun har været ca. en tredjedel af Ranums mindste ansøgertal.
Forliget byggede på prognoser fra Undervisningsog Forskningsministeriet.
Disse prognoser har vist sig at være et kæmpefejlskud.
I stedet for en spået lærerarbejdsløshed på ca.
15.000 lærere står vi nu med begyndende lærermangel.
Produktionen af lærere er nu så lav, at der næste år ikke vil være nogen til at erstatte naturlig afgang fra lærerkorpset.
Arbejdstidsnedsættelsen sluger både de nyuddannede lærere plus de 600 lærerstillinger, der ifølge Kommunernes Landsforening er sparet væk på landsbasis.
Produktionen af lærere skal endvidere om få år sættes voldsomt i vejret på grund af lærerkorpsets alderssammensætning og det ændrede mønster for pensionering.
 Ad 2.
Ranum Statsseminarium er bygningsmæssigt et af landets største - måske det største.
Der er en stor nybygget kommunal øvelsesskole og svømmehal i tilknytning til seminariet, værdier, der går tabt, hvis man ikke får læreruddannelsen igen.
Det hele står endnu intakt: bibliotek, samlinger osv.
Der er pedeller, kontorpersonale og rengøringspersonale, så der er ingen følgeudgifter ud over det, som det koster at uddanne lærere andre steder.
En genstart af seminariet vil altså blot betyde en langt bedre udnyttelse af de eksisterende faciliteter.
 Ad 3.
Ansøgertallet på landsbasis er de sidste 2 år steget så meget, at der igen må afvises mange ansøgere.
Alt tyder på, at stigningen vil fortsætte, så ansøgerantallet når sit »normale« leje på 3.000-4.000. Ranum har, siden Ålborg Seminarium blev bygget, haft en andel af ansøgermassen på ca. 3 pct.
Det vil med de nuværende tal være rigeligt til at fylde 2-3 spor op.
Eksemplet Tønder viser da også tendensen.
Tønder har normalt haft færre ansøgere end Ranum, men kunne allerede i år fylde 2 spor op.
 Ad 4.
Socialpædagoguddannelsen er en 3-årig uddannelse med lange praktikophold og har derfor slet ikke samme effekt - hverken økonomisk eller kulturelt - som læreruddannelsen.
Et samarbejde mellem de to uddannelser, således som det praktiseres i Jelling og Haderslev, ville være ideelt.
 Ad 5.
Hf-uddannelsen er normalt placeret i forbindelse med enten et seminarium eller et gymnasium.
Uden samarbejdet med lærerseminariet om både lærerkræfter og faglokaler er det meget vanskeligt at få dette kursus til at fungere økonomisk forsvarligt, og det kan frygtes, at også den uddannelse vil forsvinde, hvis ikke læreruddannelsen kommer igen.
Hf samarbejder med læreruddannelsens faglige del, socialpædagoguddannelsen kan samarbejde med læreruddannelsens pædagogiske del, men hf og socialpædagoguddannelsen har desværre ingen samarbejdsrelationer.
 Ad 6.
Der har fra kommunens side været gjort en meget stor indsats for at forsøge at kompensere for de værste følger af nedlæggelsen.
Det må imidlertid konstateres, at det er utrolig svært at finde uddannelsesområder, der dels egner sig til tilværelsen i et mindre samfund, dels kan klare sig i konkurrencen med tilsvarende statslige eller amtslige institutioner.
Integreret Medicin er allerede gået fallit, Handicapidrætscentret har været i betalingsstandsning - begge dele med milliontab for kommunen til følge.
Eksportakademiet kæmper med økonomiske vanskeligheder.
Kommunen kan ganske enkelt ikke klare mere.
