Tilbagebetaling af erstatning/godtgørelse, nævnets j. nr. 06-520-00614 N. j.nr. 06-520-00614 Nævnet havde i 2005 besluttet at forelægge ansøgers sag for Arbejdsskadestyrelsen.
Nævnet udbetalte samtidig en á conto godtgørelse for varigt mén på 5 pct.
Arbejdsskadestyrelsen fastsatte herefter i juli 2008 ansøgerens varige mén til 25 pct., og nævnet udbetalte i august 2008 fejlagtigt godtgørelse for varigt mén svarende til 25 pct.
 Efter en høring traf nævnet afgørelse om, at ansøgeren skulle tilbagebetale ca. 35.000 kr. i for meget udbetalt méngodtgørelse, svarende til 5 pct. méngodtgørelse.
Nævnet lagde ved afgørelsen vægt på, at ansøgeren var repræsenteret ved advokat, som ved et brev, der krydsede nævnets afgørelse, havde anmodet om udbetaling af godtgørelse for svie og smerte for et varigt mén på 20 pct.
Ansøgeren havde således ikke en berettiget forventning om at kunne beholde den for meget udbetalte godtgørelse.
Nævnet lagde videre vægt på, at der kun gik få måneder fra udbetalingen af godtgørelsen, og indtil kravet om tilbagebetaling blev fremsat.
Afgørelsen blev truffet på baggrund af almindelige forvaltningsretlige principper om ændring og tilbagekaldelse af afgørelser samt om tilbagebetaling.
