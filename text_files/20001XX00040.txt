Skriftlig fremsættelse (4. oktober  

 2000) Erhvervsministeren (Pia Gjellerup) :
 Herved tillader jeg mig for Folketinget at  

 fremsætte:
 Forslag til designlov.
(Lovforslag nr.
L 15).
Formålet med lovforslaget er at tilpasse  

 beskyttelsen af design til den internationale udvikling samt at forenkle og  

 effektivisere designbeskyttelsen af hensyn til erhvervslivet.
Lovforslaget  

 erstatter den gældende mønsterlov, som bortset fra få  

 ændringer er fra 1970.
Med lovforslaget gennemføres direktiv 98/71/E1 om  

 retlig beskyttelse af mønstre.
EU-landene har meget forskellige regler  

 om designbeskyttelse, der gør det dyrt og tidskrævende for  

 virksomheder at designbeskytte et produkt, som markedsføres i flere  

 EU-lande.
Formålet med direktivet er derfor at tilpasse retsstillingen  

 i de enkelte medlemslande til hinanden, så det bliver hurtigere og  

 billigere at opnå beskyttelse af et design i flere EU-lande.
Direktivet  

 skal være gennemført i national lovgivning senest 28. oktober  

 2001.
 Desuden tilpasses lovforslaget til en kommende forordning  

 om EF-design, der forventes at træde i kraft i 2001. Med forordningen  

 indføres et EF-design, der giver indehaveren beskyttelse af et  

 produkts udseende inden for hele fællesskabet på grundlag af en  

 enkelt ansøgning.
Samtidig indeholder lovforslaget hjemmel til, at Danmark,  

 hvis det ønskes, kan ratificere den nye Genève-aftale om  

 international registrering af design, som blev vedtaget sidste år  

 på en international konference i Genève.
Regeringen har ikke  

 på nuværende tidspunkt taget stilling til, om Danmark bør  

 ratificere aftalen.
Ifølge forslaget kan der opnås beskyttelse af  

 et produkts udseende (design) gennem registrering af designet i Patent- og  

 Varemærkestyrelsen.
Designretten indebærer, at indehaveren af  

 designet kan forbyde andre at udnytte designet erhvervsmæssigt.
For at opnå designret skal designet være nyt  

 og have individuel karakter.
Der kan således ikke opnås  

 designret, hvis der allerede findes et identisk design.
Den maksimale  

 beskyttelsestid udvides fra 15 år til 25 år.
En forenkling i behandlingen af designansøgninger  

 indebærer, at Patent- og Varemærkestyrelsen kun i begrænset  

 omfang skal undersøge, om betingelserne for designbeskyttelse er  

 opfyldt.
Er betingelserne opfyldt, registreres og offentliggøres  

 designet.
Til brug for ansøgers overvejelser om registrering af  

 designet kan ansøgeren anmode Patent- og Varemærkestyrelsen om  

 en supplerende undersøgelse.
Denne undersøgelse vil alene  

 være vejledende og ikke kunne føre til  

 registreringsnægtelse.
Samtidig indeholder lovforslaget en mulighed  

 for, at enhver efter registreringen kan anmode Patent- og  

 Varemærkestyrelsen om at foretage en undersøgelse af, om  

 registreringen af designet fortsat skal kunne opretholdes helt eller delvist.  

 Adgang til administrativ prøvning vil kunne gøres  

 gældende i hele designets gyldighedsperiode.
Med disse ændringer undgår erhvervslivet at  

 skulle anvende ressourcer til unødige undersøgelser forinden  

 registrering.
Det vil således være hurtigt og billigt at få  

 et design registreret og offentliggjort, så omverdenen bliver gjort  

 opmærksom på eksistensen af designet.
Det bemærkes, at den  

 kommende forordning om EF-design forventes at indføre en tilsvarende  

 begrænsning af forundersøgelsen for EF-design.
Under forhandlingerne om direktivet blev det  

 drøftet at begrænse designbeskyttelsen af reservedele for derved  

 at skabe en større konkurrence på reservedelsmarkedet, specielt  

 til biler.
Det lykkedes ikke at nå til enighed om en generel  

 begrænsning.
I stedet blev det besluttet at indsætte en  

 overgangsbestemmelse i direktivet, hvorefter de medlemslande, der allerede  

 designbeskytter reservedele, som f.eks.
Danmark, fortsat kan gøre det.  

 Senest ved udgangen af overgangsperiodens udløb i 2004 skal  

 Kommissionen fremkomme med et oplæg, så designbeskyttelsen af  

 reservedele kan blive ens i EU-landene.
Ifølge oplysninger fra andre EU-lande, herunder  

 Sverige, Finland, Tyskland, Benelux-landene, Frankrig, Irland og  

 Østrig, vil disse lande opretholde adgangen til designbeskyttelse af  

 reservedele i overgangsperioden.
Ved udformningen af lovforslaget har  

 regeringen valgt at følge samme løsning.
Dog bibeholdes  

 beskyttelsestiden for reservedele på maximalt 15 år.
Med lovforslaget begrænses kravet om  

 repræsentation ved en herboende fuldmægtig, f.eks. en advokat  

 eller patentagent.
Ifølge lovforslaget kan Patent- og  

 Varemærkestyrelsen opfordre ansøgeren eller designindehaveren  

 til at udpege en fuldmægtig, hvis der er behov for det af hensyn til  

 varetagelsen af deres interesser.
I så fald skal fuldmægtigen  

 have bopæl inden for EØS-området.
Hermed bringes  

 lovforslaget i overensstemmelse med EU-retten.
 Med disse bemærkninger, og idet jeg i øvrigt  

 henviser til bemærkningerne til lovforslaget, skal jeg hermed anbefale  

 lovforslaget til Folketingets velvillige behandling.
