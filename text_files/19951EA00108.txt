Nr BRB 108 Beretning over Forslag til folketingsbeslutning om oprettelse af en  

 barselfond   

 Nr 108 1995-96, 1. samling Afgivet af Arbejdsmarkedsudvalget Afgivet: 19960917 Udvalget har behandlet beslutningsforslaget i nogle møder.
 Endvidere har udvalget modtaget en skriftlig henvendelse fra Den Danske  

 Dyrlægeforening.
 Et mindretal (Socialdemokratiets, Det Radikale Venstres og  

 Centrum-Demokraternes medlemmer af udvalget) opfordrer arbejdsmarkedets  

 parter til at søge overenskomstmæssige løsninger på barselordninger ud over  

 de i lovgivningen gældende vilkår for barsel- og børnepasningsorlov.
 Mindretallet henviser til, at der på det statslige arbejdsmarked er aftalt  

 en barselordning, der altovervejende sikrer ret til fuld løn og vikardækning  

 under barsel.
 For at fremme tilsvarende ordninger på det øvrige arbejdsmarked ønsker  

 mindretallet at få fjernet eventuelle skattemæssige hindringer for etablering  

 af overenskomstbaserede barselordninger.
 Mindretallet opfordrer derfor regeringen til at søge flertal for, at  

 arbejdsgiverbidrag til overenskomstbaserede barselordninger ikke beskattes  

 ved indbetaling til en barselfond.
 Et andet mindretal (Socialistisk Folkepartis og Enhedslistens  

 medlemmer af udvalget) har konstateret, at der i Folketinget er en bred  

 interesse for at få løst det problem, at mange ansatte, især hos små  

 arbejdsgivere, har svært ved at få gennemført fuld løn under barsel.
 Mindretallet er derfor tilfreds med, at regeringspartierne nu er  

 indstillet på at få fjernet de skattemæssige hindringer for etablering af  

 overenskomstmæssige ordninger, et forslag, mindretallet gerne vil sikre  

 gennemført.
Mindretallet har endvidere bemærket, at Ligestillingsrådet i sin  

 årsberetning vurderer, at barselfonde ud fra et ligestillingssynspunkt er et  

 egnet middel til at opnå ligestilling mellem kønnene, idet arbejdsgiveren kan  

 få udbetalt fuld lønrefusion, således at en barselorlov derved ikke vil være  

 forbundet med ekstraudgifter for arbejdsgiveren.
Det betyder bl.a., at  

 kvinder i den fødedygtige alder ikke behøver at blive forskelsbehandlet ved  

 ansættelse m.v.
Samtidig vil flere mænd føle sig tilskyndet til at tage en  

 del af barselorloven, da det ikke længere vil være en økonomisk byrde for  

 arbejdsgiveren.
Ligestillingsrådet anbefaler endvidere, at udgifterne til en  

 barselfond gøres uafhængig af kønssammensætningen inden for de enkelte  

 brancher.
Regeringspartiernes forslag løser imidlertid ikke alle problemer.
Den  

 Danske Dyrlægeforenings model for en barselfond for foreningens medlemmer vil  

 fortsat ikke kunne gennemføres, fordi der rent skattemæssigt vil ske en  

 beskatning på såvel indbetalinger som udbetalinger, dvs. dobbeltbeskatning,  

 da Dyrlægeforeningens model ikke baserer sig på en overenskomst.
 Mindretallet finder derfor, at arbejdsministeren i samarbejde med  

 skatteministeren bør tage initiativ til et udredningsarbejde, som får  

 klarlagt, om og i givet fald hvordan man kan tilvejebringe løsninger, så også  

 lønmodtagere alene kan etablere barselfonde, uden at der sker  

 dobbeltbeskatning.
Et tredje mindretal (Fremskridtspartiets medlem af udvalget) mener  

 ikke, at det er at regne som en sygdom at få børn.
Tværtimod er det at få  

 børn et sundhedstegn, og som sådan skal det derfor betragtes.
Da kvinder i  

 dagens Danmark er på arbejdsmarkedet uden for hjemmet, var og er det en  

 fornuftig løsning med barselorlov, vel at mærke for egen regning.
 Derudover har Fremskridtspartiet altid slået til lyd for, at der skulle  

 være mulighed for deltidsarbejde; det er måden til at sikre et bedre  

 familiesammenhold.
 På samme måde vil markante skattelettelser medføre større økonomisk  

 frihed, også til at den ene af forældrene efter eget valg eventuelt er  

 hjemmegående.
Men at oprette en egentlig barselfond og derved opmuntre til  

 skattetænkning på det, der skulle være en lykkelig familiebegivenhed, er  

 Fremskridtspartiet stærk modstander af.
Arbejdsmarkedet har tilstrækkeligt  

 med afgifter i forvejen.
Hvis man ønsker at sikre flere i arbejde, skulle man  

 fjerne de fleste af alle disse ordninger, således at det bedre kunne betale  

 sig at ansætte nogle flere mennesker, kvinder som mænd.
 P.u.v.
