Skriftlig fremsættelse (14. november 2013) Justitsministeren (Morten Bødskov):
 Herved tillader jeg mig for Folketinget at fremsætte:
Forslag til lov om ændring af færdselsloven (Skærpede sanktioner for hastighedsovertrædelser ved vejarbejde m.v. og indførelse af betinget objektivt ansvar for ejer (bruger) af et motorkøretøj for visse hastighedsovertrædelser) (Lovforslag nr.
L 74) For høj fart er skyld i eller er medvirkende årsag til et betydeligt antal dræbte og alvorligt tilskadekomne i trafikken.
Regeringen har derfor et særligt fokus på at få de bilister, som ikke overholder hastighedsgrænserne, til at sætte hastigheden ned.
Kørsel med for høj fart udgør en særlig risiko i forbindelse med vejarbejde eller arbejde af tilsvarende karakter på eller ved vejen, hvor arbejdere ofte befinder sig tæt på kørebanen under risikofyldte omstændigheder.
Det er i den forbindelse vigtigt for regeringen, at de personer, der udfører vejarbejde mv., og hvis arbejde er afgørende for, at vejene er i god og sikker stand, og at ulykker eller lignende håndteres bedst muligt, kan arbejde under sikre forhold og føle sig trygge.
Erfaringsmæssigt er der imidlertid mange trafikanter, som ikke respekterer de særlige hastighedsgrænser, som ved vejarbejder mv. midlertidigt fastsættes ved færdselstavler og lignende med det formål at skabe nogle ordentlige og sikre rammer omkring det arbejde, der skal udføres.
Regeringen ønsker at skærpe sanktionerne over for disse trafikanter.
Formålet med lovforslaget er på denne baggrund for det første at skærpe sanktionerne for hastighedsovertrædelser begået ved vejarbejde mv., hvor det et tydeligt, at den generelle hastighedsgrænse, som er fastsat i færdselsloven, ved færdselstavler eller anden afmærkning er midlertidigt nedsat af hensyn til det pågældende arbejde.
Det foreslås i den forbindelse nærmere, at bøden i sådanne tilfælde fordobles, og at betinget frakendelse af retten til at føre motordrevet køretøj skal ske ved hastighedsoverskridelser på 40 pct. mod i dag 60 pct.
 Formålet med lovforslaget er for det andet at indføre en særlig form for betinget objektivt strafansvar for ejeren (brugeren) af et køretøj i alle sager om overtrædelse af hastighedsbegrænsningerne i færdselsloven konstateret ved Automatisk Trafikkontrol (ATK), hvor der ikke er spørgsmål om klip i kørekortet, frakendelse af førerretten eller kørselsforbud (dvs. hvor hastighedsoverskridelsen er på højst 30 pct., og hvor sanktionen således alene består i en bøde).
 Det foreslås i den forbindelse nærmere, at ejeren eller den registrerede bruger pålægges strafansvaret (i form af bøde), medmindre en anden person udpeges, og denne erkender at have ført køretøjet på gerningstidspunktet, eller en anden ved brugstyveri mv. var uberettiget i besiddelse af køretøjet på gerningstidspunktet.
Baggrunden for denne del af forslaget er, at det som led i regeringens trafiksikkerhedspakke fra august 2012 blev besluttet at udvide antallet af ATK-biler fra 26 til ca. 100. De yderligere ATK-biler forventes taget i brug inden udgangen af 2014. I tilknytning hertil er der behov for at sikre, at ATK fortsat af befolkningen opfattes som et effektivt redskab i indsatsen mod hastighedsovertrædelser.
Hvis det bliver den almindelige oplevelse, at en konstateret hastighedsovertrædelse ikke strafforfølges, eller at sagerne ikke ekspederes med den fornødne hurtighed, kan dette have en negativ indvirkning på færdselssikkerheden.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
