Kendelse fra Pressenævnet i sag nr.  

 30/2001 [K] har på vegne af sin datter [X] klaget til  

 Pressenævnet over en artikel bragt i Fredericia Dagblad den 2. marts  

 2001, idet hun mener, at god presseskik er tilsidesat.
Af artiklen med overskriften "Peters bedste ven  

 begik selvmord" fremgik det af brødteksten, at " Peter  Lindvig - ejer af "Lydsporet" -  

 tænker stadig på sin bedste ven hver dag." I artiklen hed det:
 "Hver gang 50-årige  Peter  Lindvig låser  

 sig ind i musikbutikken "Lydsporet" i Gothersgade, tænker han  

 på sin bedste ven [Y].
- Jeg vil aldrig glemme [Y], for han var min bedste ven.
I  

 de år vi drev "Lydsporet" sammen, var jeg mere sammen med ham  

 end med min kone.
 [Y] begik selvmord i oktober 1997 og efterlod familie og  

 venner i chok.
- Det var fuldstændig uvirkeligt, da jeg fik det at  

 vide.
Jeg blev straks ramt af dårlig samvittighed, og  

 spørgsmålet om jeg kunne have gjort noget, nager mig stadig.
Peter  Lindvig og [Y] drev i fællesskab  

 "Lydsporet" i fem år og delte en passion for musik på  

 vinyl.
På lørdag sætter  Peter  Lindvig alle [Y]s 3000  

 plader til salg ved en privat plademesse i hans lejlighed.
 Med plademessen tilføjer  Peter  Lindvig et nyt  

 kapitel i historien om to mænds lange venskab, der endte så  

 brat.
Livsnyder og musikelsker - Han er den person jeg har stolet mest på, og han  

 kunne være hudløs ærlig, når han havde begået  

 en fejl, fortæller  Peter  Lindvig.
Venskabet begyndte på Skjoldborgvejens Skole i 1978,  

 hvor de begge var lærere.
Igennem flere år drømte de om at  

 starte en pladebutik.
I 1991 lukkede en brugtplade-forretning i  

 Købmagergade, og så slog de to venner til.
- Jeg sagde det var nu eller aldrig, og vi lånte  

 penge i banken og fandt lokalerne her i Gothersgade.
Vi arbejdede stadig  

 på skolen og drev butikken i vores fritid.
 - Fra at være venner blev de to mænd  

 også forretningspartnere, og det var ikke altid let med så  

 forskellige temperamenter.
- [Y] var en stor livsnyder, der kunne charmere sig ind  

 på alle, men der var ikke meget arbejde i ham.
Og ind i mellem blev jeg  

 også røvtræt af ham, når han ikke lavede noget.
 I forbindelse med "Lydsporet" tog de to venner  

 flere gange til England for at høre musik og købe plader.
- Vi var to halvfjollede skolelærere, der i London  

 turede rundt til koncerter, på pubber og fik nogle forbindelser,  

 så vi kunne købe spændende plader.
Det er nogle af de  

 bedste oplevelser, jeg har haft sammen med [Y].
Ledte efter vennen I 1996 droppede [Y] imidlertid ud af  

 "Lydsporet", og  Peter  Lindvig kvittede sit lærerjob for at  

 koncentrere sig fuldstændig om butikken.
I løbet af nogle  

 måneder forsvandt den daglige forbindelse mellem de to venner, og  

 pludselig hørte  Peter, at [Y] var forsvundet.
 - Jeg og nogle andre af hans venner tog ud for at lede  

 efter ham. [Y] var lidt af en tøsedreng, og jeg var sikker på  

 han aldrig ville begå selvmord.
 Men 1. oktober 1997 blev [Y] fundet hængt ude i  

 Hannerup Skov.
 Trods chokket valgte  Peter at fortsætte  

 forretningen, og først i forbindelse med [Y]s begravelse, lukkede han  

 butikken en enkelt dag.
 - Jeg græd meget i begyndelsen, og da [Y] blev  

 begravet, satte jeg et skilt uden for butikken, hvor der stod "Farvel  

 Flere kom og lagde blomster ved skiltet.
 I dag er  Peter ikke bitter eller vred på sin bedste  

 ven.
Savner stadig [Y] - Selvfølgelig var det kryster-agtigt af ham at  

 begå selvmord og lade os andre tilbage med problemerne.
Men på en  

 eller anden måde kan jeg godt forstå ham.
Hans andet  

 ægteskab var gået i stykker, og han havde problemer med alkohol.  

 Og selv om han var et rodehoved med sit liv, så havde han også  

 nogle moralbegreber.
Jeg tror ikke, han kunne se sig selv som bums på  

 havnepladsen, fortæller  Peter  Lindvig.
 I dag driver han stadig "Lydsporet" alene, og  

 på væggen i de små lokaler i Gothersgade hænger der  

 et billede fra 1996 af de to venner.
- Jeg savner [Y], for han gav mig modspil, og jeg var som  

 en storebror for ham.
Han var tre år yngre end jeg, og jeg har tit  

 reddet ham ud af problemer.
Venner og stamkunder kigger dagligt ind i  Peters butik,  

 hvor kaffemaskinen sørger for frisk bryg hele tiden.
Tiden har ikke  

 visket mindet af [Y] væk, men selvmordet har ændret  Peters  

 indstilling til livet på flere punkter.
- [Y]s selvmord har lært mig, at man ikke skal tage  

 noget for givet eller planlægge sit liv langt ud i fremtiden.
Det  

 gælder om at leve her og nu." Artiklen var ledsaget af et billede af  Peter  Lindvig og  

 taget i deres pladebutik.
Billedet havde følgende undertekst:
"Det var fuldstændig uvirkeligt, da jeg  

 hørte [Y] havde begået selvmord.
Og spørgsmålet om  

 jeg kunne have gjort noget, nager mig stadig, fortæller  Peter  Lindvig  

 (tv). I 1997 mistede han sin bedste ven [Y] (th)." På samme side ovenover den påklagede artikel  

 var trykt en artikel med overskriften "Unik pladesamling til salg".  

 Artiklen omhandlede  Peter  Lindvigs salg af [Y]s pladesamling.
Klagers datter er datter af den i artiklen omtalte Klageren har nærmere anført, at [Y]s selvmord  

 og omstændighederne omkring hans person i den grad er beskrevet i  

 detaljer.
Den del af historien må absolut høre til inden for  

 familiens rammer.
Velvidende, at det skrevne er skrevet på baggrund af  

  Peter  Lindvigs udtalelser, så er indholdet dog journalistens og i  

 sidste ende chefredaktørens ansvar.
Klager mener således, at  

 artiklen er krænkende og mangler respekt for privatlivets fred.
Klageren har i den forbindelse anført, at  

 journalisten under overskriften " Peters bedste ven begik selvmord"  

 skriver, at der var ikke meget arbejde i ham, at han var lidt  

 af en tøsedreng,  at han blev fundet hængt ude i Hannerup  

 Skov, at det var krysteragtigt af ham at begå selvmord,  

at hans andet ægteskab var gået i stykker, at han  

 havde problemer med alkohol, at han var et rodehovede, og at  

 han var en bums på havnepladsen.
Herudover offentliggøres oven i  

 købet et foto af afdøde.
Klageren har anført, at disse oplysninger er  

 så private, at det under ingen omstændigheder tilkommer bladet  

 så udpenslende at "udstille" et ulykkeligt menneske, som ikke  

 engang kan forsvare sig.
Klager har i den forbindelse henvist til  

 medieansvarslovens § 36, stk. 2, hvorefter anmodning om genmæle kan  

 fremsættes af den, oplysningerne vedrører, eller efter dennes  

 død af de nærmeste pårørende.
Klageren har endvidere anført, at pressens  

 væsentligste opgave må være at forsyne borgerne med  

 tilstrækkelig information og på værdig og etisk vis  

 forvalte og viderebringe denne viden.
Viden giver som bekendt magt, men til  

 magt hører også ansvar.
Klager er klar over, at pressen selv  

 definerer ordet "etik", og således også hvor  

 grænsen går, men grænsen er i den pågældende  

 artikel absolut overskredet.
Det kan hverken være ret eller rimeligt,  

 at det skrevne ord og journalistens opfattelse af almen underholdning  

 må koste, hvad det koste vil.
Klageren har herudover anført, at  

 chefredaktøren på bladet over for hende har indrømmet, at  

 artiklen "nok er lige på grænsen". Redaktøren  

 oplyste samtidig, at han ikke havde set artiklen, inden den gik i trykken.  

 Dette er en fadæse og absolut ikke til hans fordel, selv om det er en  

 navngiven artikel.
Der må være forskel på proceduren  

 omkring de enkelte artikler afhængigt af emne og indhold.
Dette  

 må og skal journalisten vurdere.
Journalisten har haft et "let  

 offer" og har efterfølgende været blottet for enhver  

 omtanke.
Klageren har til bladets oplysning, om at  Peter  Lindvig  

 telefonisk skulle have kontaktet [Y]s anden kone, [Z], og gjort hende bekendt  

 med interviewet med bladet, anført, at dette er usandt.  Peter  

  Lindvig kontaktede telefonisk den 2. marts 2001 efter bladets udgivelse [Z]  

 for at fortælle, at " der kommer en artikel om pladesalget  

 i avisen". Han oplyste hende ikke om, at interviewet  

 omhandlede andet end pladesalget.
Hun var altså ikke vidende om, at  

 interviewet udmøntede sig i to artikler.
Det er ikke sandt, når  

  Peter  Lindvig " efterfølgende kontaktede den  

 nærmeste familie, nemlig [Z] og hendes nye mand, for at orientere om  

 indholdet af artiklen og det forhold, at den ville blive bragt i Dagbladet om  

 fredagen".
Klageren har yderligere anført, at den  

 nærmeste familie, hvilket må være [Y]s enke, burde have  

 haft forelagt artiklen, så hun og ikke  Peter  Lindvig kunne have  

 vurderet den.
Familie og især børn er trods alt nærmere og  

 dermed betydelig mere følelsesmæssigt involveret end en  

 tidligere kollega.
Klageren bestrider bladets oplysning om, at journalisten  

 dobbelt-checkede, at familien var indforstået med, at bladet bragte  

 historien om [Y], idet ingen i familien er blevet kontaktet.
Klageren har herudover anført, at [Y]s  

 selvmord ikke er tabu i familien og kredsen omkring denne, at  Peter  

  Lindvig ikke kan vide, hvordan klager og [Z] tackler den tragiske  

 hændelse i forhold til sine børn, og hvor i sorgbearbejdningen  

 de er, idet han ingen kontakt har med nogen af dem, og at familien er  

 meget glade for, at også andre vil mindes Jan, men der er en forskel  

 mellem at mindes ham i selskab med venner/kollegaer og at fremstille ham  

 så hudløst for offentligheden.
Det undrer derfor klager, at  

 bladet over for nævnet har anført, at " det er ikke en  

 artikel om familiefaderen [Y] eller ægtefællen [Y], men derimod  

 alene  Peter  Lindvigs følelsesmæssige meget farvede  

 fremstilling af vennen og kompagnonen fra pladeforretningen", idet det  

 trods alt er ét og samme menneske, der er omtalt.
Klageren har afslutningsvis anført, at klager og  

 blev skilt for mere end 15 år siden, men dette ændrer ikke  

 på, at klager til evig tid er mor til [Y]s ældste barn, så  

 datoen for skilsmisse må være uvedkommende.
Det er ligeledes  

 sagen uvedkommende, at [Y]s "to koner" og hans tre børn  

 fortsat - som alle årene igennem - har et nært forhold til  

 hinanden.
Bladet har oplyst, at samme dag, som bladet modtog  

 nævnets brev om klagesagen, modtog klager et brev fra avisen, hvori  

 chefredaktøren på avisens vegne undskyldte og beklagede  

 situationen over for familien.
Den indklagede historie tager udgangspunkt i  

  Peter  Lindvig, der til dagligt driver musikforretningen  

 "Lydsporet".
Bladet har anført, at  Peter  Lindvig gav et meget  

 nuanceret og ærligt portræt af sin ven og fortalte, hvilke  

 følelser og tanker selvmordet havde vakt.
Journalisten fik det klare  

 indtryk, at selvmordet ikke var et tabu i [Y]s omgangskreds eller hos hans  

 familie.  Peter  Lindvig fortalte journalisten, at [Y]s anden kone [Z] var  

 blevet gjort bekendt med interviewet til bladet.
Det blev for  Peter  Lindvig  

 straks gjort klart, at interviewet ville udmønte sig i to artikler.
En  

 om selve plademessen samt en om, hvordan det er at miste sin bedste ven ved  

 et selvmord.
Den færdige artikel blev, inden den blev trykt, læst  

 højt for  Peter  Lindvig over telefonen.
Han havde ingen  

 ændringer, udtrykte sin tilfredshed med artiklen og forsikrede  

 journalisten om, at hverken afdødes familie eller venner ville blive  

 stødt over den.
Det har været magtpåliggende for  

 journalisten at give et ærligt billede af [Y] og både nævne  

 positive og negative træk.
Det har på ingen måde  

 været tanken at genere den afdødes familie eller sværte  

 hans minde til.
Hverken [Y]s første hustru, d.v.s klager, eller anden  

 hustrus navn [Z] er nævnt noget sted i artiklen.
Bladet har herudover oplyst, at chefredaktøren ikke  

 har set artiklen, inden den gik i trykken, da han ikke var på bladet de  

 pågældende dage.
Den redaktionssekretær, som redigerede  

 Fredericia-siderne, sikrede sig helt i tråd med bladets normale  

 procedure på chefredaktørens vegne, at journalisten  

 dobbelt-checkede, at familien var indforstået med, at bladet bragte  

 historien om [Y].
Det skete ved, at journalisten kontaktede  Peter  Lindvig,  

 efter at historien var skrevet, læste den højt for ham i  

 telefonen og på ny forsikrede sig om, at hverken den afdødes  

 familie eller venner ville blive stødt over den.
Bladet har videre anført, at  Peter  Lindvig  

 efterfølgende over for bladet har oplyst, at han fredag den 2. marts  

 om morgenen blev kontaktet af journalisten, som i telefonen gengav, hvad hun  

 havde skrevet i artiklen.
Han havde ikke noget at udsætte på  

 artiklen og kunne stå inde for indholdet.
Efterfølgende  

 kontaktede  Peter  Lindvig den nærmeste familie, nemlig [Z] og hendes  

 nye mand, for at orientere om indholdet af artiklen og det forhold, at den  

 ville blive bragt i bladet om fredagen.
På det tidspunkt var det endnu  

 muligt at foretage redaktionelle ændringer i artiklen, udelade afsnit  

 eller for den sags skyld helt droppe artiklen om [Y].
Det blev der imidlertid  

 ikke udtrykt ønske om, og den efterfølgende mandag snakkede  

  Peter  Lindvig med [Z] om avisartiklen, og "det havde været  

 ok". De to drenge fra ægteskabet vidste besked med faderens  

 selvmord.
Bladet har yderligere anført, at artiklen er  Peter  

  Lindvigs hudløst ærlige farvel til en ven og tidligere  

 kompagnon.
I artiklen giver han udtryk for, at han var mere sammen med  

 end med sin egen familie, at han stadig savner [Y], og at  

 han bebrejder sig selv, at han ikke opfattede signalerne fra [Y] og  

 måske kunne have grebet ind.
Det er et kærligt, varmt og til dels  

 positivt portræt, som  Peter  Lindvig tegner af [Y].
Det er ikke en  

 artikel om familiefaderen [Y] eller ægtefællen [Y], men derimod  

 alene  Peter  Lindvigs følelsesmæssigt farvede fremstilling af  

 vennen og kompagnonen fra pladeforretningen.
Kun et sted i artiklen  

 involveres andre.
Der står ordret: "Hans andet ægteskab var  

 gået i stykker", hvortil henvises til hans ægteskab med [Z].  

 Så vidt bladet er orienteret, blev klager skilt fra [Y] for mere end 15  

 år siden.
Bladet er ikke enig i, at der ved de af klager anførte  

 udsagn om [Y] tegnes et negativt billede af ham, idet også hans  

 positive træk beskrives.
Bladet har herudover oplyst, at man som regel ikke omtaler  

 selvmord, når bladet via politiets døgnrapport får  

 kendskab til dem, medmindre de sker under omstændigheder, der  

 berører offentligheden.
Der er gået 3½ år, siden [Y]  

 døde, og artiklen i bladet havde ikke til formål at  

 "udstille" et ulykkeligt og forsvarsløst menneske, som  

 klageren skriver, men at give et billede af, hvilke tanker og følelser  

 som præger et menneske, når den person, man står så  

 tæt, pludselig vælger at tage sit liv.
Bladet har afslutningsvis anført, at journalisten  

 på intet tidspunkt har haft nogen grund til at betvivle sin kilde -  

  Peter  Lindvig.
Han optrådte troværdigt over for hende  

 både under interviewet, der foregik under fire øjne, og da  

 bladet efterfølgende kontaktede ham.
Derfor fandt journalisten det  

 tilstrækkeligt i den givne situation, at  Peter  Lindvig gav sit ord  

 på, at familien var underrettet om artiklen og dens indhold.
 I sagens behandling har følgende  

 nævnsmedlemmer deltaget: Axel Kierkegaard, Finn Rowold, Tage Clausen og  

 Kirsten Dyregaard.
 Pressenævnet udtaler:
Det fremgår af de vejledende presseetiske regler, at  

 meddelelser, der kan krænke privatlivets fred, skal undgås,  

 medmindre klar almen interesse kræver offentlig omtale.
Det enkelte  

 menneske har krav på beskyttelse af sin personlige anseelse.
 Det fremgår endvidere, at selvmord ikke bør  

 omtales, medmindre klar almen interesse kræver eller begrunder  

 offentlig omtale, og i så fald bør omtalen være så  

 skånsom som mulig.
Pressenævnet finder, at der ikke foreligger en klar  

 almen interesse, der kan begrunde en offentlig omtale af [Y]s selvmord, den  

 meget detaljerede beskrivelse af omstændighederne i forbindelse hermed  

 og af hans person i øvrigt.
Nævnet finder endvidere, at der ikke  

 er knyttet nogen almen interesse til offentliggørelsen af billedet af  

 afdøde.
 Nævnet finder, at bladet ved  

 offentliggørelsen af artiklen og det ledsagende billede af  

 afdøde har handlet i strid med god presseskik, og nævnet udtaler  

 sin kritik.
 Henset til sagens karakter, til bladets forsøg  

 på at sikre, at [Y]s familie var indforstået med indholdet af  

 artiklen og til, at bladet - samme dag som nævnet modtog klagen - over  

 for klager har beklaget situationen over for familien, finder nævnet  

 ikke grundlag for at pålægge bladet at offentliggøre  

 nævnets kendelse.
 Afsagt den 15. august 2001.
