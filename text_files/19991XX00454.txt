Skriftlig fremsættelse (12. april 2000) Justitsministeren (Frank Jensen):
 Herved tillader jeg mig for Folketinget at  

 fremsætte:
 Forslag til lov for Grønland om  

 ansvarsforholdene på medieområdet.
(Lovforslag nr.
L 278).
 Formålet med lovforslaget er at overføre  

 kompetencen til at fastsætte regler om ansvarsforholdene på  

 medieområdet til Grønlands Hjemmestyre.
 Medieansvarsområdet er i dag et rigsanliggende, og  

 det gældende retsgrundlag er medieansvarsloven, som er sat i kraft for  

 Grønland ved anordning nr. 39 af 20. januar 1997.
Grønlands Landsting drøftede på sin  

 forårssamling i 1996 spørgsmålet om en overdragelse af  

 sagsområdet.
Der var i Landstinget enighed om, at kompetencen til at  

 fastsætte regler inden for medieansvarsområdet skulle  

 søges overført til hjemmestyret, og Landstinget bemyndigede  

 derfor Landsstyret til at indlede forhandlinger med rigsmyndighederne herom.
 Landsstyret har i overensstemmelse hermed anmodet  

 Justitsministeriet om, at sagsområdet overføres til  

 hjemmestyret, og dette lovforslag er udarbejdet i overensstemmelse med  

 hjemmestyrets anmodning.
Forslaget indebærer, at hjemmestyret får  

 kompetence til at fastsætte regler svarende til, hvad der er fastsat i  

 medieansvarsloven.
Det betyder, at hjemmestyret vil kunne fastsætte  

 nærmere regler om det presseretlige ansvarssystem både for  

 så vidt angår det erstatningsretlige og det kriminalretlige  

 ansvar.
Desuden vil der kunne fastsættes regler om presseetik, adgangen  

 til genmæle og om Pressenævnets virksomhed.
Der har under høringen over lovforslaget fra  

 pressens side været peget på, at henvisningen i lovforslaget til,  

 at hjemmestyret fastsætter regler for god presseskik, kunne opfattes  

 som en opfordring til hjemmestyret om ved landstingslov at fastsætte  

 generelle presseetiske regler.
Man har fra pressens side fundet det  

 bekymrende, hvis fastlæggelsen af, hvad der skal forstås ved god  

 presseskik, skulle tilkomme hjemmestyret og ikke som i Danmark   medierne  

 selv (for så vidt angår generelle, presseetiske regler) og  

 Pressenævnet (for så angår spørgsmålet om,  

 hvorvidt mediernes indhold og handlemåde i en konkret sag er i strid  

 med god presseskik).
Hensigten med at henvise til bl.a. regler om god  

 presseskik i lovforslaget er imidlertid alene at foretage en  

afgrænsning af det sagsområde, der overføres til  

 hjemmestyret.
I modsat fald kunne det give anledning til tvivl, om dele af  

 sagsområdet fortsat skulle betragtes som et rigsanliggende og dermed  

 ikke kunne reguleres af hjemmestyret.
Hertil kommer, at det i en lov om  

 overdragelse af et sagsområde til hjemmestyret ikke vil være  

 rigtigt at lægge snævre bindinger på hjemmestyrets  

 fremtidige regulering af det overdragne sagsområde.
Samlet betyder lovforslaget således, at  

 Grønlands Hjemmestyre får kompetence til at foretage den samme  

 regulering, som Folketinget kan foretage på medieansvarsområdet i  

 Danmark.
Det vil herefter være op til hjemmestyret at afgøre,  

 hvordan reglerne om medieansvar skal udformes, men det skal naturligvis ske  

 inden for rammerne af grundlovens og menneskerettighedskonventionens regler  

 om ytringsfrihed mv.
 Idet jeg i øvrigt henviser til lovforslaget og de  

 ledsagende bemærkninger, skal jeg hermed anbefale lovforslaget til det  

 Høje Tings velvillige behandling.
