Nr BSF 16 Forslag til folketingsbeslutning om en skatteomlægning (Indførelse af  

 bruttoafgift og nedsættelse af person- og selskabsskat m.v.) Fremsat af Lykketoft (S) Svend Auken (S) Ritt Bjerregaard (S) Poul Nielson  

 (S) Kaj Poulsen (S) Henning Rasmussen (S) Nyrup Rasmussen (S) Stavad (S) den 31. oktober 1989 Folketinget opfordrer regeringen til at fremsætte lovforslag, der sikrer væsentligt lavere skatteprocenter for personer og virksomheder, så det danske skattesystem kommer i overensstemmelse med den internationale udvikling og der skabes de bedst mulige forudsætninger for et dansk udbytte af EF's indre marked gennem øget produktion og beskæftigelse.
 Lavere skatteprocenter skal, inden for provenuneutrale rammer, sikres, ved  

 at skattegrundlaget gøres bredere med færre skattefri områder og fradrag og  

 med lavere fradragsværdier for tilbageværende fradrag.
Det skal ved omlægningen sikres, at familier med normale indkomst- og  

 fradragsforhold, og virksomheder, der investerer i nye arbejdspladser, ikke  

 stilles ringere.
Særligt må det sikres, at omlægningen ikke forstærker de  

 store generationsmæssige uligheder på ejerboligmarkedet.
 Regeringen opfordres derfor til at udarbejde lovforslag med følgende  

 indhold:
1. Der indføres en afgift på bruttoindkomst i form af løn og  

 erhvervsindtægt.
Afgiften, der fastsættes til 25 pct., fradrages fuldt ud i  

 grundlaget for den personlige indkomstskat.
Afgiften opkræves særskilt af  

 virksomheden og kan sammenlignes med andre landes arbejdsgiverafgifter.  

 Afgiften udformes, så den samlede omlægning hverken påvirker de samlede  

 lønomkostninger eller den samlede disponible indkomst for de erhvervsaktive.  

 For personer under 18 år nedsættes bruttoafgiften.
2. Den personlige indkomstskat nedsættes, således at den lave  

 personskatteprocent og kapitalafkastbeskatningen i første omgang kommer ned  

 på gennemsnitlig 35 pct. og på lidt længere sigt på ca. 30 pct., samtidig med  

 at de skattefri bundfradrag forhøjes væsentligt.
Til personer, der er fyldt  

 18 år, udbetales skatteværdien af et uudnyttet personfradrag.
 3. Det sikres, at den reelle lejeværdibeskatning ikke ændres, og at  

 skattens reelle tyngde på renteindtægt og rentefradragets reelle værdi  

 fastholdes på »gamle« fastforrentede fordringer og fastforrentet  

 gæld fra før omlægningen.
 4. Overførselsindkomsterne, der fritages for bruttoafgift, justeres, så  

 selve skatteomlægningen ikke medfører ændringer i de disponible indkomster  

 for de enkelte.
 5. Provenuet fra hidtil skattefrie og lavtbeskattede områder  

 (ejendomsavancer ekskl. egen bolig, kursgevinster, aktieavancer, frynsegoder  

 m.v.) anvendes til gradvis at fordoble 6 pct.-skattens reelle bundfradrag for  

 enlige.
 6. Selskabs- og virksomhedsskatten nedsættes til først 35 pct. og siden 30  

 pct., samtidig med at hidtil skattefri avancer beskattes og fradrags- og  

 henlæggelsesmuligheder begrænses.
 7. Der gennemføres udligningsordninger, som sikrer, at kommuner og amter  

 fastholder et uændret indtægtsgrundlag.
Bemærkninger til forslaget Almindelige bemærkninger Den internationale udvikling på skatteområdet går i retning af færre  

 fradrag, bredere skattegrundlag og lavere beskatningsprocenter.
Danmark bør  

 ikke sætte sig uden for denne udvikling.
Tværtimod er det afgørende for vor  

 egen udvikling, at vi formår at gennemføre de nødvendige omstillinger, så vi  

 kan få det størst mulige udbytte af EF's indre marked.
Det danske udgangspunkt er et indkomstskattesystem, som bærer en langt  

 større andel af skattebyrden end i andre lande.
De nominelle lønninger i  

 Danmark er højere end lønningerne i de lande, vi konkurrerer med.
Til gengæld  

 er lønafhængige arbejdsgiverafgifter og sociale bidrag meget beskedne i  

 forhold til andre lande.
Derfor er der hos os et mere påtrængende behov for  

 omstillinger end hos vore samarbejdspartnere i EF.
 For at undgå spekulation i nye asymmetrier i skattesystemet er det  

 afgørende, at indkomstskatten på laveste trin, kapitalindkomstbeskatningen og  

 selskabs- og virksomhedsbeskatningen bliver på samme niveau.
 Derfor er det nødvendigt, at ændringer af strukturen både i erhvervs- og  

 personbeskatningen gennemføres samtidigt.
 En samlet flerårig indsats for en vækstorienteret, økonomisk ansvarlig og  

 socialt retfærdig politik må for at kunne virke ud over dette forslag  

 omfatte:
- en forhandlet og solidarisk indkomstpolitik, der sikrer konkurrenceevne  

 og realløn (B 13), - en reform, der udstrækker pensionsopsparingen til hele arbejdsmarkedet  

 (B 14), - en markant satsning på uddannelse, erhvervsudvikling og forskning (B  

 15).
ad 1. Indførelse af bruttoafgift En bruttoafgift med en høj procent er uundgåelig, hvis man skal sikre  

 denne sammenhæng og samtidig nedbringe skatteprocenterne og fradragsværdierne  

 til det nye internationale niveau og derved opnå omlægningernes fordele.
 Desuden er bruttoafgiften den eneste farbare vej til hurtigt at etablere  

 et element i det danske beskatningssystem, der i karakter og styrke svarer  

 mest muligt til arbejdsgivernes og lønmodtagernes sociale bidrag i de andre  

 europæiske lande.
I nogle af de andre EF-lande er en stor del af de sociale bidrag ikke en  

 procent af hele lønnen, men en kopskat eller en procentafgift op til et vist  

 maksimumniveau.
I Sverige er der derimod tale om en fuldt ud proportional  

 arbejdsgiverafgift.
Kopskatter er fordelingspolitisk uacceptable som kilde til at aflaste en  

 proportional eller progressivt virkende indkomstskat.
Derfor opererer  

 Socialdemokratiet med en konstruktion, der meget ligner de svenske  

 arbejdsgiverafgifter.
Arbejdstagerne har i sidste ende altid haft byrden af store  

 arbejdsgiverafgifter i form af svagere lønudvikling end i nabolandene med små  

 afgifter.
Men dette er i andre lande sket gennem en lang historisk proces.
 Hvis man uden negative virkninger for konkurrenceevnen med et snuptag skal  

 etablere noget lignende i Danmark, så skal det have karakter af, at man  

 »skærer« en stor portion af lønnen, jf. forslaget om en 25  

 pct.-bruttoafgift.
 Bruttoafgiften opkræves derfor i princippet på helt samme måde som  

 lønmodtagernes eget bidrag til AUD og ATP.
Der foretages et træk fra lønnen, som er fuldt fradragsberettiget i  

 indkomstskattegrundlaget.
Den trukne bruttoafgift kan specificeres nederst på  

 årsopgørelsen for den enkelte lønmodtager på samme måde som netop AUD- og  

 ATP-bidragene.
Men den løn, der skal beregnes indkomstskat af, er  

 nettobeløbet uden disse afgifter og bidrag.
Det kan overvejes, om det vil være en psykologiskpædagogisk fordel at  

 opdele bruttoafgiften i et antal formålsbestemte »cigarkasser« til  

 finansiering af f.eks. arbejdsløshedsforsikring, arbejdsmarkedspolitisk  

 uddannelsesindsats m.v., syge- og barseldagpenge osv.
Af hensyn til  

 fordelingspolitikken er det dog afgørende, at det frembragte provenu anvendes  

 til nedsættelse af laveste skatteprocent og forhøjelse af bundfradraget.
 Det er et meget afgørende synspunkt, at hvis man går ind på tankegangen om  

 bruttoafgiften, så er der ingen argumenter for at gå lavere end de foreslåede  

 25 pct.
Bruttoafgiften har en meget central realøkonomisk virkning.
Med eet slag  

 og uden regelændringer i indkomstbeskatningen reduceres værdien af alle  

 fradrag.
For at undgå utilsigtede virkninger heraf foreslås dog en særordning  

 for »gamle« fastforrentede lån og allerede indgåede aftaler om  

 underholdsbidrag, som opretholder eksisterende fradragsværdier.
Endvidere har bruttoafgiften en betydelig finanslovsteknisk virkning, idet  

 alle overførselsindkomster - der er afgiftsfri - kan reduceres til uændret  

 disponibel indkomst.
Det betyder, at både udgifterne og skatteudskrivningen  

 teknisk set reduceres med et stort milliardbeløb (i en størrelsesorden på ca.  

 30 mia. kr.). Myten om det meget høje danske skattetryk punkteres dermed.
Det forudsættes for selvstændigt erhvervsdrivende, at afgiftsgrundlaget er  

 den personlige indkomst, der trækkes ud af virksomhedsordningen.
Hvis den  

 erhvervsdrivende ikke er i virksomhedsordning, er det erhvervsindtægten  

 renset for faktiske renteposter, der er afgiftsgrundlaget.
ad 2. Lav personskat med stort person- og standardfradrag Med den skitserede størrelse og indretning af bruttoafgiften skønnes der  

 at være provenu- og fordelingsmæssig balance ved følgende regelsæt  

 (sammenlignet med faktiske 1990-regler):
- proportionalskat i gennemsnitskommunen på 35,3 pct. (nu 51,5) - personfradrag 38.500 kr. (nu 26.500) - standardfradrag på 10 pct. af personlig indkomst, højst 9.600 kr. (nu 3  

 pct., højst 3.600 kr.) Det vil sige, at der bliver et samlet bundfradrag på godt 48.000 kr.
Dertil kommer, at det forudsættes, at børnefamilieydelsen ændres til et  

 ekstra personfradrag for forældrene, hvilket med 1990-taksten for  

 børnefamilieydelsen svarer til et ekstrafradrag pr. barn på 16.200 kr.
I  

 beslutningsforslag nr.
B 13 er det som led i en stram indkomst- og  

 opsparingspolitik forudsat, at værdien af børnefamilieydelsen gradvis øges  

 med 2.000 kr. frem til 1994. Det svarer til en forøgelse af ekstrafradraget  

 på 5.700 kr.
 Uudnyttet værdi af personfradrag (inkl. erstatningen for  

 børnefamilieydelsen) udbetales kontant til alle over 18 år.
 For at ramme samme reelle startpunkt for tillægsskatterne som hidtil  

 skulle bundfradragene ekskl. bruttoafgift være 108.700 kr. for 6 pct.-skatten  

 og 167.200 kr. for 12 pct.-skatten.
 Bundfradraget for 6 pct.-skatten reguleres 1991-94 opad, jf. punkt 5.
 ad 3. Uændret behandling af fastforrentede fordringer og gæld fra før  

 nyordningen - og uændret ejerboligbeskatning.
Lejeværdibeskatningen opretholdes på det nuværende niveau.
Beskatningen  

 kan omlægges til en afgift af ejendomsværdien, eller der kan fortsættes med  

 de eksisterende lejeværdiregler omregnet på samme måde som for renter af  

 »gamle« fastforrentede lån.
 Hovedreglen i det ny personskattesystem skal være, at al kapitalindkomst  

 beskattes med den proportionale skat på ca. 35 pct., og at fradrag for  

 kapitaludgifter har tilsvarende værdi.
 Herfra undtages ved særordning al forrentning af allerede oprettede  

 fastforrentede lån og eksisterende fastforrentede fordringer samt  

 underholdsbidrag indtil udløb.
De poster, der kommer ind under særordningen, medtages til halvanden gang  

 beløbet ved opgørelsen af den skattepligtige indkomst.
Derved undgås negative  

 virkninger af skatteomlægningen for mennesker, der har tegnet sig for  

 forpligtelser mange år ud i fremtiden uden mulighed for nedsættelse af  

 ydelsen.
 I takt med at gamle lån indfris og gamle fordringer forsvinder, fremkommer  

 et merprovenu, der skal anvendes til yderligere nedsættelse af den laveste  

 skatteprocent for personer og kapitalafkastbeskatningen efterhånden fra de 35  

 til ca. 30 pct.
ad 5. Udvidet skattegrundlag og fordobling af bundfradrag for 6  

 pct.-skatten Der er selvstændige skattepolitiske fordele ved at få så mange som muligt  

 ud af 6 pct.-skatten forudsat at det finansieres ved progressivt virkende  

 udvidelser af skattegrundlaget.
 Provenuet kan tilvejebringes på følgende måde:
(Beløbsrammen er opgjort i 1994-tal og under forudsætning af, at  

 bruttoafgiften er indført og beskatning af formuegevinster virker fra og med  

 1991) Bundgrænsen for 6 pct.-skatten kan derved fordobles frem til 1994, når det  

 forudsættes, at retten til overførsel af uudnyttet bundfradrag mellem  

 ægtefæller reduceres i takt hermed og helt bortfalder i 1994.
 Derved slipper ca. 1,4 mio. skatteydere for 6 pct.-skat, og kun 0,25 mio.  

 skatteydere er tilbage.
ad 6. Selskabs- og virksomhedsskatten Der gennemføres inden for en provenuneutral ramme en teknisk tilpasning af  

 erhvervslivets beskatning til den europæiske udvikling med bredere  

 skattegrundlag og lavere skatteprocenter.
Det er hensigten, at omlægningen ved uændret indtjening i virksomhederne  

 skal indbringe et uændret provenu, da den danske erhvervsbeskatning i  

 forvejen ligger i underkanten af det europæiske niveau.
Derimod er den  

 nuværende erhvervsbeskatning uhensigtsmæssigt sammensat med en høj procent af  

 et snævert beskatningsgrundlag.
Virksomhedernes økonomi styrkes gennem bedre konkurrenceevne via en stram  

 indkomstpolitik, lavere rente og højere produktivitet i kraft af en aktiv  

 erhvervs-, uddannelses- og arbejdsmarkedsindsats.
Det vil medføre bedre  

 konsolidering, men også stigende skattebetaling trods lavere skattesats.
 Tilpasningen af erhvervsbeskatningen skal dog gennemføres i en form og  

 takt, så likviditetsbelastning af erhvervslivet generelt - og specielt af  

 ekspansive virksomheder - imødegås.
 Følgende ændringer bør iværksættes:
 - både aktieselskabs- og virksomhedsskattesatsen nedsættes i første omgang  

 til 35 pct. og siden til 30 pct.
- kursgevinster på værdipapirer beskattes, - ejendomsavancer beskattes, - bygninger over på saldoafskrivningssystem, - afskaffelse af pristalsregulering af afskrivningsgrundlag, men eventuelt  

 en midlertidig forhøjelse af afskrivningssatsen for driftsmidler, - afvikling af henlæggelse til investeringsfonds, - aftrapning af varelagernedskrivning, - forhøjelse af grænse for forskudsafskrivninger, - kontantværdiansættelse af driftsmidler, - afskaffelse af udlandslempelse og adgang til sambeskatning med  

 udenlandske datterselskaber, - afskaffelse af 5/6-reglen for førsteårsafskrivning, - afvikling af henlæggelser i forsikringsselskaber, - afvikling af henlæggelser i realkredit.
Det bør nøjere overvejes, om de særlige arbejdsmarkedsbidrag for de  

 finansielle institutioner skal forhøjes.
I disse overvejelser bør indgå,  

 hvordan deres konkurrencemæssige stilling vil være i forhold til udenlandske  

 institutioner, efter at kapitalmarkedet er liberaliseret.
ad 7. Kommuner og amter Omlægningerne skal i mindst mulig udstrækning påvirke kommunernes og  

 amtskommunernes økonomiske situation.
Derfor er der behov for at revidere  

 eksisterende udligningsordninger og fastsættelsen af bloktilskud i lyset af  

 omlægningen.
