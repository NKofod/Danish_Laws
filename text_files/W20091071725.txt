Ankestyrelsens principafgørelse 179-09 om fleksjob - løntilskud - administration - efterbetaling Resume:
 En arbejdsgiver, som havde udbetalt for lidt i løn m.v. til en lønmodtager i fleksjob, havde ret til løntilskud fra kommunen i forhold til den efterbetalte løn.
Ankestyrelsens Beskæftigelsesudvalglagde vægt på, at der ikke var fastsat regler i lovgivningen om administration af udbetaling af løntilskud til arbejdsgiveren.
Arbejdsgiverens ret til refusion var derfor alene begrænset af de almindelige regler om forældelse af fordringer.
 Beskæftigelsesudvalget lagde endvidere vægt på, at kommunen ikke havde gjort indsigelse imod den ændrede opgørelse af lønnen.
 Love:
Lov om en aktiv beskæftigelsesindsats - lovbekendtgørelse nr. 742 af 7. juli 2009 - § 71, stk. 2 og § 72, stk. 1 Sagsfremstilling:
 Kommunen traf afgørelse om, at en arbejdsgiver til en lønmodtager i fleksjob ikke havde ret til efterbetaling af løntilskud for mere end 3 måneder.
Begrundelsen var, at lønindplaceringen fra etablering af fleksjobbet i 2000 havde været korrekt.
Kommunen mente, at det herefter var arbejdsgiverens ansvar at sikre sig, at overenskomsten blev fulgt.
Kommunen ville udbetale løntilskud i forhold til den ændrede løn for fremtiden.
 Ved genvurderingen af sagen anførte kommunen yderligere, at kommunen i bevillingsskrivelsen i januar 2000 havde fastsat regler for indhentning af refusion, således at dette skulle ske kvartalsvis.
Beskæftigelsesankenævnet ændrede kommunens afgørelse således, at arbejdsgiveren havde ret til efterbetaling af løntilskud, dog begrænset af reglerne om forældelse af fordringer.
I den konkrete sag var forældelsesfristen 5 år.
 Nævnet begrundede afgørelsen med, at der ikke i lov om en aktiv beskæftigelsesindsats var fastsat bindende regler for refusion af den af arbejdsgiveren udbetalte løn.
Afgørelsen blev anket af kommunen, som navnlig anførte, at kommunen i bevillingsskrivelsen havde fastsat regler om, at indhentning af refusion skulle ske kvartalsvis.
Kommunen havde således tilrettelagt samarbejdet og de nærmere fremgangsmåder herfor i fleksjobaftalen.
 Sagen blev behandlet i principielt møde for at afklare, om en arbejdsgiver, der havde udbetalt for lidt i løn til en medarbejder i fleksjob,var afskåret fra at få udbetalt løntilskud fra kommunen for det efterbetalte beløb.
 Afgørelse:
 Arbejdsgiveren havde ret til efterbetaling af løntilskud for 5 år tilbage fra fremsættelsen af kravet.
Udgangspunktet var, at kommunen gav tilskud til en arbejdsgiver til en lønmodtager i fleksjob.
Tilskuddet udgjorde halvdelen eller to-tredjedele af lønnen, afhængigt af graden af den nedsatte arbejdsevne.
Tilskuddet skulle beregnes af lønnen med tillæg af udgifter til arbejdsgiverbidrag til ATP samt eventuelle udgifter til andre arbejdsgiverbidrag.
Ankestyrelsens Beskæftigelsesudvalglagde vægt på, at der ikke var fastsat regler i lovgivningen om administration af udbetaling af løntilskud til arbejdsgiveren.
Arbejdsgiverens ret til refusion var derfor alene begrænset af de almindelige regler om forældelse af fordringer.
 Beskæftigelsesudvalget lagde endvidere vægt på, at kommunen ikke havde gjort indsigelse imod den ændrede opgørelse af lønnen.
 Ankestyrelsens Beskæftigelsesudvalg kom således til samme resultat som beskæftigelsesankenævnet.
