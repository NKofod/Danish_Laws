(Told- og Skatteregionerne samt de kommunale skattemyndigheder) 1. Vestre Landsret har ved dom af 23. juni 1997 (TfS  

 1997. 613) statueret, at en moder, der vederlagsfrit udlejede en  

 ejerlejlighed til sin datter kunne anvende pct.- reglerne i ligningsloven,  

 som udgangspunkt for beregningen af udlejningsværdien.
Moderen ejede 90 pct.  

 af lejligheden og datteren 10 pct.
Moderen boede ikke i lejligheden.
Retten  

 anfører, at Ligningsvejledningens tekst om emnet i 1991 har givet moderen en  

 forventning om procentreglernes anvendelse.
Landsretten bemærker, at den omstændighed, at der i den konkrete sag er  

 tale om et gavemiljø, ikke kan anvendes som begrundelse for at fravige en  

 opgørelse efter den procentvist opgjorte lejeværdi, idet der er tale om en situation, som må antages at foreligge i de fleste tilfælde af  

 vederlagsfri overladelse af fast ejendom.
Det var derfor ifølge retten ikke  

 forventeligt, at gavesituationen helt generelt skulle falde udenfor  

 anvendelsesområdet om procentvist opgjort lejeindtægt, som nævnt i  

 Ligningsvejledningen for 1991.
 Dommen er endelig.
 2. Det er Skatteministeriets opfattelse, at dommens  

 resultat også har betydning for de efterfølgende indkomstår, eftersom  

 Ligningsvejledningerne for de efterfølgende år ikke omtaler forhold, der  

 tilstrækkeligt tydeligt viser, at retstilstanden er ændret.
Ligningsvejledningen for 1997 er ændret i overensstemmelse med dommens  

 resultat.
Af Ligningsvejledningen for 1997 fremgår herefter, at skatteydere,  

 der ejer en ejendom i sameje, og som udlejer en andel af ejendommen til en  

 medejer, som bebor ejendommen, ved beregningen af udlejningsværdien kan  

 medregne den forholdsmæssige andel af den procentvist opgjorte lejeværdi.
3.Skattemyndighederne anmodes om at foretage genoptagelse efter  

 ovenstående retningslinier, hvis der ansøges herom, eller forholdet i øvrigt  

 er skattemyndighederne bekendt.
Genoptagelse kan ske vedrørende indkomstårene  

 1994, 1995 og 1996. Ansøgning om genoptagelse af skatteansættelserne skal  

 indgives til skattemyndighederne inden udgangen af 1998, på hvilket tidspunkt  

 cirkulæret bortfalder.
4.I dommen anføres, at bestemmelsen i ligningslovens § 15 I ikke  

 udelukker, at lejeværdien af ejendommen for den af ejerne, som ikke bebor  

 ejendommen, fastsættes til en forholdsmæssig del af ejendommens objektive  

 udlejningsværdi.
Dommen begrundes som nævnt med et forventningsprincip som  

 følge af Ligningsvejledningens tekst.
 Blandt andet under henvisning til dommens præmisser er det Told- og  

 Skattestyrelsens opfattelse, at formuleringen af ligningslovens § 15 I - når  

 der ikke foreligger en berettiget forventning til et andet resultat - må føre  

 til, at udlejere i samejesituationer i alle tilfælde skal beregne en  

 forholdsmæssig del af ejendommens objektive udlejningsværdi, jf.  

 statsskattelovens § 4, litra b.
 Fra og med indkomståret 1998 skal udlejningsværdien derfor fastsættes til  

 en forholdsmæssig del af ejendommens objektive udlejningsværdi.
