Bekendtgørelse om krav om test ved rejser til og fra Bornholm I medfør af § 12 a og § 29, stk. 2, i lov om foranstaltninger mod smitsomme og andre overførbare sygdomme, jf. lovbekendtgørelse nr. 1444 af 1. oktober 2020, som ændret ved lov nr. 160 af 3. februar 2021, og efter forhandling med transportministeren, fastsættes:
Kapitel 1 Definitioner § 1. I denne bekendtgørelse forstås en covid-19-test som en test, der er foretaget efter en af følgende testmetoder:
 1) PCR-test: Polymerase chain reaction-test.
 2) Antigentest: En test, der på kort tid viser, om der er immunkemisk påvisning af virusproteiner (antigener).
Kapitel 2 Krav om covid-19-test § 2. Ved rejser til og fra Bornholm skal passagerer på skibe og luftfartøjer kunne fremvise dokumentation for en covid-19-test med et negativt testresultat foretaget inden for 72 timer før den pågældende skibs- eller flyafgang, jf. dog § 3.
 § 3. § 2 gælder ikke for følgende:
 1) Børn under 15 år.
 2) Personer, der af medicinske årsager ikke bør få foretaget en covid-19-test.
 3) Personer, der som følge af en fysisk eller psykisk funktionsnedsættelse ikke bør få foretaget en covid-19-test.
 4) Personer, der tidligere har været smittet med covid-19 inden for et nærmere bestemt tidsrum, jf. stk. 2.
 5) Personer, der rejser til og fra Bornholm i en sygetransport.
 6) Personer, der rejser til og fra Christiansø eller Frederiksø.
 7) Personer, der rejser med henblik på udførelse af godstransport.
 8) Personale, der er i tjeneste på et skib, i en bus eller et luftfartøj, medmindre der er tale om ikke-kommerciel rejse.
 9) Personer, der varetager samfundskritiske funktioner, jf. stk. 3.
 Stk. 2. Personer er alene omfattet af stk. 1, nr. 4, hvis de kan fremvise dokumentation for en covid-19-test med et positivt testresultat, som er foretaget mindst 14 dage og højst 12 uger inden tidspunktet for den pågældende skibs- eller flyafgang.
 Stk. 3. Ved samfundskritiske funktioner, jf. stk. 1, nr. 9, forstås personale ansat i sundhedssektoren, dog ikke kosmetisk behandling m.v., i politiet, i kriminalforsorgen, i forsvarets myndigheder eller i beredskabet, når de pågældende personer rejser i tjenstlig anledning.
 § 4. Operatøren må alene tillade adgang for passagerer på skibe og luftfartøjer, der overholder kravet i § 2, jf. dog § 3.
Kapitel 3 Krav til dokumentation for covid-19-test § 5. Af dokumentationen for covid-19-testen skal følgende oplysninger fremgå:
 1) Den testede persons navn svarende til navnet på personens medbragte pas, kørekort, sundhedskort eller andet offentligt udstedt identitetskort.
 2) Tidspunktet for testtagningen.
 3) Resultatet af testen.
Stk. 2. Dokumentation for covid-19-test kan foreligge både i papirformat og elektronisk.
Dokumentationen skal foreligge på dansk, svensk, norsk, engelsk, tysk, spansk, fransk eller italiensk.
Kapitel 4 Straf § 6. Med bøde straffes den, der overtræder § 4.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens kapitel 5.
Kapitel 5 Ikrafttræden § 7. Bekendtgørelsen træder i kraft den 28. februar 2021, kl. 23.59.
