Ankestyrelsens principafgørelse P-8-91 om forsørgelsesgrundlag - varigt forsørgelsesbehov - indtægt under udelukkelsesgrænsen - pension Resume:
 Der kunne ikke ydes behovsbestemt pension efter § 14, stk. 3, nr. 2, til en 54-årig kvinde, der var gift med en selvstændig erhvervsdrivende, hvis bruttoindtægt i klagen blev oplyst til 65.000 kr.
 På baggrund af tidligere års erhvervsindtægt, som havde ligget væsentligt over udelukkelsesgrænsen, kunne den senest oplyste indtægt ikke anses som udtryk for et varigt behov for forsørgelse.
 Kassation:
Der er kommet nye regler på området Love:
Lov om social pension - lovbekendtgørelse nr. 497 af 4. juli 1989 - § 14, stk. 3, nr. 2 og § 15 Sagsfremstilling:
 Den 54-årige K havde indtil sommeren 1987 været medhjælpende hustru på deltid i ægtefællens selvstændige erhvervsvirksomhed (en mindre bodega). Hun ophørte på grund af sygdom, men revaliderings- og pensionsnævnet og Ankestyrelsen anså ikke erhvervsevnen for nedsat med mindst halvdelen alene af helbredsmæssige grunde.
Ægtefællernes samlede bruttoindkomst havde i 1987 udgjort 228.000 kr., heraf 157.000 kr. i overskud af virksomhed.
I 1988 havde bruttoindkomsten udgjort 212.000 kr., hvoraf overskud af virksomhed var på 190.000 kr.
 Da forsørgelsesgrundlaget således oversteg udelukkelsesgrænsen, fandt revaliderings- og pensionsnævnet, at der ikke forelå et varigt behov for forsørgelse og gav afslag på pension efter § 14, stk. 3, nr. 2.
 I klagen til Ankestyrelsen anførte K bl.a., at bruttoindkomsten nu kun var på 65.000 kr.
 Afgørelse:
 K opfyldte ikke betingelserne for at få førtidspension.
 Ankestyrelsen lagde vægt på, at K's og ægtefællens samlede bruttoindtægt oversteg den grænse for at få behovsbestemt førtidspension, der er nævnt i Socialministeriets bekendtgørelse af 23. december 1987. Selv om ægtefællens indtægt nu måtte ligge under den nævnte udelukkelsesgrænse, var K alligevel ikke berettiget til behovsbestemt førtidspension, fordi ægtefællens aktuelle lave erhvervsindkomst som selvstændig ikke kunne anses som udtryk for et varigt behov for forsørgelse.
 Ankestyrelsen tiltrådte således revaliderings- og pensionsnævnets afgørelse.
