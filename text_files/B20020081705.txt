 Bekendtgørelse om valg af  

 tilsynsførende ved friskoler og private grundskoler m.v.
 I medfør af § 9, stk. 2, i lov om friskoler og private grundskoler  

 m.v., jf. lovbekendtgørelse nr. 619 af 9. juli 2002,  

 fastsættes:
 § 1. Bestyrelsen ved en fri grundskole er  

 ansvarlig for, at forældrene til børn i skolen  

 (forældrekredsen), jf. lovens §§ 9 og 38 indkaldes til møde,  

 hvor forældrekredsen skal vælge en eller flere personer eller  

 kommunalbestyrelsen til at føre tilsyn med elevernes standpunkt i  

 dansk, regning/matematik og engelsk, og med at skolens samlede  

 undervisningstilbud ud fra en helhedsvurdering står mål med, hvad  

 der almindeligvis kræves i folkeskolen, samt med at  

 undervisningssproget er dansk.
Stk. 2. Der skal indkaldes til møde således,  

 at det kan afholdes senest 3 måneder efter, at der ikke længere  

 er tilsynsførende med de forhold, der er nævnt i stk. 1.  

 Indkaldelsen skal ske ved almindeligt brev, e-mail eller anden sikker  

 forsendelsesmåde med mindst 14 dages varsel.
Tilsynsreglerne og  

 valgreglerne, herunder at enhver forælder har ret til at foreslå  

 kandidater på mødet, skal fremgå af indkaldelsen.
§ 2. Ved mødets begyndelse vælger  

 forældrekredsen under ledelse af formanden for bestyrelsen eller  

 skolelederen en mødeleder.
Skolens ansatte kan ikke vælges til  

 mødeleder.
Det er uforeneligt med mødelederhvervet at  

 være opstillet som kandidat til tilsynsførende.
 Stk. 2. Mødeleder påser, at mødet er  

 lovligt indkaldt, og at valget foregår i overensstemmelse med reglerne  

 herom.
 Stk. 3. Mødeleder godkender ved sin underskrift et  

 beslutningsreferat af mødet og afleverer eller sender det til  

 skolelederen.
 Stk. 4. Skolen yder sekretariatsmæssig bistand til  

 forældrekredsen.
 Stk. 5. Valgets omkostninger påhviler skolen.
§ 3. Forældrekredsen afgør  

 først funktionsperiodens længde, dog højst 4 år, og  

 hvorvidt en eller flere personer eller kommunalbestyrelsen skal være  

 tilsynsførende.
Hvis der skal vælges en eller flere personer,  

 skal forældrekredsen, inden valget afholdes, beslutte, hvor mange  

 tilsynsførende der højst kan vælges.
Afgørelserne  

 træffes af de fremmødte forældre ved almindelig  

 stemmeflerhed.
 Stk. 2. Der kan kun gives fuldmagt til en person, med  

 hvem man har fælles forældremyndighed over et barn i skolen.
 Stk. 3. Valghandlingen skal være hemmelig, hvis en  

 eller flere forældre ønsker det.
 Stk. 4. Hver forælder kan afgive stemme på et  

 antal personer svarende til det besluttede højeste antal  

 tilsynsførende.
Stk. 5. Kandidaterne er valgt i rækkefølge  

 efter størrelsen af de personlige stemmetal.
I tilfælde af  

 stemmelighed foretages lodtrækning.
 Stk. 6. Skolelederen underretter den eller de valgte  

 tilsynsførende om valget.
 Stk. 7. Genvalg af tilsynsførende kan finde  

 sted.
 Stk. 8. Hvis der vælges flere  

 tilsynsførende, og hvis forældrekredsen ikke har valgt dem til  

 bestemte tilsynsaktiviteter, aftaler de tilsynsførende indbyrdes, hvem  

 der udfører hvilke tilsynsaktiviteter.
 § 4. Tvivlspørgsmål om  

 fremgangsmåden ved valget afgøres af mødelederen.  

 Forældrekredsen træffer selv afgørelse om, hvorvidt  

 personer uden for forældrekredsen kan deltage i mødet og i givet  

 fald hvilke personer.
 § 5. Bekendtgørelsen træder i kraft den 12.  

 oktober 2002.
