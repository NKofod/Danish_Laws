Ankestyrelsen tiltrådte, at der ikke havde været grundlag for at  

 fastsætte skadedatoen til et senere tidspunkt end det af sikringsstyrelsen  

 valgte alene med det formål at opnå mulighed for at fastsætte årslønnen til  

 et højere beløb.
Ankestyrelsen fandt, at sikringsstyrelsen med rette havde  

 fastsat skadedatoen til det omhandlede tidspunkt. Årslønnen var fastsat til  

 det på skadedatoen maksimale beløb.
 En 54-årig maskinsnedker indankede i november 1977 en af sikringsstyrelsen  

 i oktober 1977 truffet afgørelse, hvorved der i anledning af en lidelse  

 pådraget under arbejdet var tilkendt ham en invaliditetserstatning beregnet  

 på grundlag af en invaliditetsgrad på 25% og en årsløn på 55.950 kr.
 Det var ved indankningen gjort gældende, at hans årsløn nu lå på et højere  

 niveau end den af sikringsstyrelsen fastsatte årsløn.
Anmeldelsen blev indgivet i januar 1976. Det var i den med anmeldelsen  

 følgende lægeerklæring af januar 1976 fastslået, at lidelsen var  

 arbejdsbetinget.
Sikringsstyrelsen havde ved sin afgørelse fastsat  

 skadedatoen for sikredes lidelse til 15. januar 1976, fra hvilket tidspunkt  

 han havde været sygemeldt. Årslønnen var fastsat til det maksimumsbeløb, der  

 var gældende på skadedatoens tidspunkt.
Af § 1 A i loven om ulykkesforsikring, som var gældende indtil 1. april  

 1978, fremgår det, at hvor der i loven knyttes retsvirkningen til dagen for  

 et ulykkestilfældes indtræden (skadedatoen) gælder disse retsvirkninger, for  

 så vidt angår erhvervssygdomme, fra den dag, da sygdommen har givet de første  

 sikre symptomer, eller fra den dag, da pågældende af en læge er gjort bekendt  

 med, at lidelsen må antages at være arbejdsbetinget, eller fra den dag, da  

 lidelsen har medført gentagne uarbejdsdygtighedsperioder, en mere varig  

 arbejdsafbrydelse eller overgang til andet arbejde.
Sikringsstyrelsen  

 bestemmer, hvilket af de nævnte tidspunkter, der i hvert enkelt tilfælde skal  

 lægges til grund.
Ved afgørelsen skal sikringsstyrelsen så vidt muligt vælge  

 det for sikrede mest gunstige tidspunkt.
Den nævnte lovbestemmelse er pr. 1. april 1978 blevet afløst af § 10, stk.  

 4, i lov om arbejdsskadeforsikring.
Der er ikke herved sket ændringer i det  

 foran anførte.
 Efter sagens indankning anmodede ankestyrelsen sikringsstyrelsen om en  

 udtalelse om styrelsens praksis ved fastsættelse af skadedatoen efter de  

 nævnte lovbestemmelser.
Sikringsstyrelsen udtalte herefter, at styrelsen så vidt muligt vælger det  

 for den sikrede mest gunstige tidspunkt, jfr. arbejdsskadeforsikringslovens §  

 10, stk. 4, sidste punkt.
Det udtaltes endvidere, at afgørelse vedrørende  

 spørgsmålet om en sags anerkendelse og herunder om skadedatoen træffes, så  

 snart styrelsen har modtaget de for afgørelsen af dette spørgsmål nødvendige  

 oplysninger.
Efter styrelsens opfattelse kan der ikke blive tale om at  

 fremdatere en anerkendelse eller at udsætte anerkendelsen til et tidspunkt,  

 der eventuelt kunne betinge en højere årsløn.
Dette skyldes dels, at der, så  

 snart en sag er anerkendt, vil kunne blive tale om at pålægge  

 forsikringsselskabet at betale udgifter til sygebehandling, optræning og  

 lignende, samt ydelser efter arbejdsskadeforsikringslovens § 22, stk. 2, dels  

 at en udsættelse af anerkendelsen og dermed eventuelt fastsættelse af en  

 erstatning for men og erhvervsevnetab vil kunne få erstatningsmæssig  

 betydning, hvis den skadelidte afgår ved døden, navnlig af grunde, der ikke  

 har forbindelse med den anmeldte skade.
 Ankestyrelsen fandt, at skadedatoen med rette var blevet fastsat til 15.  

 januar 1976.
 Da den fastsatte årsløn samtidig var den højst mulige efter  

 ulykkesforsikringsloven for ulykkestilfælde indtruffet i perioden 1. april  

 1975 til 31. marts 1976, var der ikke mulighed for at forhøje beløbet.
 Ankestyrelsen tiltrådte derfor sikringsstyrelsens afgørelsen.
