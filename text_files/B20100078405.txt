Bekendtgørelse om digital kommunikation på Skatteministeriets område I medfør af § 35 i skatteforvaltningsloven, jf. lovbekendtgørelse nr. 907 af 28. august 2006, som ændret ved § 1 i lov nr. 545 af 26. maj 2010, fastsættes:
Digital kommunikation til og fra SKAT § 1. En indberetningspligtig skal oplyse SKAT sin e-mail­adresse på TastSelv-Erhverv på www.skat.dk.
Tilsvarende gælder opdatering af eventuelle ændringer af e-mailadressen.
SKAT kan kontakte den indberetningspligtige på e-mailadressen eller stille denne til rådighed for en skattepligtig til brug for dennes kontakt til den indberetningspligtige om indberettede oplysninger.
 Stk. 2. SKAT kan dispensere fra pligten efter stk. 1.
§ 2. En borger, som anvender TastSelv-Borger og vælger at modtage henvendelser fra SKAT digitalt, skal oplyse sin e-mailadresse eller sit sms-nummer på TastSelv-Borger på www.skat.dk.
Tilsvarende gælder opdatering af eventuelle ændringer af e-mailadressen eller sms-nummeret.
Når borgeren har valgt at modtage henvendelser digitalt, og SKAT på den oplyste e-mailadresse eller sms-nummer har underrettet borgeren om, at der er nyt i borgerens skattemappe, finder skatteforvaltningslovens § 35, stk. 5, anvendelse.
 § 3. Krav i skattelovgivningen om skriftlighed eller underskrift anses for opfyldt, når meddelelser m.v. til SKAT sendes via Skattemappen på www.skat.dk.
 § 4. Årsopgørelser, forskudsopgørelser, ejendomsvurderingsmeddelelser og underretninger efter skatteforvaltningslovens § 20 kan udstedes uden underskrift og er i retlig henseende sidestillet med et dokument med personlig underskrift.
Kryptering § 5. SKAT kan sende meddelelser, afgørelser m.v., som indeholder fortrolige oplysninger, til borgeren eller virksomheden ved, at den pågældende meddelelse m.v. lægges i borgerens eller virksomhedens Skattemappe.
Borgeren eller virksomheden modtager underretning om afsendelsen fra SKAT ved en e-mail eller sms-besked, jf. §§ 1 og 2.
Ikrafttrædelse § 6. Bekendtgørelsen træder i kraft den 1. juli 2010.
