Landsskatteretskendelse Registreringsafgift - evt. fritagelse ved anskaffelse af bus - specialefterskole Reference:
RGAL § 2, stk. 1, nr. 6 a Efterskolen A's klage til Landsskatteretten  

 vedrørte told- og skatteregionens afgørelse af 31. marts 1999,  

 hvor der var meddelt afslag på en ansøgning om afgiftsfritagelse  

 for en bus, jf. § 2, stk. 1, nr. 6 a i lov om registreringsafgift af  

 motorkøretøjer m.v. (RGAL).
Det var oplyst, at efterskolen var en selvejende  

 institution, der var tilknyttet Landsforeningen til støtte for sent  

 udviklede.
Der var på skolen plads til 54 elever i alderen 15 - 18  

 år i døgnophold, og de var på skolen i 1 eller 2 år.  

 Alle eleverne var specialelever, som enten hørte under  

 folkeskolelovens § 20, stk. 1 som elever med generelle  

 indlæringsvanskeligheder eller samme lovs § 20, stk. 2 som svært  

 handicappede elever.
Sidstnævnte gruppe udgjorde efter det forklarede  

 ca. 18 % af eleverne på skolen.
 I skoleåret 1999/2000 var der 9 elever, der var  

 visiteret til skolen efter § 20, stk. 2, og det var forklaret, at de havde en  

 række forskellige handicap, herunder psykisk udviklingshæmmede,  

 lettere autisme, Klinefelters syndrom, grænsepsykose, epilepsi,  

 Tourettes syndrom, Recklinghausens syge, DAMP, hjerneskade o.lign.
Personalet på skolen bestod af en fast tilknyttet  

 stab på 13 personer, bestående af lærere,  

 socialpædagoger og faguddannede håndværkere.
I de  

 tilfælde, hvor elever havde brug for sundhedsplejerske flere gange  

 dagligt, fik skolen hjælp fra de lokale sundhedsplejersker i kommunen.  

 Herudover var der ikke ansat eller tilknyttet egentligt plejepersonale, idet  

 eleverne fik hjælp af personalet i det omfang, de havde behov for  

 ekstra hjælp.
Told- og skatteregionen havde fundet, at efterskolen ikke  

 kunne sidestilles med et plejehjem, idet der herved var lagt vægt  

 på, at der ikke foregik nogen egentlig behandling.
Der var ikke i den  

 omhandlede bestemmelse i RGAL mulighed for at tage hensyn til, hvorvidt  

 eleverne var selvtransporterende eller ej.
En efterskoles kørsel med  

 sine elever, hvoraf skolen angav en del af eleverne som værende  

 svært handicappede, kunne efter regionens opfattelse ikke på  

 nogen måde sidestilles med et plejehjems kørsel af egne  

 patienter.
Der var på vegne efterskolen nedlagt påstand  

 om anerkendelse af, at efterskolen var omfattet af RGAL § 2, stk. 1, nr. 6 a,  

 idet det til støtte herfor bl.a. var anført, at der foregik en  

 socialpædagogisk behandling på skolen, idet eleverne  

 tilhørte den svage gruppe af unge, som havde svært ved at klare  

 sig selv og var afhængige af voksenstøtte.
Eleverne var pleje-  

 og behandlingskrævende, og skolen måtte således anses for  

 omfattet af bestemmelsen, idet der var tale om en institution, der kunne  

 sidestilles med et plejehjem eller lignende institutioner.
Skolen henvendte  

 sig til de "svage" unge og tilbød disse unge en virkelighedsnær  

 og almendannende undervisning.
Denne undervisning skulle give disse unge en  

 række praktiske og teoretiske kundskaber og færdigheder, som de  

 kunne anvende i deres voksenliv.
Herunder blev de unge trænet til et  

 selvforvaltende hverdagsliv, herunder et aktivt fritidsliv.
Skolen havde ikke  

 selv en gymnastiksal og idrætshal, og var derfor nødt til at  

 leje sig ind i en hal, som lå 6 km fra skolen.
Tiderne, der tildeltes i  

 hallen, lå så skolen ikke kunne bruge de offentlige  

 transportmidler uden lange ventetider.
Skolen måtte derfor købe  

 en bus og selv transportere eleverne.
Bussen skulle også bruges til at transportere  

 eleverne til besøg på virksomheder og institutioner i  

 forbindelse med udslusningen af dem.
Alle eleverne havde brug for megen  

 støtte i hele skoleperioden, idet mange af dem havde levet i et  

 beskyttet miljø. Eleverne havde behov for et ekstra "puf", så de  

 turde deltage i fritidsaktiviteter uden for skolen.
Dette gjorde de kun, hvis  

 de blev transporteret af skolen, idet de fleste af eleverne ikke var  

 selvtransporterende til fremmede destinationer, og det ville også af  

 denne grund være af stor betydning for eleverne, at skolen havde  

 rådighed over egen bus.
Der var ligeledes brug for at transportere  

 elever til behandling hos psykolog, speciallæger, fysioterapiklinik og  

 almindelig læge.
 Landsskatteretten udtalte:
 Ifølge RGAL § 2, stk. 1, nr. 6 a, var  

 køretøjer, som omhandlet i lovens § 5 a, stk. 1, nr. 2,  

 fritaget for afgift, hvis de tilhørte plejehjem, ældrecentre og  

 lignende institutioner og anvendtes til befordring af egne beboere eller  

 hjemmeboende ældre, der var visiteret til aktiviteter på  

 institutionen for at få vedligeholdt deres fysiske eller psykiske  

 færdigheder.
Landsskatteretten fandt ikke, at efterskolen var anset for  

 omfattet af RGAL § 2, stk. 1, nr. 6 a, idet der herved var lagt vægt  

 på det oplyste om institutionen, herunder at det kun var en mindre del  

 af eleverne, der kunne anses for handicappede, og at disse elevers handicap  

 efter det oplyste ikke var af en art, der krævede intensiv eller  

 konstant pleje, samt på det oplyste om personalets sammensætning.  

 Retten fandt på denne baggrund ikke, at de arbejdsopgaver, der varetoge  

 af institutionen, var af en karakter, der kunne sidestilles med den pleje og  

 behandling, der foretoges på plejehjem eller ældrecentre, der var  

 omtalt i RGAL § 2, stk. 1, nr. 6 a.
Institutionen kunne derfor ikke  

 sidestilles med disse institutioner, og den påklagede afgørelse  

 blev stadfæstet.
