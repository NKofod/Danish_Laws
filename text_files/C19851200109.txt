 Hermed følger nogle eksemplarer af lov nr. 645 af 19. december 1984 om  

 folkekirkens økonomi, der træder i kraft den 1. januar 1986. Loven, hvis  

 hovedformål har været at samle og systematisere de bestemmelser om  

 folkekirkens økonomi, der findes i lov om folkekirkens lønningsvæsen, lov om  

 kirkers bestyrelse og lov om menighedsråd, medfører en del ændringer i den  

 hidtidige retstilstand.
 De vigtigste ændringer er følgende:
§ 1 medfører, at den hidtidige præstelønningskasse afskaffes i alle  

 pastorater med kun et menighedsråd.
Såvel udgifter vedrørende kirke og  

 kirkegård som præstegård afholdes herefter som hovedregel af samme kasse  

 (kirkekassen). Der er dog samtidig hjemlet mulighed for i pastorater med  

 flere menighedsråd at oprette en præstegårdskasse, der bestyres af  

 menighedsrådene gennem præstegårdsudvalget, jfr. § 4, stk. 2. Ønskes der  

 oprettet en præstegårdskasse vil det være nødvendigt, at menighedsrådene  

 træffer beslutning herom allerede nu, således at der udarbejdes selvstændigt  

 budget for præstegårdskassen for 1986. Beslutning om oprettelse af en  

 præstegårdskasse gælder for menighedsrådets funktionsperiode, Oprettes der en præstegårdskasse i pastoratet, udarbejdes budget og  

 regnskab vedrørende denne kasses indtægter og udgifter af menighedsrådene på  

 et fællesmøde efter indhentet udtalelse fra præstegårdsudvalget, jfr. § 4,  

 stk. 2.
Oprettes der ikke en præstegårdskasse, påhviler det præstegårdsudvalget at  

 udarbejde forslag til budget og regnskab vedrørende de i lovens § 2, stk. 1,  

 nr. 3, og § 3, stk. 2, omtalte udgifter og indtægter samt at forelægge dette  

 forslag for menighedsrådene i pastoratet.
Såfremt menighedsrådene ikke kan  

 tiltræde præstegårdsudvalgets indstilling, indkalder hovedsognets formand  

 rådene til et fællesmøde, hvor afgørelse vedrørende de nævnte udgifter og  

 indtægter træffes ved almindelig stemmeflerhed.
 § 4 ophæver den hidtidige sondring imellem »foreløbige« og  

 »endelige« overslag, hvilket har gjort det muligt at fastsætte mere  

 hensigtsmæssige frister i forbindelse med budgetproceduren.
§ 5 opretholder de hidtidige bestemmelser om budgetsamråd, dog med den  

 ændring, at budgetsamråd skal afholdes i alle tilfælde, uanset om der  

 fremsættes begæring om det.
Den hidtidige forhandling mellem provstiudvalget  

 og kommunalbestyrelsen med hensyn til ligningsbeløbets fastsættelse og  

 grundlaget herfor forudsættes opretholdt.
§ 6, stk. 1, giver provstiudvalget mulighed for at udskrive et særligt  

 ligningsbeløb til imødegåelse af uforudsete udgifter i ligningsområdet.  

 Beløbet kan højst udgøre 5% af det samlede ligningsbeløb ifølge  

 menighedsrådenes budgetter.
Denne nye hjemmel for provstiudvalget medfører  

 ingen indskrænkning i menighedsrådenes budgetkompetence.
Bestemmelsen afløser den hidtidige mulighed for at anvende eventuelle  

 beholdninger på kommunernes konto for kirkelige afgifter til ekstraordinær  

 forhøjelse af de godkendte ligningsbeløb, jfr. § 7, stk. 6, i lov om  

 folkekirkens lønningsvæsen m.m.
Opmærksomheden henledes på, at eventuelle  

 overskydende ligningsmidler ifølge lovens § 19, stk. 1, fremtidig skal  

 anvendes til nedsættelse af det kommende års kirkelige ligningsprocent, og at  

 provstiudvalget som følge heraf alene kan disponere over de beløb, der i  

 medfør af § 6, stk. 1, 2. pkt., er medtaget i det godkendte ligningsbeløb til  

 dækning af uforudsete udgifter.
§ 6, stk. 2, opretholder den hidtidige 20%-regel, jfr. § 14, stk 2, i lov  

 om kirkers bestyrelse m.m., dog således at der ved beregningen af grænserne  

 for kommuners indsigelsesret fremtidig bortses fra valgudgifter.
Den i § 6,  

 stk. 1, nævnte adgang for provstiudvalget til at udskrive et særligt  

 ligningsbeløb til imødegåelse af uforudsete udgifter i ligningsområdet er  

 ikke omfattet af kommunernes indsigelsesret.
 § 13 forhøjer det beløb, hvormed der kan ydes tilskud af fællesfonden til  

 nedsættelse af den kirkelige ligningsprocent, fra 4 til 6% af  

 landskirkeskatten.
 § 18 hjemler mulighed for at fastsætte den kirkelige ligningsprocent med  

 2 decimaler, således at kirkeskatteprovenuet i højere grad end hidtil kommer  

 til at svare til de budgetterede udgifter.
§ 20 indeholder en række ændringer i byrdefordelingen mellem staten og  

 folkekirken.
Statens tilskud til præstelønninger reduceres fra 60% til 40% og  

 udgifterne til bispegårdens vedligeholdelse samt stiftsøvrighedernes  

 kontorhold overføres fra staten til fællesfonden.
Til gengæld overtager  

 staten fuldt ud udgifterne til præstepensioner (mod hidtil 60% af  

 udgifterne), og statens tilskud til vedligeholdelse af kirkebygninger forøges  

 væsentligt, nemlig med ca. 11 mio. kr. årlig.
Herudover er der tilvejebragt hjemmel for at yde tilskud til restaurering  

 af særligt bevaringsværdige gravminder.
Der vil senere blive fastsat nærmere  

 bestemmelser herom.
§ 22 opretholder den hidtidige bestemmelse om præsteembedernes  

 jordtilliggende.
Et nyt cirkulære om præstegårdsbrugenes opretholdelse og  

 drift kan forventes udsendt i forbindelse med lovens ikrafttræden.
§ 23, stk. 1, medfører, at også de tidligere købstadskirkers kapitaler  

 fremtidig skal forvaltes af stiftsøvrighederne.
Denne ændring gælder dog kun  

 for såvidt angår kapitaler, der tilfalder de tidligere købstadskirker den 1.  

 januar 1987 eller senere.
 Om stiftsøvrighedernes bestyrelse af kirkernes og præsteembedernes  

 kapitaler i øvrigt vil der senere blive fastsat udførlige bestemmelser.
§ 23, stk. 2, bestemmer at der i hvert stift nedsættes et udvalg til på  

 menighedsrådenes vegne at have indseende med stiftsøvrighedernes forvaltning  

 af kirkernes og præsteembedernes kapitaler.
De nærmere regler om udvalgets  

 sammensætning m.v. vil senere blive fastsat.
 Ved ministeriets cirkulære af 17. januar 1985 om nyt budgetsystem for de  

 kirkelige kasser er de hidtil gældende regler om et budgetudvalg i København  

 ophævet.
 Der vil senere kommer nærmere regler om, hvorledes den nødvendige  

 koordination af de kirkelige budgetter i København i forhold til kommunen  

 skal administreres.
Kirkeministeriet, den 12. februar 1985 P.M.V.
 E.B.
