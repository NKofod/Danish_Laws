 VI MARGRETHE DEN ANDEN, af Guds Nåde Danmarks Dronning,  

 gør vitterligt: Folketinget har vedtaget og Vi ved Vort samtykke stadfæstet  

 følgende lov:
AUTORISATION § 1.  Ret til at udøve virksomhed som jordemoder og  

 betegne sig som jordemoder har kun den, der har modtaget autorisation eller i  

 øvrigt har adgang til at udøve jordemodervirksomhed i henhold til §§ 2 og 3.
§ 2.  Den, der har bestået dansk jordemodereksamen,  

 har ret til autorisation som jordemoder.
Denne meddeles af sundhedsstyrelsen.
Stk. 2.  Autorisation kan dog ikke meddeles den, der må  

 antages at være farlig for sine medmennesker under udøvelse af  

 jordemodervirksomhed enten på grund af legemlige eller sjælelige mangler  

 eller på grund af udvist grov uduelighed.
Autorisation kan endvidere nægtes  

 under de i borgerlig straffelov § 78, stk. 2, nævnte omstændigheder.
 Stk. 3.  For meddelelse af autorisation betales et af  

 indenrigsministeren fastsat gebyr.
 Stk. 4.  Regler om uddannelse af jordemødre fastsættes  

 af undervisningsministeren efter forhandling med indenrigsministeren.
 § 3.  Indenrigsministeren kan fastsætte sådanne  

 bestemmelser om udøvelse af jordemodervirksomhed her i landet, som er  

 nødvendige til gennemførelse af overenskomster om fælles nordisk  

 arbejdsmarked for jordemødre og direktiver vedtaget af De europæiske  

 Fællesskaber.
Stk. 2.  Sundhedsstyrelsen kan meddele autorisation som  

 jordemoder til personer, der i udlandet har gennemgået en uddannelse, som kan  

 ligestilles med den i § 2 nævnte uddannelse.
I autorisationen kan fastsættes  

 begrænsninger i den pågældendes udøvelse af jordemodervirksomhed.  

 Autorisationen kan tidsbegrænses.
 § 4.  Autorisation som jordemoder kan fratages - og  

 generhverves - efter reglerne i lov om sundhedsvæsenets centralstyrelse.
 Stk. 2.  En jordemoder kan over for sundhedsstyrelsen  

 fraskrive sig sin autorisation som jordemoder for tid eller indtil videre.  

 Autorisationen generhverves, når en fastsat tidsfrist for fraskrivelsen er  

 udløbet, og kan i øvrigt - også inden for en fastsat tidsfrist - generhverves  

 efter ansøgning til sundhedsstyrelsen, såfremt de omstændigheder, der  

 begrundede fraskrivelsen, ikke længere findes at være til stede.
Stk. 3.  Sundhedsstyrelsens afgørelse kan påklages til  

 indenrigsministeren.
Afslår indenrigsministeren klagen, kan klageren forlange  

 afgørelsen indbragt for domstolene, såfremt der er forløbet mindst et år  

 efter, at den pågældende har fraskrevet sig autorisationen, eller efter, at  

 generhvervelse senest er nægtet ved dom.
Indenrigsministerens afgørelse skal  

 indeholde oplysning om adgangen til at begære domstolsprøvelse og fristen  

 herfor.
Stk. 4.  Begæring efter stk. 3 om domstolsprøvelse skal  

 fremsættes over for indenrigsministeren inden 3 uger efter, at  

 indenrigsministerens afgørelse er meddelt den pågældende.
Indenrigsministeren  

 anlægger sag mod den pågældende i den borgerlige retsplejes former.
 § 5.  Er autorisation som jordemoder her i landet  

 givet på grundlag af autorisation i et andet land, kan sundhedsstyrelsen  

 fratage den pågældende autorisationen, dersom autorisationen i det andet land  

 fratages vedkommende eller på anden måde taber sin gyldighed.
 § 6.  Sundhedsstyrelsen giver offentlig meddelelse om  

 autorisationer samt fratagelser og fraskrivelser i medfør af §§ 2, 3, 4 og 5.
RETTIGHEDER OG PLIGTER § 7.  Sundhedsstyrelsen fastsætter regler om  

 jordemødres virksomhedsområde, herunder om rekvirering og anvendelse af  

 lægemidler som led i udøvelse af jordemodervirksomhed.
 § 8.  En jordemoder er under udøvelsen af sin  

 virksomhed forpligtet til at udvise omhu og samvittighedsfuldhed.
 Stk. 2.  Er der ved en fødsel tilkaldt læge, påhviler  

 det jordemoderen at bistå denne under den behandling, som lægen skønner det  

 nødvendigt at foretage.
§ 9.  En jordemoder skal yde den nødvendige  

 jordemoderhjælp, når hurtig jordemoderhjælp efter de foreliggende oplysninger  

 er af afgørende betydning.
Dette gælder dog ikke, hvis jordemoderen har  

 gyldigt forfald eller rettidig jordemoderhjælp kan ydes af en anden, som  

 efter forholdene er nærmere dertil.
Stk. 2.  En jordemoder, der ønsker at ophøre med at  

 udøve jordemodervirksomhed, kan ved skriftligt at meddele sundhedsstyrelsen  

 dette frigøre sig for den i stk. 1 omhandlede pligt.
Sundhedsstyrelsen giver  

 offentlig meddelelse om, at den pågældende er ophørt med at virke som  

 jordemoder.
 § 10.  Jordemødre er forpligtede til at afgive de  

 indberetninger og anmeldelser, som af hensyn til den offentlige sundhedspleje  

 afkræves dem af sundhedsmyndighederne.
 § 11.  Jordemødre skal føre ordnede optegnelser over  

 deres virksomhed efter nærmere af sundhedsstyrelsen fastsatte regler.
 Stk. 2.  De i stk. 1 nævnte optegnelser skal opbevares i  

 mindst 10 år.
TILSYN § 12.  Jordemødre er undergivet tilsyn af  

 sundhedsstyrelsen efter lov om sundhedsvæsenets centralstyrelse.
 Stk. 2.  Jordemoderen er forpligtet til på begæring af  

 tilsynsmyndigheden at afgive alle oplysninger, der er nødvendige til  

 gennemførelse af tilsynet.
STRAFFEBESTEMMELSER § 13.  Den, der uden at have autorisation som  

 jordemoder betegner sig som jordemoder eller på anden måde, der er egnet til  

 at vække forestilling om, at den pågældende har sådan autorisation, straffes  

 med bøde.
 § 14.  Den jordemoder, der gør sig skyldig i grovere  

 eller gentagen forsømmelse eller skødesløshed under udøvelsen af sin  

 virksomhed, straffes med bøde eller hæfte.
 Stk. 2.  Overtrædelser af stk. 1 påtales af  

 statsadvokaten.
 § 15.  Overtrædelse af § 9, stk. 1, § 10 og § 11, stk.  

 2, straffes med bøde.
 Stk. 2.  I forskrifter, der udfærdiges i medfør af denne  

 lov, kan der fastsættes straf af bøde for overtrædelse af bestemmelser i  

 forskrifterne.
IKRAFTTRÆDELSES- OG OVERGANGSBESTEMMELSER § 16.  Loven træder i kraft den 1. oktober 1979.
 Stk. 2.  Fra samme tidspunkt ophæves lov nr. 90 af 31.  

 marts 1953 om udøvelse af jordemodergerning.
 § 17.  Personer, som ved denne lovs ikrafttræden er  

 berettigede til at udøve jordemodervirksomhed og til at betegne sig som  

 jordemoder, bevarer disse rettigheder.
 § 18.  Loven gælder ikke for Færøerne, men kan ved  

 kongelig anordning sættes i kraft for Færøerne med de afvigelser, som de  

 særlige færøske forhold tilsiger.
 GIVET PÅ CHRISTIANSBORG SLOT, DEN 13.  

 DECEMBER 1978.
 Under Vor Kongelige Hånd og Segl.
 MARGRETHE R.
 /Knud Enggaard.
