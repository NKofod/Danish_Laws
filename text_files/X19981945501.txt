Arbejdsskadeforsikringsloven er ændret Folketinget har vedtaget en ændring af arbejdsskadeforsikringsloven.
Ændringen betyder, at erhvervssygdomme og pludselige løfteskader  

 finansieres på en ny måde, medens resten af arbejdsskaderne - dvs. ulykker og  

 kortvarige skadelige påvirkninger - fortsat finansieres gennem  

 forsikringsselskaber, hvor arbejdsgiverne tegner en forsikring.
Offentlige  

 arbejdsgivere har ikke pligt til at tegne denne forsikring, men kan vælge at  

 være selvforsikrende.
Ændringen indebærer, at erhvervssygdommene og de pludselige løfteskader i  

 stedet skal finansieres af en privat selvejende institution -  

 Arbejdsmarkedets Erhvervssygdomssikring.
Den nye institution beregner og  

 opkræver bidrag hos alle arbejdsgiverne - offentlige og private - til at  

 finansiere udgifterne ved erhvervssygdomme og pludselige løfteskader.  

 Institutionen udbetaler erstatning og godtgørelse til de skadelidte og  

 efterladte på baggrund af de afgørelser, som Arbejdsskadestyrelsen fortsat  

 skal træffe.
Arbejdsmarkedets Erhvervssygdomssikring skal ledes af en bestyrelse, der  

 er sammensat af repræsentanter for arbejdsmarkedets parter - både private og  

 offentlige.
Bestyrelsen er ansvarlig for administrationen, der varetages af  

 ATP.
 Bestyrelsen for Arbejdsmarkedets Erhvervssygdomssikring skal nu forberede  

 den nye struktur, der er fuldt gennemført den 1. januar 1999.
Det skal understreges, at ændringen ikke medfører ændringer af skadelidtes  

 og efterladtes rettigheder, og det er som nævnt fortsat  

 Arbejdsskadestyrelsen, der træffer afgørelser i arbejdsskadesager.
Styrelsens  

 afgørelser kan også i fremtiden ankes til Den Sociale Ankestyrelse.
 Arbejdsgiverens pligt til at anmelde erhvervssygdomme ophæves samtidig med  

 indførelsen af den nye struktur.
 Yderligere oplysninger kan fås hos kontorchef Ole Pontoppidan.
 (* 1) Offentliggjort af Arbejdsskadestyrelsen i Nyt om Arbejdsskader nr.  

 5, maj 1998.
