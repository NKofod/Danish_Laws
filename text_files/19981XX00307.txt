Skriftlig fremsættelse (25. februar 1999) Indenrigsministeren (Thorkild Simonsen):
 Herved tillader jeg mig for Folketinget at  

 fremsætte:
 Forslag til Repatrieringslov.
(Lovforslag nr.
L 190).
Med lovforslaget lægges der op til at  

 forstærke og udbygge den hidtidige repatrieringsindsats med henblik  

 på, at flere udlændinge end i dag vil træffe beslutning om  

 repatriering.
Formålet med lovforslaget er, at udlændinge skal  

 gives det bedst mulige grundlag for at tage stilling til og eventuelt  

 træffe beslutning om at repatriere, og at repatriering fortsat skal  

 støttes økonomisk.
En grundig rådgivning om repatriering er en  

 forudsætning for, at repatrieringen lykkes.
Derfor lægges der  

 vægt på, at den hidtidige indsats på dette område  

 fortsættes og udvikles.
Efter lovforslaget har Indenrigsministeriet som  

 hidtil ansvaret for den individuelle rådgivning af herboende  

 udlændinge, som ønsker at repatriere.
Indenrigsministeriet kan  

 delegere opgaven til andre, herunder Dansk Flygtningehjælp, som hidtil  

 har varetaget opgaven.
Kommunerne vil efter lovforslaget få et  

 særligt ansvar i forbindelse med repatriering.
Kommunerne skal i  

 forbindelse med den særlige integrationsindsats efter integrationsloven  

 vejlede om muligheden for at modtage hjælp til repatriering.
 Det foreslås, at kommunalbestyrelsen skal have  

 mulighed for at give tilladelse til, at en udlænding medtager  

 hjælp efter reglerne i lov om aktiv socialpolitik, hvis den  

 pågældende deltager i kortere praktik- eller  

 uddannelsesforløb i eller rekognosceringsrejser til hjemlandet.
Størrelsen og karakteren af den økonomiske  

 hjælp til repatriering videreføres efter lovforslaget med  

 enkelte ændringer og præciseringer.
Støtten til transport  

 af personlige ejendele foreslås forøget til 2 m3 pr.  

 person fra 1 m3 pr. voksen og ½ m3 pr. barn.  

 Hjælpen til transport af erhvervsudstyr foreslås forøget  

 fra 5.475 kr. (1999-niveau) til 10.000 kr.
Hjælpen til etablering  

 foreslås forhøjet fra 16.251 kr. (1999-niveau) til 18.000 kr.  

 pr. voksen og fra 5.417 kr. (1999-niveau) til 6.000 kr. pr. barn.
Der  

 foreslås indført en mulighed for at dække udgifter  

 på højst 10.000 kr. til indkøb af erhvervsudstyr, der vil  

 være egnet til at fremme udlændingens  

 beskæftigelsesmuligheder i og genopbygning af hjemlandet.
Muligheden  

 for at dække udgifter til sygeforsikring i 1 år foreslås  

 suppleret med en mulighed for at dække udgifter til nødvendig  

 lægeordineret medicin.
 Der foreslås desuden indført en mulighed for  

 kommunalbestyrelsen for i særlige tilfælde at yde hjælp til  

 boligudgifter i Danmark i op til 12 måneder, når et familiemedlem  

 repatrierer forud for resten af familien med henblik på at forberede  

 familiens repatriering.
Med henblik på at sikre, at flere ældre og  

 uarbejdsdygtige udlændinge får mulighed for at repatriere, har  

 kommunalbestyrelsen efter lovforslaget mulighed for at yde løbende  

 reintegrationsbistand i 5 år til denne gruppe af udlændinge under  

 visse nærmere betingelser.
Reintegrationsbistandens størrelse  

 skal fastsættes efter leveomkostningerne i hjemlandet.
 Muligheden for at tilbyde udlændinge, der  

 repatrierer, ansættelse ved projekter i hjemlandet styrkes.
 Fortrydelsesretten foreslås forlænget til 12  

 måneder kombineret med en regel om, at der i perioden herefter, og  

 indtil der er forløbet yderligere 12 måneder fra hjemrejsen, kan  

 ansøges om, at opholdstilladelsen ikke skal anses som bortfaldet.  

 Fortrydelsesretten skal som hidtil kun gælde for flygtninge m.v. og  

 dermed ikke for indvandrere.
 Det foreslås, at loven træder i kraft den 1.  

 januar 2000.
 Lovforslaget skønnes samlet set at medføre  

 offentlige mindreudgifter af beskeden størrelse.
