Bekendtgørelse om adgang til oplysninger om medicinregistreringer i VetStat I medfør af § 17, stk. 1, i lov om dyrlæger, jf. lovbekendtgørelse nr. 1523 af 26. oktober 2020, fastsættes efter bemyndigelse i henhold til § 7, nr. 2, i bekendtgørelse nr. 1721 af 30. november 2020 om Fødevarestyrelsens opgaver og beføjelser:
 § 1. Oplysninger i VetStat om aktivt stof, dyreart, aldersgruppe, ordinationsgruppe og, hvortil medicinen er ordineret, kan tilgås via VetStat (https://vetstat.fvst.dk/) ved anvendelse af NemLog-in eller eID (europæisk Nem Login).
 § 2. Ejeren af en husdyrbesætning eller dennes repræsentant har ret til at tilgå de i VetStat registrerede oplysninger om besætningen, ved anvendelse af NemLog-in.
 § 3. Apoteker og andre godkendte forhandlere af veterinære lægemidler, fodervirksomheder og dyrlæger har ret til at tilgå de i VetStat registrerede oplysninger, som de selv har indberettet til registeret, ved anvendelse af NemLog-in.
Stk. 2. En dyrlæge har endvidere ret til at gøre sig bekendt med oplysninger om et givent besætningsnummer indberettet på baggrund af ordinationer foretaget af en anden dyrlæge, hvis oplysningerne er nødvendige for dyrlægens behandling af dyr tilknyttet det pågældende besætningsnummer.
Dyrlægen har dog ikke ret til at gøre sig bekendt med oplysningerne om hvilken dyrlæge, der har foretaget ordinationer til VetStat.
 § 4. Universiteter og andre institutioner indenfor den offentlige forvaltning, som udfører forskningsmæssige opgaver, har ret til at blive tildelt adgang til VetStat.
 Stk. 2. Offentlige myndigheder, der som led i deres virksomhed udfører opgaver på det veterinære beredskabs område, eller som udfører tilsynsopgaver, hvor oplysninger om medicinregistreringer i VetStat er relevante for vedkommende myndigheds virksomhed, har ret til at blive tildelt adgang til VetStat.
 Stk. 3. Anmodning om tildeling af adgang til oplysninger i VetStat, jf. stk. 1 og 2, skal rettes til Fødevarestyrelsen.
Stk. 4. Fødevarestyrelsen fastlægger de tekniske vilkår for, hvordan adgangen til oplysninger om medicinregistreringer i VetStat skal tilgås.
Fødevarestyrelsen kan ændre den tekniske udformning af en allerede tildelt adgang, hvis det skønnes nødvendigt som led i en ændring af VetStat.
Udgifter forbundet hermed er Fødevarestyrelsen uvedkommende.
 § 5. Bekendtgørelsen træder i kraft den 1. juni 2021.
 Stk. 2. Bekendtgørelse nr. 537 af 13. juni 2001 om adgang til oplysninger i GLR/CHR-VETSTAT ophæves.
