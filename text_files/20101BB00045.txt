Fremsat den 16. december 2010 af Per Ørum Jørgensen (KD) Forslag til folketingsbeslutning om obligatorisk rådgivning af abortsøgende Folketinget pålægger regeringen inden udgangen af denne folketingssamling at fremsætte forslag om ændring af sundhedslovens § 100, således at vejledende samtaler for gravide, som overvejer svangerskabsafbrydelse, bliver gjort obligatorisk.
Bemærkninger til forslaget Antallet af aborter er ikke faldet, på trods af at Folketinget med virkning fra den 1. juli 2000 har vedtaget, at gravide, der overvejer svangerskabsafbrydelse, tilbydes en vejledende samtale, jf. lovforslag nr.
L 76 fra Folketingsåret 1999-2000. Tværtimod ses en stigning fra 15.681 i 2000 til 16.205 i 2009, ligesom abortkvotienten i samme tidsrum er steget fra 12,5 til 12,9.
I forvejen er antallet af aborter i Danmark højt og udgør 21 pct. af alle registrerede graviditeter.
Til sammenligning er tallet 14 pct. i Tyskland, hvor vejledning er obligatorisk.
Siden det i 2000 blev obligatorisk at tilbyde gravide en abortstøttesamtale, er samtalerne overgået til at være regionernes ansvar og udføres nu næsten alene hos den abortsøgendes egen læge, som hovedsagelig varetager den medicinske vejledning om indgrebet.
Samtidig er den økonomiske støtte til samtaler andre steder end hos lægen bortfaldet, ligesom støtten til Mødrehjælpens information over for lægerne om samtalerne er ophørt.
Ifølge Sundhedsstyrelsens »Undersøgelse om uønskede graviditeter og valg af abort blandt kvinder under 25 år« fra 2010 er det nu kun 8 pct. af kvinderne, der modtager en støttesamtale.
Det kunne ifølge rapporten give anledning til at øge samtaleaktiviteten.
Den gældende vejledning om støttesamtalerne præciseres med krav om, at kvinden skal have vejledning om  den fysiske risiko ved indgrebet,  den konkrete hjælp fra samfundet, som hun kan trække på ved et gennemført svangerskab, og  mulige psykiske gener og deres afhjælpning.
Samtalen kan foretages af andre anerkendte rådgivere end lægen, hvis kvinden ønsker det.
Der kunne eksempelvis være behov for vejledning fra jordemødre, socialrådgivere, jurister eller psykologer.
 Der skal desuden være mulighed for, at private organisationer kan opnå godkendelse til at tilbyde den obligatoriske rådgivning, under forudsætning af at organisationerne kan yde rådgivning af mindst samme professionelle kvalitet som den, der tilbydes af de offentlige myndigheder.
Samtalerne skal have en nøgtern og professionel form, som tager udgangspunkt i den abortsøgendes situation.
Før abortindgreb kan foretages, skal kvinden skriftligt bekræfte, at hun har deltaget i en støttesamtale og har modtaget en pjece.
De nærmere regler fastsættes af Sundhedsstyrelsen.
 .
Skriftlig fremsættelse Per Ørum Jørgensen (KD):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om obligatorisk rådgivning af abortsøgende.
(Beslutningsforslag nr.
B 45) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
