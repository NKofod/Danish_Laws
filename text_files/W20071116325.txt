Ankestyrelsens principafgørelse D-8-07 om udeblivelse - opfølgningssamtale - tidspunkt for standsning - sygedagpenge Resume:
 Ankestyrelsens Beskæftigelsesudvalg fandt, at en kommune ikke på forhånd kunne standse sygedagpengene efter udeblivelse fra et opfølgningsmøde, når der ikke var truffet en afgørelse om eventuel berettigelse til sygedagpenge.
 Det kunne lægges til grund, at kommunen ud fra planlægningshensyn kunne planlægge og indkalde den sygemeldte til et opfølgningsmøde, inden der var truffet afgørelse om berettigelsen til dagpenge, således at 8 ugers fristen kunne overholdes.
 Udeblivelse fra opfølgningsmødet kunne imidlertid først få retsvirkning, når kommunen havde truffet afgørelse om, at ansøger var berettiget til dagpenge.
 Love:
Lov om sygedagpenge - lov nr. 563 af 9. juni 2006 - § 8, stk. 1 og § 10, stk. 1 Sagsfremstilling:
 En ansøger søgte som selvstændig om sygedagpenge den 6. marts 2006.
 Den 22. marts 2006 indkaldte kommunen ansøger til opfølgningssamtale den 25. april 2006. Hun blev samtidig skriftlig orienteret om, at manglende fremmøde til samtalen ville medføre stop af dagpenge.
Kommunen bad om dokumentation for beskæftigelseskravet.
Den skulle være kommunen i hænde senest den 18. april.
 Den 19. april oplyste ansøger, at hun ikke havde reageret på kommunens anmodning om oplysning, fordi hun havde haft det dårligt og opholdt sig hos familie.
Den 24. april anmodede ansøger om at få flyttet samtalen.
Kommunen afslog, og ansøger accepterede at komme.
 Den 25. april udeblev ansøger fra samtalen.
 Kommunen traf afgørelse samme dag om afslag på dagpenge efter 25. april 2006, selv om der blev fremlagt dokumentation for beskæftigelseskravet, fordi ansøger ikke mødte til opfølgningssamtale den 25. april 2006.
 Den 29. maj 2006 bevilgede kommunen dagpenge for perioden 6. marts til 24. april 2006 på baggrund af den modtagne dokumentation om beskæftigelseskravet, men fastholdt afslaget på dagpenge fra 25. april 2006.
 Nævnet traf afgørelse i sagen og fandt ikke, at kommunen var berettiget til at afslå udbetaling af dagpenge fra 25. april 2006 med henvisning til dagpengelovens § 8, stk. 1, nr. 3.
 Nævnet fandt, at der ikke var grundlag for at indkalde ansøger til en opfølgningssamtale på et tidspunkt, hvor hun endnu ikke var fundet berettiget til dagpenge.
 Nævnet anmodede kommunen om at tage stilling til, om ansøger opfyldte dagpengelovens øvrige betingelser for fortsat udbetaling af dagpenge fra 25. april 2006.
 Kommunen ankede sagen.
 Kommunen mente, at en sag var løbende, når der var anmodet om sygedagpenge, og ansøger ikke var raskmeldt.
 Kommunen fandt det endvidere nødvendigt at indkalde ansøger til samtale, selv om det ikke var afklaret, om hun var berettiget til dagpenge, da kommunen ellers ikke kunne overholde fristen for opfølgningssamtalen på 8 uger.
 Sagen blev behandlet i principielt møde med henblik på afklaring af praksis for bortfald af sygedagpenge på grund af udeblivelse fra en opfølgningssamtale på et tidspunkt, hvor kommunen endnu ikke havde truffet afgørelse, om ansøger var berettiget til dagpenge.
 Afgørelse:
 Ankestyrelsens Beskæftigelsesudvalg fandt, at kommunen ikke på forhånd kunne standse sygedagpengene efter den 25. april 2006, når der ikke var truffet en afgørelse om eventuel berettigelse til sygedagpenge.
 Det kunne lægges til grund, at en kommune ud fra planlægningshensyn kunne planlægge og indkalde den sygemeldte til et opfølgningsmøde, inden der var truffet afgørelse om berettigelsen til dagpenge, således at 8 ugers fristen kunne overholdes.
 Afholdelse af opfølgningsmødet kunne imidlertid først få retsvirkning, når kommunen havde truffet afgørelse om, at man var berettiget til dagpenge.
 Ankestyrelsens Beskæftigelsesudvalg tiltrådte således det sociale nævns afgørelse.
