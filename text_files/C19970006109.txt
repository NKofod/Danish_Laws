 § 1.  Med virkning fra 1. januar 1997 pålægges statens  

 institutioner en afgift på 10 pct. på deres udgifter til energiforbrug.
 § 2.  Afgiften betales af alle statsinstitutioner,  

 dvs. departementer, underliggende institutioner, særlige fonde m.v. (herunder  

 indtægtsdækkede virksomheder og tilskudsfinansierede aktiviteter), samt  

 selvejende institutioner, der er optaget på bevillingslovene på lige fod med  

 egentlige statsinstitutioner.
 Stk. 2.  Afgiften betales endvidere af institutioner  

 m.v., hvis udgifter eller regnskabsmæssige underskud dækkes ved statstilskud.
 Stk. 3.  For taxameterstyrede selvejende institutioner  

 fastsætter ressortministeriet efter aftale med Finansministeriet  

 retningslinier for gennemførelse af energibesparelser.
 Stk. 4.  Finansministeriet kan i øvrigt efter anmodning  

 fra ressortministeriet i særlige tilfælde helt eller delvis fritage  

 institutioner for at betale afgift.
 § 3.  Afgiften opkræves på grundlag af den enkelte  

 institutions udgifter til energi.
 Stk. 2.  Der lægges ikke afgift på køb af drivmidler til  

 maskiner, motorkøretøjer, skibe o.l.
 Stk. 3.  Der lægges ikke afgift på energiforbrug i de af  

 institutionen ejede bygninger i tilfælde, hvor bygningerne er udlejede til  

 private.
 Stk. 4.  Energiafgiften beregnes på grundlag af  

 kontering af de afgiftsbelagte energiudgifter på en særlig regnskabskonto.
 § 4.  Økonomistyrelsen udsender nærmere retningslinier  

 for opkrævningen af afgiften.
 Stk. 2.  For selvejende institutioner omfattet af § 2  

 kan pågældende ministerium med Finansministeriet aftale særlige  

 retningslinier for erlæggelse af afgiften.
 § 5.  Cirkulæret gælder for finansåret 1997.
 § 6.  Cirkulære nr. 239 af 20. december 1996 om  

 energibesparelser i staten ophæves.
