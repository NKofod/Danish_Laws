Orientering om ændring af bekendtgørelse om en aktiv beskæftigelsesindsats: Ophør af gentagne jobsøgningstilbud Til kommunerne, jobcentrene.
A-kasserne m.fl.
 Som det fremgik af Arbejdsmarkedsstyrelsens orienteringsskrivelse af 9. juli 2012, bliver muligheden for gentagne jobsøgningstilbud ændret pr. 3. september 2012.
Bekendtgørelsesudkastet har været i høring i Beskæftigelsesrådet.
Der vedlægges den endelige bekendtgørelse (korrekturversion), som er justeret i forhold til udkastet fra 9. juli.
Der er sket en afgrænsning af begrebet jobsøgningskursus og en udvidelse af målgruppen med ikke-arbejdsmarkedsparate kontanthjælpsmodtagere.
Dagpengemodtagere og kontanthjælpsmodtagere kan fremover kun få tilbud om et standardjobsøgningskursus, hvis de ikke har gennemført et sådant inden for de seneste 2 kalenderår.
Der vil dog altid kunne tilbydes et nyt jobsøgningskursus, hvis den ledige selv anmoder om det, forudsat at jobcenteret vurderer, at det bedst muligt kan hjælpe personen i beskæftigelse.
 Med standardjobsøgningskurser tænkes på kurser eller lignende, hvor hovedparten af indholdet fx består af selvstændig jobsøgning, generel undervisning i udarbejdelse af ansøgninger, CV, ansættelsessamtaler og i anvendelse af elektroniske jobdatabaser.
Reglen omfatter ikke tilbud, som består af individuelt tilrettelagt afklaring og vejledning, der understøtter den enkeltes jobsøgning og målretter personens jobsøgningsstrategi i forhold til det aktuelle arbejdsmarked.
Det kan fx være individuelt tilrettelagte coachingsforløb, der har fokus på erhvervs- og uddannelsesafklaring for den enkelte, og på hvordan personens kompetencer kan bruges i et bredere perspektiv, både fagligt og geografisk, eller som har fokus på at styrke den enkeltes sikkerhed i at deltage i ansættelsessamtaler.
 Der vil ikke kunne gives gentagne tilbud, som består af en blanding af standard-jobsøgningskurser og individuelt tilrettelagte afklarings- og vejledningsforløb, hvis hovedparten af indholdet kan betegnes som standardkurser.
