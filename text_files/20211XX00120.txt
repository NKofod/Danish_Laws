Skriftlig fremsættelse (28. oktober 2021) Finansministeren (Nicolai Wammen):
 Herved tillader jeg mig for Folketinget at fremsætte:
Forslag til lov om velfærd (Lovforslag nr.
L 57) Lovforslaget har til formål at sikre, at det demografiske træk på velfærden dækkes, sådan at udgifterne følger med den demografiske udvikling.
Med lovforslaget forpligtes den til enhver tid siddende finansminister til at prioritere en offentlig forbrugsvækst, der (mindst) modsvarer den demografiske udvikling i det kommende finansår, eller fremlægge tiltag, der kan sikre dette.
Med lovforslaget foreslås det, at finansministeren hvert år senest i august måned offentliggør en opgørelse af væksten i det demografiske træk på det offentlige forbrug for det kommende finansår.
Det demografiske træk på det offentlige forbrug er et mekanisk mål for ændringerne i det samlede udgiftstræk på det offentlige forbrug drevet af den forventede demografiske udvikling.
 Lovforslaget tager udgangspunkt i, at skønnet for den offentlige forbrugsvækst på baggrund af de konkrete prioriteringer for det kommende finansår (mindst) skal modsvare det opgjorte demografiske træk i august måned.
Forpligtelsen kan opfyldes ved de årlige forhandlinger om kommunernes og regionernes økonomi, på finanslovforslaget eller ved at fremlægge nye politiske initiativer i øvrigt.
Såfremt den skønnede realvækst ikke som minimum modsvarer det opgjorte demografiske træk, fremlægger regeringen tiltag, der sikrer den ønskede offentlige forbrugsvækst.
 Forpligtelsen gælder ikke under exceptionelle omstændigheder, f.eks. ved alvorlige økonomiske tilbageslag eller udsædvanlige begivenheder uden for statens kontrol, som har væsentlige konsekvenser for tilrettelæggelsen af finanspolitikken og for forbrugsvæksten i det kommende finansår.
 Lovforslaget vil ikke ændre på, at de konkrete årlige velfærdsprioriteringer fastlægges i finansloven og økonomiaftalerne med kommuner og regioner, ligesom at serviceniveauet og antal medarbejdere på det enkelte sygehus, plejehjem, børnehave mv. vil afhænge af de lokale behov og prioriteringer ude i kommunerne og regionerne med respekt for aftalesystemet med KL og Danske Regioner samt den demokratiske beslutningsproces i de enkelte kommuner og regioner tæt på borgeren.
 Endeligt foreslås det, at finansministeren og indenrigs- og boligministeren hvert år udarbejder en redegørelse om forvaltningen af loven, som finansministeren sender til Folketinget inden udgangen af august måned.
 Loven foreslås at træde i kraft 1. juli 2022, således at den er gældende på tidspunktet for finanslovforslaget for 2023.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
