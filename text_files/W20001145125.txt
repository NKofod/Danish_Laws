Kendelse fra Pressenævnet i sag nr.  

 64/2000 K har klaget til Pressenævnet over en udsendelse  

 bragt i Danmarks Radio den 18. april 2000, idet han mener, at god presseskik  

 er tilsidesat.
 Af udsendelsen bragt i Danmarks Radio den 18. april 2000  

 med overskriften "De farlige frivillige" fremgår bl.a. at:
Speak: "I Danmark accepterer man, at tidligere  

 pædofili-dømte opsøger sportens børn som  

 frivillige ledere, men også den organiserede del har frit spil.
Disse  

 skjulte optagelser er fra et møde i de pædofiles forening.  

 Også her er der forbindelser til idrættens børn og unge.  

 Det vender vi tilbage til senere.
Speak: Hvad de færreste ved er, at de  

 pædofile i Danmark har deres egen forening.
Også denne  

 organiserede del af de seksuelle afvigere færdes blandt børn og  

 unge i idrætten.
Disse skjulte optagelser er fra et møde i  

 Foreningen Pædofilgruppen.
Manden midt i billedet optræder i  

 foreningen under dæknavnet [K].
[K]: "Forretningsudvalget fungerer ikke rigtigt og  

 har ikke gjort det i lang tid, og jeg er den eneste, der er tilbage.
De to  

 andre er ikke længere aktive".
Speak: Han er medlem af pædofilgruppens  

 forretningsudvalg.
Han laver foreningens hjemmeside, og er også i  

 besiddelse af postboks 843, der modtager pædofilgruppens post.  

 Samtidigt skriver han artikler med synspunker som dette: "Påstanden om  

 at visse seksuelle forhold mellem børn og voksne er positive og  

 ikke skadelige, bygger faktisk på en så solid mængde af  

 videnskabelig litteratur, at den ikke kan tilbagevises". På hans egen  

 private hjemmeside henviser han til to københavnske  

 idrætsklubber.
Københavns Unicykel Klub træner hver  

 søndag på Bellahøj skole i udkanten af København.  

 Foreningen henvender sig til unge drenge og piger, og arbejder på at  

 blive optaget i Danmarks idrætsforbund. [K] er på tidspunktet for  

 disse optagelser aktiv i klubben både som bestyrelsesmedlem og  

 lejlighedsvis som træner.
Klubben var ikke bekendt med [K's]  

 fremtrædende rolle i pædofilgruppen.
Ledelsen har  

 efterfølgende på et ekstraordinært bestyrelsesmøde  

 valgt at ekskludere manden med omgående virkning, efter at han overfor  

 bestyrelsen har bekræftet sin tilknytning til de pædofiles  

 forening.
Men han er stadig medlem af Gefion, en af Danmarks største  

 gymnastikforeninger, hvor han en gang om ugen træner sammen med dette  

 hold, et hold der primært består af børn og unge.
Vi ville  

 gerne have spurgt Gefions formand om, hvordan klubben har det med, at en  

 fremtrædende person fra pædofilgruppen linker til foreningen  

 på sin hjemmeside og samtidig optræder i sammenhæng med  

 børn og unge indenfor idrætten.
Men Gefion ønskede ikke  

 at medvirke i programmet.
Det gjorde [K] heller ikke.
Foreningen  

 Pædofilgruppen har omkring 100 medlemmer, der enten selv er  

 pædofile eller sympatiserer med det.
Eksperter anslår, at der  

 findes ca. 40.000 pædofile i Danmark".
 Klageren har oplyst, at han i udsendelsen omtales under  

 pseudonymet "[K]".
Klageren har anført, at han i udsendelsen omtales  

 på en kritisabel måde, og at de oplysninger, der videregives om  

 ham, ikke er efterprøvet tilstrækkeligt grundigt.
Indklagede har  

 nemlig kun stillet klageren et spørgsmål, hvilket skete under  

 særdeles upassende omstændigheder og uden forudgående  

 aftale.
Klageren blev meget forvirret over spørgsmålet, da han  

 på det pågældende tidspunkt ikke var medlem af  

 pædofilgruppen, og det er derfor ukorrekt, når det i udsendelsen  

 oplyses, at han ikke har ønsket at medvirke i programmet.
Klageren har endvidere anført, at det er i strid  

 med god presseskik, når der i udsendelsen bringes optagelser med ham  

 optaget med skjult kamera på et lukket møde i Foreningen  

 Pædofilgruppen, under træningen i Gymnasitkforeningen Gefion og  

 fra Københavns Unicykel Klub.
Det er nemlig uden offentlig interesse  

 at dokumentere, at en person med tilknytning til Foreningen  

 Pædofilgruppen dyrker idræt, hvorfor betingelserne for at bringe  

 optagelserne foretaget med skjult kamera ikke er tilstede.
Selv om indklagede  

 bestrider, at optagelserne fra idrætsklubberne er foretaget med skjult  

 kamera, fastholder klageren, at optagelserne blev foretaget uden benyttelse  

 af almindeligt tv udstyr, samt at klageren ikke vidste, at han blev  

 fotograferet.
Hertil kommer at fotograferne lod, som om de lavede  

 amatøroptagelser af en bekendt, og at de ikke interesserede sig for  

 klageren.
Optagelserne fra Gymnastikforeningen Gefion overholder endvidere  

 ikke betingelserne i aftalen med Dansk Idrætsforbund, og  

 Københavns Unicykel Klub er ikke medlem af Dansk  

 Idrætsforbund.
Klageren har tillige anført, at der i udsendelsen  

 bringes forkerte oplysninger om ham, idet det i udsendelsen insinueres, at  

 han er en potentiel seksualforbryder, samt at han skulle være  

 dømt for pædofile forhold, hvilket ikke er korrekt.
Oplysningen  

 om, at han er medlem af Foreningen Pædofilgruppens forretningsudvalg,  

 er også usand, for han meldte sig ud af forretningsudvalget i den tale,  

 som vises i udsendelsen.
Klageren har endvidere efterfølgende meldt  

 sig ud af Foreningen Pædofilgruppen, og han var på det tidspunkt,  

 de skjulte optagelser fra idrætsklubberne blev optaget, kun tilknyttet  

 Foreningen Pædofilgruppen som rådgiver.
Hans arbejde for  

 pædofile og andre seksuelle minoriteter har således karakter af  

 et uegennyttigt socialt arbejde.
Klageren har herudover anført, at det er usandt,  

 når det i udsendelsen oplyses, at han træner gymnastik på  

 et hold, der primært består af børn og unge, idet han  

 træner gymnastik på et hold, hvor der kun er voksne.
De unge  

 personer, der ses på optagelserne, øver dans og aerobic på  

 et andet hold.
Klageren har endvidere anført, at han er  

 fuldstændigt identificerbar i udsendelsen, idet denne to gange viser  

 hans personlige hjemmeside, hvor hans fulde navn samt det meste af hans  

 adresse vises.
Klagerens stemme er endvidere karakteristisk og let  

 genkendelig.
Hertil kommer, at de to idrætsklubber nævnes ved  

 navn, og at indklagede har nævnt hans navn over for  

 idrætsklubberne, som begge har fundet det nødvendigt at  

 informere deres medlemmer inden udsendelsen.
I sammenhæng med de sager,  

 som i øvrigt nævnes i udsendelsen, er det groft  

 ærekrænkende, at indklagede ikke har foretaget en  

 fuldstændig maskering af klageren.
Klageren har endelig anført, at udsendelsen ikke  

 bringer nogen oplysninger om ham, som med rimelighed kan siges at have  

 offentlig interesse, og at hans person ikke hører hjemme i en  

 udsendelse om pædofile idrætsledere.
Klageren har således  

 anført, at han ikke er pædofil, og at han alene er tilknyttet  

 Foreningen Pædofilgruppen som rådgiver, samt at han på  

 samme måde rådgiver andre seksuelle minoriteter.
Den  

 rådgivning, klageren foretager, præsenteres imidlertid i  

 udsendelsen som det stik modsatte.
Udsendelsen har således voldt stor  

 skade på klagerens personlige anseelse og karriere samt på hans  

 muligheder for at dyrke sport.
 Indklagede har anført, at man i tilstrækkelig  

 grad har efterprøvet påstandene i programmet, og at programmet  

 er resultatet af to journalisters intense research gennem 6 måneder.  

 Formålet med programmet er at belyse, at idrætten har et problem  

 med seksuelt misbrug af børn, og at der stort set ikke er nogen  

 kontrol med, hvem der lukkes ind som ledere og trænere for børn  

 og unge.
Indklagede har endvidere anført, at man havde  

 informeret klageren om, at man arbejdede på et program om  

 pædofili og sport, og man havde anmodet om klagerens bemærkninger  

 ved at stille klageren følgende spørgsmål: "Jeg har lyst  

 til at spørge dig, hvordan det harmonerer, at et medlem af de  

 pædofiles forening samtidig optræder i sammenhæng med  

 børn og unge?". Herefter meddelte klageren, at han ingen kommentarer  

 havde, hvorefter han vendte om og gik.
Indklagede finder imidlertid, at det  

 giver mening at stille spørgsmålet, når det tages i  

 betragtning, at klageren gennem længere tid havde været  

 medlem af forretningsudvalget i Foreningen Pædofilgruppen, at  

 klageren samtidig havde været næstformand og lejlighedsvis  

 træner i Københavns Unicykel Klub, og at klageren under  

 alle indklagedes besøg hos Gymnastikforeningen Gefion trænede i  

 nær sammenhæng med børn og unge.
Klagerens advokat blev  

 endvidere få dage før udsendelsen telefonisk orienteret om, at  

 udsendelsen ville blive bragt.
Klageren havde således mulighed for at  

 deltage i programmet, men ønskede ikke dette, hvilket underbygges af,  

 at klageren ved tre lejligheder skriftligt har kontaktet indklagede om  

 udsendelsen enten selv eller via sin advokat, men at han i ingen af disse  

 tilfælde har tilkendegivet, at han ønskede at deltage i  

 programmet.
Indklagede har tillige anført, at det alene er  

 optagelserne fra det lukkede møde i Foreningen Pædofilgruppen,  

 der er optaget med skjult kamera, idet de øvrige optagelser er lavet  

 åbenlyst med moderne kameraudstyr.
Pædofili er et emne af stor  

 samfundsmæssig interesse, ligesom det har stor samfundsmæssig  

 interesse, når en person som klageren, der har lagt navn til  

 skrivelser, som advokerer for at visse seksuelle forhold mellem børn  

 og voksne er sunde, samtidig fungerer i tæt kontakt med børn og  

 unge i to idrætsforeninger.
Da klageren havde nægtet over for  

 indklagede at være medlem af Pædofilgruppen, var de skjulte  

 optagelser indklagedes eneste mulighed for at dokumentere, at han var aktiv i  

 foreningen.
Billederne fra de to idrætsklubber blev vist for at  

 dokumentere, at klageren var aktiv i sammenhæng med børn i  

 idrætten.
Alle personerne på optagelserne var anonymiseret ved  

 sløring af billederne, og begge sportsklubber fik tilbud om at  

 medvirke i udsendelsen, men ingen af klubberne ønskede at deltage.
Indklagede har endvidere anført, at såfremt  

 Pressenævnet finder, at optagelserne fra de to idrætsklubber er  

 foretaget med skjult kamera, var betingelserne herfor tilstede.
Indklagede  

 har således efter aftale med Team Danmark og Dansk Idrætsforbund  

 ret til at optage samtlige sportsbegivenheder - bortset fra fodbold -  

 herunder træning.
Det findes endvidere overordentlig relevant at  

 dokumentere, at klager rent faktisk fungerer i nær sammenhæng med  

 børn og unge i idrætsklubberne, når klageren hævder  

 det modsatte.
Optagelserne dokumenterer derved et af formålene med  

 udsendelsen, nemlig at adgangen til samvær med børn og unge ikke  

 er undergivet betingelser eller kontrolforanstaltninger.
Indklagede har endvidere anført, at man i  

 udsendelsen ikke oplyser, at klageren er pædofil, men at man derimod i  

 udsendelsen fastslår, at man ikke nødvendigvis er pædofil,  

 fordi man er medlem af Foreningen Pædofilgruppen, idet Foreningen  

 Pædopfilgruppen er en forening for både pædofile og for  

 folk som sympatiserer med pædofile.
Indklagede har imidlertid ikke  

 nogen forudsætninger for at vide, hvilken del klageren  

 tilhører.
Indklagede har tillige anført, at oplysningen, om  

 at klageren på tidspunktet for optagelserne var den mest  

 fremtrædende repræsentant for Foreningen Pædofilgruppen, er  

 korrekt, idet han var eneste medlem af forretningsudvalget.
Det er endvidere  

 korrekt, at klageren i Gymnastikforeningen Gefion træner med  

 børn og unge, hvilket indklagede har observeret ved flere  

 lejligheder.
Indklagede har herudover anført, at man ikke har  

 postuleret, at klageren er pædofil.
Det forhold, at klageren var medlem  

 af Foreningen Pædofilgruppens forretningsudvalg sammenholdt med, at han  

 har skrevet artikler, som blandt andet påstår, at visse seksuelle  

 forhold mellem børn og voksne er positive og ikke skadelige, samt at  

 klageren samtidig er aktiv blandt børn og unge i idrætten,  

 bekræfter imidlertid indklagedes påstand om, at det er let at  

 få adgang til idrætten - også for medlemmer af Foreningen  

 Pædofilgruppen.
Der er endvidere tale om et emne af klar  

 samfundsmæssig interesse, som bør gøres til genstand for  

 journalistisk behandling.
Indklagede har endvidere anført, at det var  

 indklagedes hensigt at anonymisere klageren over for seerne, men at klagerens  

 navn ved en fejl kunne læses på skærmen i 21/25 dele af et  

 sekund i forbindelse med visning af hans hjemmeside, hvilket man beklager  

 dybt.
Indklagede havde således gennemset udsendelsen utallige gange  

 uden at opdage fejlen.
Indklagede finder imidlertid ikke, at man kan  

 gøre noget ved fejlen nu uden at forværre situationen.  

 Indklagede har dog slettet de billeder fra udsendelsen, hvor klagerens navn  

 vises.
Hertil kommer, at gengivelsen af klagerens stemme er af så ringe  

 kvalitet, at det næppe vil være muligt at genkende klageren  

 på stemmen alene.
Indklagede finder i øvrigt, at personer, som  

 indtager nøglepositioner i organisationer, der arbejder på at  

 påvirke den offentlige mening, ikke har krav på anonymitet.
 I sagens behandling har følgende  

 nævnsmedlemmer deltaget: Per Sørensen, Bo Maltesen, Tage Clausen  

 og Kirsten Dyregaard.
 Pressenævnet udtaler:
 Pressenævnet finder, at der er en klar  

 samfundsmæssig interesse i offentlig omtale af, at det rent faktisk er  

 muligt at være medlem af Foreningen Pædofilgruppen, som er en  

 forening for pædofile og for folk, som sympatiserer med pædofile,  

 og samtidig være aktiv leder eller træner for børn og  

 unge.
Det er Pressenævnets opfattelse, at der som  

 udgangspunkt ikke bør bringes optagelser med skjult kamera uden  

 samtykke.
En sådan fremgangsmåde kan kun undtagelsesvis  

 være berettiget efter en nøje afvejning i hvert enkelt  

 tilfælde af den samfundsmæssige interesse i forhold til den  

 enkeltes krav på beskyttelse.
 Pressenævnet finder, at både optagelserne  

 under det lukkede møde i Foreningen Pædofilgruppen og  

 optagelserne i henholdsvis Gymnastikforeningen Gefion og Københavns  

 Unicykel Klub må betragtes som optagelser foretaget med skjult kamera.  

 I ingen af tilfældene havde Danmarks Radio nemlig informeret klageren -  

 som var hovedpersonen i optagelserne - om, at han blev fotograferet til brug  

 for en udsendelse i fjernsynet.
Trods Pressenævnets generelle skepsis over for  

 anvendelse af skjult kamera accepterer nævnet Danmarks Radios  

 redegørelse for, hvorfor det i denne sag var nødvendigt at  

 benytte skjult kamera til belysning af det emne, udsendelsen angik.
Da den  

 maskering, Danmarks Radio har foretaget, er fuldt effektiv, finder  

 nævnet ikke, at Danmarks Radio har tilsidesat god presseskik ved at  

 anvende skjult kamera.
 Pressenævnet finder ikke, at Danmarks Radio har  

 bragt urigtige oplysninger om klagerens tilhørsforhold til Foreningen  

 Pædofilgruppen eller har bragt påstande om, at klageren skulle  

 have begået strafbare handlinger.
 Pressenævnet finder det kritisabelt, at Danmarks  

 Radio   ved en fejl   viste klagerens navn på skærmen i knap et  

 sekund, men da Danmarks Radio har erkendt fejlen, finder nævnet ikke  

 grundlag for at foretage videre.
 Afsagt den 30. august 2000.
