Skriftlig fremsættelse (2. oktober 2019) Boligministeren (Kaare Dybvad Bek):
 Herved tillader jeg mig for Folketinget at fremsætte:
Forslag til lov om ændring af lov om almene boliger m.v. (Tilsagn til nybyggeri opført i samarbejde med privat part) (Lovforslag nr.
L 12) Der er tale om en genfremsættelse af lovforslag nr.
L 214 (2018-19 (1. samling)), som blev fremsat for Folketinget den 27. marts 2019, men som bortfaldt som følge af folketingsvalget den 5. juni 2019.
De gældende regler i lov om almene boliger m.v. indeholder barrierer for, at en almen boligorganisation kan etablere almene boliger med offentlig støtte også i situationer, hvor etablering af almene boliger forudsætter, at boligorganisationen samarbejder med en privat part.
Reglerne kræver bl.a., at den almene boligorganisation skal fremstå som selvstændig bygherre, når nyt almenbyggeri skal etableres.
 Forslaget vil give almene boligorganisationer mulighed for at etablere almene boliger i situationer, hvor bygherre-opgaven varetages i et samarbejde med en privat part, herunder situationer, hvor den private efter en aftale med en almen boligorganisation opfører almene boliger og afleverer dem til boligorganisationen til drift (nøglefærdigt byggeri). Tilsagnet vil forudsætte, at samarbejdet er nødvendigt for at fremme blandet boligbyggeri.
 Forslaget vil give kommunerne yderligere redskaber til at sikre en varieret boligmasse og lette private aktørers samarbejde med almene boligorganisationer i forbindelse med etablering af almene boliger.
 Forslaget omfatter også andre tilsagnsmodtagere, som ifølge lov om almene boliger m.v. kan opføre almene boliger (ungdomsboliger og ældreboliger), dvs. kommuner, regionsråd og selvejende institutioner.
Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings hurtige og velvillige behandling.
Da der er tale om erhvervsrettet lovgivning, skal jeg venligst opfordre til, at lovforslaget vedtages fire uger før den 1. januar 2020, hvor det foreslås, at forslaget skal træde i kraft.
