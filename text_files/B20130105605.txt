Bekendtgørelse om videreuddannelsen i odontologisk praksis I medfør af § 2, stk. 9, og § 18, stk. 2, i lov om åben uddannelse (erhvervsrettet voksenuddannelse) m.v., jf. lovbekendtgørelse nr. 952 af 2. oktober 2009, som ændret ved lov nr. 140 af 9. februar 2010, fastsættes:
Kapitel 1 Uddannelsens formål m.v.
 § 1. Formålet med videreuddannelsen i odontologisk praksis er at kvalificere de studerende til efter endt uddannelse selvstændigt at kunne varetage kommunikation, kvalitetsudvikling og koordination i forbindelse med driften på en tandklinik og arbejdsopgaver i forbindelse med patientbehandling i samarbejde med tandlæger og tandplejere inden for autorisationslovens rammer.
 Stk. 2. Uddannelsen udgør et selvstændigt afrundet uddannelsesforløb på niveau med en videregående voksenuddannelse.
 § 2.  Uddannelsen kan udbydes af institutioner, der er godkendt hertil af Ministeriet for Forskning, Innovation og Videregående Uddannelser.
Stk. 2. Uddannelsen er normeret til et studenterårsværk svarende til 60 ECTS-point.
Et studenterårsværk er en heltidsstuderendes arbejde i et år og svarer til 60 point i European Credit Transfer System (ECTS-point).
Stk. 3. Uddannelsen er en erhvervsrettet videregående deltidsuddannelse, der udbydes som åben uddannelse, og tilrettelægges under hensyntagen til, at de studerende er i beskæftigelse.
Uddannelsen kan dog tilrettelægges som heltidsundervisning, jf. § 2, stk. 7, i lov om åben uddannelse.
Uddannelsen tilrettelægges således, at den kan afsluttes inden for 3 år.
 Stk. 4. Uddannelsen tilrettelægges som fagligt afgrænsede moduler, jf. § 2, stk. 3, i lov om åben uddannelse.
Stk. 5. Uddannelsen skal være afsluttet senest 6 år efter, at den studerende er begyndt på uddannelsen.
Institutionen kan ved usædvanlige forhold dispensere herfra.
Stk. 6. Den, der har gennemført uddannelsen, har ret til at anvende betegnelsen Videreuddannet i Odontologisk Praksis.
Betegnelsen på engelsk er Profession Degree in Dental Practice.
 § 3.  Uddannelsesinstitutionen bestemmer, hvor mange studerende den vil optage, medmindre Styrelsen for Videregående Uddannelser og Uddannelsesstøtte fastsætter et årligt minimums- eller maksimumstal for optagelseskapaciteten.
Stk. 2. Institutionen fastsætter kvalifikationskriterierne for udvælgelse blandt kvalificerede ansøgere.
Institutionen må dog ikke anvende lodtrækning, alder eller køn som udvælgelseskriterium.
Kriterierne skal offentliggøres.
 Stk. 3. Udbud af uddannelsen skal annonceres offentligt.
Kapitel 2 Adgang § 4.  Følgende uddannelser giver adgang til uddannelsen:
 1) Relevant erhvervsuddannelse.
 2) Relevant grunduddannelse for voksne (GVU).
 3) Gymnasial uddannelse.
 4) Anden relevant uddannelse på mindst samme niveau som nr. 1- 3.
 Stk. 2. Ansøgere skal have mindst 2 års relevant erhvervserfaring efter gennemført adgangsgivende uddannelse.
 Stk. 3. Institutionen kan optage ansøgere, der ikke opfylder betingelserne i stk. 1, men som ud fra en konkret vurdering skønnes at have uddannelsesmæssige forudsætninger, der kan sidestilles hermed.
 Stk. 4. Ansøgere alene med en adgangsgivende uddannelse, jf. stk. 1, eller alene med mindst 2 års erhvervserfaring kan optages på et fagmodul, jf. § 5, stk. 1, men skal have opfyldt adgangskravene i stk. 1 og 2 for at gennemføre afgangsprojekt.
Kapitel 3 Uddannelsens indhold § 5.  Uddannelsen består af fem moduler på hver 10 ECTS-point, hvoraf to er obligatoriske og tre er valgmoduler, og et afgangsprojekt på 10 ECTS-point.
 Stk. 2. De to obligatoriske moduler er følgende:
 1) Kommunikation i tandplejen, som skal sætte den studerende i stand til at tilrettelægge og gennemføre hensigtsmæssig kommunikation med brugere af tandplejen, brugernes pårørende, kolleger og samarbejdspartnere.
 2) Service  og kvalitetsudvikling på tandklinikker, der skal sætte den studerende i stand til at tilrettelægge, gennemføre og evaluere hensigtsmæssige initiativer til højnelse af serviceniveau og kvalitet på tandklinikken.
 Stk. 3. Valgmoduler, hvoraf den studerende skal vælge tre:
 1) Administration og drift af tandklinikker, hvor den studerende skal opnå kompetence til selvstændigt at varetage personaleadministrative og driftsmæssige opgaver på tandklinikken.
 2) Oral sundhedsvurdering og non-operativ behandling, hvor den studerende skal opnå kompetence til at vurdere og fremme sundhed samt forebygge sygdom i munden.
 3) Protetik, hvor den studerende skal opnå kompetence til selvstændigt at udføre arbejdsopgaver i forbindelse med fremstilling af fast og aftagelig protetik.
 4) Ortodonti, hvor den studerende skal opnå kompetence til at udføre arbejdsopgaver i forbindelse med planlægningen og udførelsen af ortodontiske behandlinger.
5) Tandpleje, hvor den studerende skal opnå kompetence til selvstændigt at udføre arbejdsopgaver i forbindelse med sundhedsfremmearbejde, forebyggelse og tandbehandling af borgere med særlige behov, herunder borgere med forskellige typer handicaps, kroniske lidelser, specielle sociale omstændigheder m.v.
Den studerende skal kende til den relevante lovgivning og have indsigt i de særlige etiske dilemmaer, som kan opstå i arbejdet med tandpleje for borgere med særlige behov og specielle forudsætninger.
6) Implantologi og kirurgi, hvor den studerende skal opnå kompetence til selvstændigt at udføre arbejdsopgaver i forbindelse med forberedelse og gennemførelse af kirurgiske indgreb og implantatbehandlinger.
Den studerende skal selvstændigt kunne planlægge og gennemføre arbejdet med kvalitetssikringen af den kliniske hygiejne, kunne sikre effektive og arbejdsmiljørigtige arbejdsgange og effektiv arbejdstilrettelæggelse i forbindelse med oralkirurgiske indgreb i tandlægepraksis.
 7) Et modul inden for uddannelsens formål fra en anden uddannelse på niveau med en videregående voksenuddannelse efter institutionens godkendelse.
 Stk. 4. Afgangsprojekt, hvor den studerende gennem arbejdet med projektet skal opøve kompetence til på et analytisk og metodisk grundlag at kunne tage del i praksisnære og komplekse problemløsningsprocesser inden for fagområdet og ud fra fagområdets metoder og modeller beskrive og analysere en praksisnær problemstilling samt opstille og argumentere for forslag til løsning og handlemuligheder.
 Stk.5. Nærmere regler om uddannelsens tilrettelæggelse og indhold fastsættes i studieordningen, jf. § 8, stk. 2, nr. 1.
Kapitel 4 Lærerkvalifikationer § 6. Underviserne ved uddannelsen skal have kvalifikationer mindst på niveau med en bachelor- eller professionsbacheloruddannelse.
Underviserne skal desuden udover pædagogisk kompetence normalt kunne dokumentere erhvervs- og/eller professionsmæssig kompetence.
Kapitel 5 Bedømmelse § 7.  Hvert modul, jf. § 5, stk. 1, afsluttes med en prøve.
 Stk. 2. Mindst 20 ECTS-point, herunder afgangsprojektet, bedømmes med ekstern censur.
 Stk. 3. Ved bedømmelse af afgangsprojektet gives en samlet bedømmelse af det skriftlige projekt og den mundtlige eksamination med udgangspunkt i projektet.
 Stk. 4. Nærmere regler om prøverne fastsættes i studieordningen, jf. § 8, stk. 2.
 Stk. 5. I øvrigt gælder bekendtgørelse om prøver og eksamen i erhvervsrettede videregående uddannelser (eksamensbekendtgørelsen).
 Stk. 6. Der anvendes samme censorkorps som censorkorpset for tandplejeruddannelsen og den kliniske tandteknikeruddannelse.
Kapitel 6 Andre regler § 8.  De institutioner, der udbyder denne uddannelse, udarbejder i fællesskab inden for bekendtgørelsens rammer de nærmere regler for uddannelsen i en studieordning.
 Stk. 2. Studieordningen skal indeholde regler om:
1) De enkelte moduler, jf. § 5, stk. 2 - 3, a) indhold, b) tilrettelæggelse på heltid og deltid og c) bedømmelse, herunder intern eller ekstern bedømmelse.
 2) Udarbejdelse af afgangsprojekt, jf. § 5, stk. 4.
 3) Undervisnings- og arbejdsformer.
 4) Overgangsordninger, jf. § 9, stk. 3.
 5) Merit, jf. § 10, stk. 2.
 Stk. 3. Ud over regler fastsat i henhold til denne bekendtgørelse indeholder studieordningen regler fastsat i henhold til eksamensbekendtgørelsen.
 Stk. 4. Det skal fremgå af studieordningen, at uddannelsesinstitutionen, hvor det er begrundet i usædvanlige forhold, kan dispensere fra de regler i studieordningen, der alene er fastsat af uddannelsesinstitutionerne.
 § 9.  Ændringer i studieordningen sker i samarbejde mellem de udbydende institutioner.
 Stk. 2. Ved væsentlige ændringer af studieordningen indhenter institutionerne udtalelse fra aftagerrepræsentanter og censorformandskabet, jf. eksamensbekendtgørelsen.
 Stk. 3. Studieordningen og væsentlige ændringer heraf træder i kraft ved et studieårs begyndelse og skal indeholde de fornødne overgangsordninger.
 Stk. 4. Gældende studieordninger skal være offentligt tilgængelige på institutionernes hjemmesider.
 § 10. Beståede moduler i uddannelsen i odontologisk praksis ved en institution ækvivalerer de tilsvarende uddannelsesdele ved de andre institutioner, der udbyder uddannelsen.
 Stk. 2. Institutionen kan i øvrigt i det enkelte tilfælde eller efter regler fastsat i studieordningen, jf. § 8, stk. 2, nr. 5, godkende, at allerede gennemførte uddannelseselementer kan erstatte dele af uddannelsen efter denne bekendtgørelse (merit), jf. dog stk. 3. Afgørelsen træffes på grundlag af en individuel, faglig vurdering af ækvivalensen mellem de berørte uddannelseselementer.
 Stk. 3. Der kan ikke gives merit for afgangsprojektet.
 § 11. Institutionen yder uddannelsessøgende og studerende vejledning om uddannelsen.
 § 12.  Styrelsen for Videregående Uddannelser og Uddannelsesstøtte kan dispensere fra bekendtgørelsen, når det er begrundet i usædvanlige forhold, bortset fra § 2, stk. 5.
§ 13.  Klager over uddannelsesinstitutionens afgørelser i henhold til denne bekendtgørelse kan, når klagen vedrører retlige spørgsmål, indbringes for Styrelsen for Videregående Uddannelser og Uddannelsesstøtte, jf. dog stk. 3. Klagen indgives til uddannelsesinstitutionen, der videresender klagen til Styrelsen for Videregående Uddannelser og Uddannelsesstøtte ledsaget af en udtalelse, som klageren har haft lejlighed til at kommentere inden for en frist af 1 uge.
Kommentarerne medsendes til styrelsen.
 Stk. 2. Fristen for indgivelse af klage efter stk. 1 er 2 uger fra den dag, afgørelsen er meddelt den pågældende.
 Stk. 3. Klager over prøver følger reglerne i eksamensbekendtgørelsen.
Kapitel 7 Ikrafttrædelse § 14.  Bekendtgørelsen træder i kraft den 1. september 2013.
 Stk. 2. Bekendtgørelse nr. 839 af 28. juni 2010 om videreuddannelsen i odontologisk praksis ophæves.
