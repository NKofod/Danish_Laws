Betænkning afgivet af Erhvervsudvalget den 19. maj 2022 Betænkning over Forslag til lov om Danmarks Eksport- og Investeringsfond [af erhvervsministeren (Simon Kollerup)]:
1. Ændringsforslag Erhvervsministeren har stillet 6 ændringsforslag til lovforslaget.
2. Indstillinger Et flertal i udvalget (S, SF, RV, EL, DF, FG og Hans Kristian Skibby (UFG) indstiller lovforslaget til vedtagelse med de stillede ændringsforslag.
Et mindretal i udvalget (V, KF og LA) indstiller lovforslaget til forkastelse ved 3. behandling.
Mindretallet vil stemme for de stillede ændringsforslag.
 Nye Borgerlige, Alternativet, Kristendemokraterne, Moderaterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Venstre Venstres medlemmer af udvalget bemærker, at der ikke er foretaget nogen analyser eller behovsvurderinger for at lave sammenlægningen af Vækstfonden, Danmarks Grønne Investeringsfond og EKF Danmarks Eksportkredit.
Det er alene en idé, der er opstået i regeringskontorerne.
Venstre er yderst betænkelig ved, at lovforslagets sammenlægning af Vækstfonden og EKF Danmarks Eksportkredit vil medføre en betydelig svækkelse af EKF Danmarks Eksportkredit, bl.a. som følge af markante omstillingsomkostninger.
En svækkelse af EKF Danmarks Eksportkredit vil alt andet lige ramme de større danske virksomheder og eksportvirksomheder, der før har samarbejdet med EKF Danmarks Eksportkredit.
Samme bekymring afspejler sig også blandt flere høringsberettigede vedrørende lovforslaget.
 Dernæst er Venstre betænkelig ved en sammenlægning, da der vil være en risiko for, at EKF Danmarks Eksportkredit, der fungerer godt i dag, vil miste momentum og tydelighed i den nye superfond.
 Sluttelig ser Venstre grundlæggende ingen årsag til regeringens superfond, særlig ikke sammenlægningen med EKF Danmarks Eksportkredit, hvorfor Venstre  i bedst fald  ser det som et bedrøvende spild af ressourcer.
4. Ændringsforslag med bemærkninger Ændringsforslag Til § 11 Af erhvervsministeren, tiltrådt af udvalget:
 1) Stk. 2 affattes således:
»Stk. 2. Erhvervsministeren træffer beslutning om at overdrage ejerskabet til EKF Danmarks Eksportkredit og Vækstfonden til Danmarks Eksport- og Investeringsfond.
EKF Danmarks Eksportkredit og Vækstfonden er herefter selvstændige offentlige dattervirksomheder ejet af Danmarks Eksport- og Investeringsfond.
Etablering af yderligere selvstændige offentlige dattervirksomheder ejet af Danmarks Eksport- og Investeringsfond kan alene ske ved lov.« [Sproglig præcisering] Til § 16 2) I stk. 4 indsættes efter »varetage«: », at«, og efter »formål« indsættes: »opfyldes«.
[Sproglig præcisering] Til § 19 3) I stk. 4 udgår », jf. § 17, stk. 6,«.
[Henvisning udgår] Til § 30 4) I stk. 2 indsættes som 2. pkt.:
»Ministeren kan fastsætte, at bestemmelserne træder i kraft på forskellige tidspunkter.« [Tilføjelse af mulighed for ikrafttræden på flere tidspunkter] Til § 32 5) I stk. 4 ændres »jf. stk. 2« til: »jf. stk. 1«.
[Korrektion af henvisning] Til § 34 6) Nr. 3 affattes således:
»3. I § 3, stk. 3, indsættes efter »inddrager«: »klima- og«, og efter »virksomheder« indsættes: », almene boligorganisationer og offentlige selskaber og institutioner m.v«.« [Lovteknisk korrektion] Bemærkninger Til nr. 1 Der er tale om en sproglig korrektion, der ikke tilsigter materiel ændring af indholdet af bestemmelsen.
Til nr. 2 Der er tale om en sproglig korrektion, der ikke tilsigter materiel ændring af indholdet af bestemmelsen.
Til nr. 3 Der er tale om en lovteknisk korrektion, der ikke tilsigter materiel ændring af indholdet af bestemmelsen.
Til nr. 4 Der er tale om en korrektion, idet der ved en fejl ikke var åbnet mulighed for, at lovens forskellige bestemmelser skal kunne træde i kraft på forskellige tidspunkter.
Det fremgår af bemærkningerne i det fremsatte lovforslag, at bestemmelserne skal kunne træde i kraft på forskellige tidpunkter for at kunne gennemføre stiftelse af koncernstrukturen på en for driften hensigtsmæssig måde.
Til nr. 5 Der er tale om en korrektion, idet der ved en fejl var henvist til stk. 2. Retteligt skal der henvises til stk. 1.
Til nr. 6 Der er tale om en lovteknisk korrektion, der ikke tilsigter materiel ændring af indholdet af bestemmelsen.
5. Udvalgsarbejdet Lovforslaget blev fremsat den 20. april 2022 og var til 1. behandling den 28. april 2022. Lovforslaget blev efter 1. behandling henvist til behandling i Erhvervsudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 2 møder.
Høringssvar Et udkast til lovforslaget har inden fremsættelsen været sendt i høring, og erhversministeren sendte den 11. februar 2022 dette udkast til udvalget, jf.
ERU alm. del  bilag 195. Den 20. april 2022 sendte erhvervsministeren høringssvarene og et høringsnotat til udvalget.
Bilag Under udvalgsarbejdet er der omdelt 5 bilag på lovforslaget.
Spørgsmål Udvalget har under udvalgsarbejdet stillet 10 spørgsmål til erhvervsministeren til skriftlig besvarelse, som ministeren har besvaret.
Birgitte Vind (S) Tanja Larsson (S) Camilla Fabricius (S) Thomas Jensen (S) Anders Kronborg (S) Kasper Roug (S) nfmd.
Malte Larsen (S) Orla Hav (S) Rasmus Stoklund (S) Lisbeth Bech-Nielsen (SF) Ina Strøjer-Schmidt (SF) Katrine Robsøe (RV) Samira Nawa (RV) Victoria Velasquez (EL) Rune Lund (EL) Susanne Zimmer (FG) Torsten Schack Pedersen (V) Kenneth Mikkelsen (V) Anni Matthiesen (V) fmd.
Anne Honoré Østergaard (V) Maja Torp (V) Heidi Bank (V) Marie Bjerre (V) Hans Kristian Skibby (UFG) Mette Hjermind Dencker (DF) Mona Juul (KF) Niels Flemming Hansen (KF) Birgitte Bergman (KF) Alex Vanopslagh (LA) Nye Borgerlige, Alternativet, Kristendemokraterne, Moderaterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
