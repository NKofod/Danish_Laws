 (Til skifteretterne, revisionen af eksekutorboer i  

 København, amtstuerne, amtsskatteinspektoraterne og skatterådene).
Eksemplarer af lovbekendtgørelse nr. 443 af 28. september 1972 af lov om  

 afgift af arv og gave er tidligere udsendt.
Lovbekendtgørelsen er et optryk  

 af lov nr. 147 af 10. april 1922 om afgift af arv og gave, jfr.  

 lovbekendtgørelse nr. 45 af 10. februar 1970 med de ændringer, der følger af  

 lov nr. 274 af 7. juni 1972.
I nærværende cirkulære gøres der nærmere rede for de ændringer, der er gennemført ved denne lov.
Den vigtigste ændring er forhøjelsen af afgiftsskalaerne.
Endvidere er der sket ændringer i reglerne om henstands- og afdragsordninger samt sket enkelte teknisk prægede ændringer af loven.
I.
Om afgiftsskalaerne.
1. Der er sket en mindre udvidelse af den personkreds,  

 der er omfattet af afgiftsklasse A.
Arv, der tilfalder søskende, der har haft fælles bopæl med arveladeren i de sidste 10 år før dødsfaldet, forudsat at både arveladeren og arvingen ved dødsfaldet var ugifte (herunder fraseparerede, fraskilte, enker og enkemænd), henregnes i fremtiden til afgiftsklasse A.
Som dokumentation for, at bopælskravet er opfyldt, kan enten anvendes attest fra folkeregistret eller en erklæring fra to med forholdet kendte personer.
Denne ændring medfører dog ikke, at gaver mellem sådanne søskende kan henføres under gaveafgiftsreglerne, idet der ikke er sket en ændring af den i § 44, stk. 1,  1. pkt., nævnte personkreds.
Endvidere beregnes afgiften af arv, der tilfalder arveladerens forældre, efter afgiftsklasse A, såfremt arveladeren var ugift og ikke ved dødsfaldet var fyldt 21 år.
Denne regel finder ikke anvendelse ved afgift af gaver mellem disse personer, jfr. lovens § 44, stk. 1, 2. pkt.
2. Det afgiftsfri beløb for arv efter afgiftsklasse A,  

 der hidtil har andraget 5.000 kr., er forhøjet til 8.000 kr.
3. Det årlige afgiftsfri beløb for gaver, der hidtil  

 har andraget 5.000 kr. for alle afgiftsklasser, er ligeledes forhøjet til 8.000 kr.
Som følge heraf er lovens § 44, stk. 4, om afgiftsberegning efter klasse A ændret.
Bestemmelsen finder nu anvendelse på afgiftspligtige gaver indtil 16.000 kr.
Heraf er de første 8.000 kr.
 afgiftsfri, medens afgiften af de næste 8.000 kr. bliver således:
 Afgiftspligtigt beløb:
 Er det afgiftspligtige beløb over 8.000 kr., benyttes skalaen i § 2A.
Reglen i § 44, stk. 3, nr. 2, vedrørende afgiftsfrihed for møbler og andet udstyr til en værdi af indtil 5.000 kr. må i sammenhæng med bestemmelsen om afgiftsfrihed for gavebeløb, der ikke overstiger 8.000 kr., forstås således, at der afgiftsfrit vil kunne gives møbler og andet udstyr til en værdi af 5.000 kr. årligt til afkom samt stedbørn og disses afkom.
Er møbelgaven større end 5.000 kr., svares der gaveafgift af det overskydende beløb i det omfang, dette - eventuelt under sammenlægning med andre gaver givet i samme år - overstiger 8.000 kr.
Til belysning af, hvordan de to bestemmelser anvendes, anføres følgende eksempler:
 a. hvor gavemodtageren har fået møbler m.v. til en værdi af 5.000 kr. og  

 8.000 kr. på anden måde, svares ingen gaveafgift.
 b. har gavemodtageren fået møbler m.v. til en værdi af 13.000 kr., svares  

 ingen gaveafgift.
 c. har gavemodtageren fået møbler m.v. til en værdi af 7.000 kr. og 10.000  

 kr. på anden måde, svares der gaveafgift af 4.000 kr.
 d. har gavemodtageren fået møbler m.v. til en værdi af 3.000 kr. og 10.000  

 kr. på anden måde, svares der gaveafgift af 2.000 kr.
Man skal derfor af kontrolhensyn anmode amtstuerne afgiftsfrihed for mere end 8.000 kr., om fornødent at forlange dokumentation for størrelsen af den del af gaven, der anmeldes som bestående i møbler og andet udstyr.
4. I den særlige ægtefælleskala er det afgiftsfri  

 beløb på 100.000 kr. bibeholdt, men iøvrigt er afgiften forhøjet, således at afgiften for arv til ægtefæller herefter er således:
 arveloddens størrelse:
Denne skala finder også anvendelse på afgiftspligtige gaver mellem ægtefæller.
5. De personer, der er overført fra arveafgiftsklasse  

 B til A, er nævnt ovenfor under pkt. 1.
 Iøvrigt er satserne i afgiftsklasse B forhøjet.
6. De tidligere afgiftsklasser C og D er nu slået  

 sammen til en afgiftsklasse.
Således omfatter afgiftsklasse C nu andre slægtninge af arveladeren end de i afgiftsklasse A og B nævnte, samt med ham ubeslægtede.
For de personer, der tidligere faldt ind under afgiftsklasse C, er arveafgiften forhøjet for alle lodder.
For de personer, der tidligere faldt ind under afgiftsklasse D, er afgiften lempet for arvelodder indtil 119.600 kr., og forhøjet for lodder over denne størrelse.
7. Afgiften af den arv, der tilfalder staten,  

 kommuner, kirker, foreninger, selskaber, stiftelser, legater og lignende, er forhøjet fra 30 pct. til 35 pct.
Finansministerens bemyndigelse til at nedsætte arveafgiften for de i loven omhandlede institutioner er bibeholdt, men der kan i fremtiden kun nedsættes til 12 pct. mod hidtil 10 pct.
II.
Om plejebørn.
8. Plejebarnsbestemmelsen i § 3, stk. 5, er blevet  

 udvidet på et enkelt punkt.
For fremtiden kan en person sidestilles med et plejebarn, såfremt vedkommende er vokset op i arveladerens og en af sine forældres fælles hjem.
Ved bedømmelsen af, om et barn er at betragte som et plejebarn i arveafgiftslovens forstand, er det hensigten at opretholde den hidtidige praksis, efter hvilken plejebarnsforholdet skal have varet omkring halvdelen af barnealderen (d.v.s. tiden indtil barnets fyldte 15. år), eller hvis forholdet først er opstået i  

 slutningen af barnealderen (d.v.s. senest før det 15. år), skal have varet i flere år ud over barnealderen.
Af praktiske grunde er sidste afsnit i § 3, stk. 5, udskilt til et særskilt stykke.
III.
Om henstand og afdragsordninger.
9. Bestemmelsen i § 11, stk. 3, er udvidet, idet der  

 nu også er mulighed for henstand- uden at der stilles krav om afdragsvis afvikling af afgiften.
Sådan henstand tænkes navnlig bevilget, hvor en enke eller enkemand skal betale arveafgift af arven efter sin afdøde ægtefælle, fordi dennes bo skiftes, således at den længstlevende ægtefælle ikke slipper for arveafgift efter reglerne om hensidden i uskiftet bo.
Iøvrigt vil det bero på de nærmere omstændigheder, om henstand kan bevilges.
Hvis omstændighederne taler derfor, kan en henstand eventuelt vedvare, til den længstlevende ægtefælle dør.
Hvis afgiften kun udgør et beskedent beløb i forhold til boets størrelse og/eller de likvide midler i boet, kan henstand ikke påregnes bevilget.
10. Ved den ny bestemmelse i § 11, stk. 4, er der  

 indført adgang for finansministeren til at indrømme henstand i indtil 15 år eller tillade afdragsvis betaling af afgiften, når det af hensyn til kapitalforholdene i en arvet erhvervsvirksomhed og dennes fortsatte beståen skønnes rimeligt.
Det vil bero på de nærmere omstændigheder i hvert enkelt tilfælde, om en henstands- eller afdragsordning kan bevilges.
Der vil herunder blive taget hensyn til, om medarvinger, der skal arve anparter i virksomheden, lader deres anparter indestå i denne.
Bestemmelsen afskærer ikke fra at meddele henstand eller afdragsordninger, hvor en virksomhed drives som aktieselskab, og en væsentlig del af aktierne falder i arv under omstændigheder, hvor det kun vil være muligt at udrede arveafgiften ved udlodning fra selskabet eller salg af aktierne.
11. Når der indrømmes henstands- eller  

 afdragsordninger, jfr. herved punkterne 9 og 10, vil der sædvanligvis blive stillet krav om sikkerhed samt om,at det beløb, hvormed der gives henstand eller som tillades afdraget, forrentes med 1 pct. over den af Danmarks Nationalbank til enhver tid fastsatte diskonto, dog mindst med 6 pct.
 p.a.
IV.
Andre ændringer.
12. Efter den nye formulering af § 12 er det  

 udtrykkeligt fastsat,at arveafgiften af den første arveovergang kun bortfalder, hvis der ved den anden arveovergang indtræder arveafgiftspligt her i landet.
Reglen kan altså anvendes, hvis arveafgiftspligt er indtrådt, selvom afgift på grund af det afgiftspligtige beløbs størrelse ikke skal betales.
13. Som følge af den udvidede adgang til henstand er  

 der indsat en yderligere kontrolbestemmelse i lovens § 23, stk. 2.
Det er især, hvis afdøde har arvet sin tidligere afdøde ægtefælle, der bør foretages undersøgelser af, om nu afdøde har fået henstand med betaling af arveafgiften efter sin ægtefælle.
14. Efter den nye formulering af § 48, stk. 2, 1.  

 pkt., kan reglen i lovens § 9, stk. 2, også finde anvendelse ved gaveafgift af en i udlandet beliggende fast ejendom.
V.
Ikrafttrædelses- og overgangsbestemmelser.
 15. Ændringerne træder i kraft den 1. januar 1973.
For arveafgiftens vedkommende finder de anvendelse i alle tilfælde, hvor afgiftspligten indtræder den 1. januar 1973 eller senere.
Såfremt et bo skiftes i umiddelbar forbindelse med dødsfaldet, er det tidspunktet for arveladerens død, der er afgørende.
Såfremt boet er udleveret en efterlevende ægtefælle til hensidden i uskiftet bo, indtræder afgiftspligten ved den efterlevende ægtefælles død.
Såfremt et uskiftet bo begæres skiftet i den efterlevende ægtefælles levende live, indtræder afgiftspligten, når skiftet påbegyndes.
Ved succession i en rentenydelse, og når der skal betales kapitalarveafgift ved en rentenydelses ophør,indtræder afgiftspligten ved successionen, henholdsvis rentenydelsens ophør.
For gaveafgiftens vedkommende finder ændringerne anvendelse på gaver, der ydes den 1. januar 1973 eller senere.
Dog kan den i pkt. 14 nævnte bestemmelse anvendes på gaver, hvor afgiftspligten indtræder den 1.januar 1973 eller senere.
16. Hvis der ved en arveafgiftsberegning skal ske  

 sammenlægning mellem erhvervelser, hvor afgiftspligten er indtrådt dels før og dels efter den 1. januar 1973, er det i ændringslovens § 2, stk. 3, bestemt, at det hidtil anvendte princip, jfr. herved lov nr. 255 af 4. juni 1947, § 6, også skal finde anvendelse på de nu  

 stedfundne ændringer.
Herefter foretages beregningen på den måde, at man først beregner afgiften af de samlede erhvervelser efter de regler, der gælder efter den 1. januar 1973. I denne således beregnede afgift fradrages så et beløb svarende til afgiften af de tidligere erhvervelser beregnet efter de samme regler.
Dog skal der mindst fradrages et beløb svarende til den afgift, der tidligere er betalt.
Fradraget kan dog ikke blive større end den samlede afgift, der er beregnet efter de nye regler.
17. Hvis der ved beregningen af gaveafgift af en gave,  

 der ydes den 1. januar 1973 eller senere, skal ske sammenlægning  

 med gaver, der er ydet før dette tidspunkt, finder det under pkt. 16 anførte tilsvarende anvendelse.
 Skattedepartementet, den 28. december  

 1972.
Hans P.
Gøtrik.
 /Poul Ridler.
