Skriftlig fremsættelse (12. marts 2003) Justitsministeren  

  

 (Lene Espersen):
 Herved tillader jeg mig for Folketinget at fremsætte:
 Forslag til lov om  

 ændring af straffeloven og udlændingeloven (Kvindelig omskæring).
(Lovforslag nr.
L 183).
 Lovforslaget har navnlig til formål at gøre det muligt at  

 straffe danske statsborgere og herboende personer, som i udlandet foretager  

 eller medvirker til at foretage omskæring af piger og unge kvinders ydre  

 kønsorganer, selv om den pågældende handling ikke er strafbar efter  

 lovgivningen i det land, hvor den er begået.
 Hovedindsatsen over for omskæring af piger og unge kvinder  

 må efter regeringens opfattelse fortsat bygge på holdningspåvirkning og  

 oplysning over for flygtninge- og indvandrergrupper, der kommer fra lande,  

 hvor  

 kvindelig omskæring er integreret i den lokale kulturtradition, og hvor det  

 derfor er udbredt, at kvinder er omskåret.
 Efter regeringens opfattelse vil et mere effektivt  

 strafferetligt værn imidlertid kunne understøtte den forebyggende indsats,  

 idet  

 det herved så tydeligt som muligt markeres, at kvindelig omskæring er en  

 skik,  

 som er helt uforenelig med normerne i det danske samfund.
Der foreslås på den baggrund en ændring af straffelovens  

 regler om dansk straffemyndighed, således at det almindelige krav om  dobbelt  

 strafbarhed  for handlinger, der er foretaget i udlandet, ikke gælder ved  

 kvindelig omskæring.
Hermed vil der samtidig være klar hjemmel til at straffe  

 medvirken her i landet til kvindelig omskæring, selv om omskæringen foretages  

 i  

 et land, hvor kvindelig omskæring ikke er strafbart   f.eks. i tilfælde, hvor  

 herboende forældre herfra træffer aftale med slægtninge mv. om at omskære en  

 pige under et ferieophold i hjemlandet.
 Det foreslås endvidere, at danske domstole ved  

 strafudmålingen i sager om kvindelig omskæring foretaget i et land, hvor  

 forholdet er strafbart, ikke skal være bundet af det udenlandske  

 strafmaksimum.
Kvindelig omskæring er i dag strafbart efter straffelovens  

 almindelige voldsbestemmelser, men det foreslås at indsætte en ny, særlig  

 straffelovsbestemmelse om kvindelig omskæring for stærkere at markere  

 samfundets afstandtagen fra disse lemlæstende og rent traditionsbestemte  

 indgreb og for i loven at fastslå, at der ikke under nogen omstændigheder kan  

 gives samtykke til kvindelig omskæring   hverken af pigen selv eller af  

 forældrene   med den virkning, at indgrebet bliver straffrit.
Den foreslåede  

 bestemmelse omfatter enhver form for kvindelig omskæring.
 Det foreslås endvidere at ændre straffelovens bestemmelser  

 om forældelse af strafansvar, således at forældelsesfristen for kvindelig  

 omskæring, der i medfør af forslaget vil være 10 år, først begynder at løbe  

 fra  

 det tidspunkt, hvor ofret fylder 18 år.
Endelig indeholder lovforslaget nogle konsekvensændringer af  

 udlændingeloven som følge af den foreslåede særlige straffelovsbestemmelse om  

 kvindelig omskæring.
Disse ændringer vedrører lovens bestemmelser om  

 udvisning  

 og om nægtelse af tidsubegrænset opholdstilladelse.
Et udkast til lovforslaget har været forelagt for  

 Justitsministeriets Jurisdiktionsudvalg med henblik på en vurdering af  

 lovforslaget i lyset af de generelle og principielle problemstillinger, som  

 udvalget behandler.
Jurisdiktionsudvalgets udtalelse er optaget som bilag til  

 lovforslaget.
 Idet jeg i øvrigt henviser til lovforslaget og de ledsagende  

 bemærkninger, skal jeg hermed anbefale lovforslaget til det Høje Tings  

 velvillige behandling.
