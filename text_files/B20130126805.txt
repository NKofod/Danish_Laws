Bekendtgørelse om ændring af bekendtgørelse om en aktiv beskæftigelsesindsats § 1 I bekendtgørelse nr. 835 af 10. august 2012 om en aktiv beskæftigelsesindsats, som ændret ved bekendtgørelse nr. 898 af 30. august 2012, bekendtgørelse nr. 1039 af 7. november 2012, bekendtgørelse nr. 424 af 29. april 2013, bekendtgørelse nr. 857 af 28. juni 2013, bekendtgørelse nr. 1013 af 15. august 2013, bekendtgørelse nr. 1138 af 27. september 2013, og bekendtgørelse nr. 1234 af 28. oktober 2013, foretages følgende ændringer:
 1. I § 33 indsættes efter stk. 3 som nyt stykke:
»Stk. 4. Jobcenteret kan i perioden frem til 31. december 2014 efter ansøgning fravige bestemmelsen i stk. 1, 1. pkt., hvis jobcenteret skønner, at deltagelse i tilbud om vejledning og opkvalificering i form af et brobygningsforløb, som Arbejdsmarkedsstyrelsen har godkendt og givet tilsagn til som led i initiativet Brobygning til Uddannelse, medvirker til, at personen efterfølgende kan påbegynde ordinær uddannelse.« Stk. 4 bliver herefter stk. 5.
 2. I § 33, stk. 4, der bliver stk. 5, ændres »stk. 2 eller stk. 3« til: »stk. 2-4«.
§ 2 Bekendtgørelsen træder i kraft den 11. november 2013.
