(Til samtlige kommunalbestyrelser,  

 amtsråd og tilsynsråd) Indenrigsministeren har ved bekendtgørelse nr. 683 af 20. december 1982  

 fastsat regler om kommunernes låntagning og meddelelse af garantier m.v.
Bekendtgørelsens kap. 1 fastlægger, i hvilket omfang kommunerne i det hele  

 taget har mulighed for at optage lån.
I kap. 2 er der herefter angivet, på  

 hvilke vilkår lånene kan optages.
Desuden er der anført betingelserne for  

 afgivelse af garantier og tilsagn om regelmæssige ydelser.
Kap. 3 angiver de  

 særlige tilfælde, hvor det er muligt at anvende indeksfinansiering.
Endelig  

 er der i kap. 4 fastsat visse muligheder for at dispensere fra bestemmelserne  

 om omfanget af og vilkårene for kommunernes låntagning.
 Bekendtgørelsens bestemmelser er stort set en ajourføring af de tidligere  

 gældende regler (bekendtgørelse nr. 177 af 14. april 1981 og bekendtgørelse  

 nr. 359 af 1. juli 1982). Det skal dog fremhæves, at bestemmelserne om  

 kommunernes adgang til optagelse af lån ikke længere er tidsbegrænset.  

 Kommunerne vil derfor i langtidsplanlægningen i højere grad kunne tage højde  

 for eventuelle lånemuligheder.
 I det følgende uddybes de enkelte bestemmelser på baggrund af den  

 hidtidige praksis for administrationen af reglerne om kommunernes låntagning  

 og meddelelse af garantier m.v.
 Til § 1.
Samtlige de i § 5 nævnte kommunale dispositioner skal rummes inden for den  

 låneadgang, som den enkelte kommune i henhold til §§ 2-4 samt 16 måtte have.  

 Det skal bemærkes, at meddelelse af kommunal garanti kun omfattes af  

 lånebegrænsningerne i de i § 5, litra e, nævnte tilfælde.
I alle andre  

 tilfælde kan en kommune - forudsat, at der er tale om et lovligt kommunalt  

 formål - således frit meddele garanti, uanset om den har en låneadgang i  

 henhold til ovennævnte paragraffer.
Ved garanti for lån skal vilkårene, som  

 fastsat i §§ 9 og 14, dog være opfyldt.
 Til § 2.
En kommunes adgang til at optage lån er som hovedregel betinget af, at  

 kommunen afholder udgifter af den i § 2, stk. 1, nævnte art.
Herudover er der  

 kun mulighed for at optage de i stk. 2 nævnte lån samt lån, hvortil der er  

 meddelt dispensation i henhold til § 16.
Låneadgangen efter stk. 1 er ikke betinget af, lånebeløbene direkte  

 anvendes til betaling af de udgifter, som har givet adgang til låneoptagelse.  

 Lånene kan frit indgå i den samlede finansiering af kommunens samlede  

 udgifter.
Det er dog en betingelse, at de udgifter, der har betinget  

 låneadgangen, er afholdt i samme regnskabsår, som lånet hjemtages.
For  

 udgifter, der afholdes sidst på året, vil låntagning dog kunne finde sted i  

 det følgende år, blot hjemtagelsen af lånet sker inden udløbet af  

 supplementsperioden for det gamle regnskabsår.
Af de i stk. 2 nævnte lån bemærkes, at der i litra d nu også er mulighed  

 for lånefinansiering af de i byggeperioden påløbne renter på byggelån.  

 Endvidere er der som ny bestemmelse i litra f givet adgang til overtagelse af  

 indestående prioriteter i forbindelse med erhvervelse af fast ejendom,  

 såfremt ejendommen erhverves af kommunen som ufyldestgjort panthaver på en  

 tvangsauktion.
Det er i denne forbindelse en betingelse, at kommunen søger  

 ejendommen afhændet.
Såfremt ejendommen overgår til kommunalt formål, skal  

 prioriteterne indfries, medmindre kommunen har en uudnyttet låneadgang.
 Til § 5.
 Litra c.
Udtrykket »og lignende« omfatter bl.a. aktieselskaber og  

 anpartsselskaber.
Hvis en kommune deltager i et sådant selskab, skal  

 selskabets låntagning altså forholdsmæssigt henregnes til kommunen, uanset  

 hvilke aktiviteter selskabet udfører.
Dette gælder således også for  

 selskaber, hvori en kommune deltager som led i et jobskabelsesprojekt.
Bestemmelsen indebærer, at en kommunes andel af et selskabs/fællesskabs  

 lån kun kan optages, såfremt kommunen har en uudnyttet låneadgang.
I modsat  

 fald må kommunen dække sin del af selskabets/fællesskabets kapitalbehov ved  

 kontant indskud, eventuelt i form af udlån til selskabet, jfr. nedenfor.  

 Eventuel ansøgning om dispensation til optagelse af lån kan indgives af  

 selskabet/fællesskabet på de deltagende kommuners vegne.
 Opmærksomheden henledes på, at lån, som ydes et selskab/fællesskab af en  

 af dettes (kommunale) deltagere til dækning af den pågældende deltagers andel  

 af selskabets/fællesskabets finansieringsbehov, anses for selvfinansiering.  

 Sådanne lån omfattes derfor ikke af lånebegrænsningen.
Litra d.
Institutionens lån regnes som lån optaget af den kommune, med  

 hvilken institutionen har overenskomst.
Hvis flere kommuner benytter  

 institutionen, vil låntagningen kunne opdeles på disse kommuner efter den  

 forholdsmæssige andel af pladserne.
Litra e.
Som tidligere nævnt inddrages garantistillelse alene under  

 lånebegrænsningen i de her nævnte tilfælde.
 Lån, der efter bestemmelsen i § 5, litra e, henføres til kommunens  

 låntagning, vil dog være omfattet af låneadgangen i § 2, stk. 1, litra c,  

 såfremt der er tale om lån til energibesparende foranstaltninger af den type,  

 der er nævnt i § 1 i byggestyrelsens bekendtgørelse nr. 422 ad 14. juli 1982  

 om begrænsning af energiforbruget i bygninger.
Litra g.
Bestemmelsen omfatter leje og leasing af ejendomme, lokaler og  

 andre genstande, som ved anskaffelse efter reglerne i »Budget og  

 regnskabssystem for kommuner og amtskommuner« ville skulle konteres som  

 anlægsudgift.
 Udvidelse eller forbedring af det lejede, som medfører forøgelse af  

 lejeudgiften, skal ligeledes sidestilles med kommunal lånoptagelse.
 Indgåelse af en rent midlertidig lejeaftale, hvor alternativet normalt  

 ikke ville være afholdelse af en kommunal anlægsudgift, sidestilles derimod  

 ikke med låntagning.
 Til § 6.
 Den i stk. 2 fastsatte kursværdi anvendes af praktiske grunde, og har  

 alene betydning for opgørelse af udnyttelsen af låneadgangen, herunder  

 eventuelt dispensationsbehov.
Træk på kassekreditter m.v. medregnes kun i låneomfanget,såfremt trækket  

 ved udgangen af året overstiger det beløb, der var trukket på kreditten ved  

 årets begyndelse.
Et større træk på kassekreditten ved årets udgang end ved  

 årets begyndelse forudsætter således, at kommunen har en låneadgang, som kan  

 udnyttes til formålet.
Derimod vil udsving inden for året ikke belaste  

 kommunens låneadgang.
Kassekreditten må imidlertid ikke på noget tidspunkt  

 overstige det fastsatte maksimumbeløb pr. indbygger, jfr. § 7, stk. 2 og  

 eventuelt § 15.
Ved den i stk. 4 fastsatte værdiansættelse kan for nyopførte ejendomme  

 anvendes den samlede anlægsudgift og for ældre ejendomme den seneste  

 ejendomsvurdering.
Ved forbedringer eller udvidelser kan tilsvarende anvendes  

 den hertil afholdte anlægsudgift.
Hvor ejendomme m.v. kun delvis lejes af  

 kommunen, foretages værdiansættelsen efter de ovennævnte retningslinier i  

 forhold til det lejedes andel af den samlede ejendom.
 Til § 7.
 Bestemmelserne i § 7 angiver, hvike former for lån en kommune kan optage,  

 forudsat at kommunen har en adgang til at optage lån efter bestemmelserne i  

 kap. 1.
Det skal derfor understreges, at bestemmelsen i stk. 2 ikke er en  

 låneadgang.
F.eks. kan en primærkommune således ikke uden videre optage en  

 kassekredit på 300 kr. pr. indbygger i kommunen, idet det beløb, der er  

 trukket på kassekreditten ved årets udgang udover det ved årets begyndelse  

 trukne beløbi henhold til § 6, stk. 3, skal medregnes ved opgørelsen af  

 kommunens låntagning det pågældende år.
Det kassekredittræk,der er opgjort på  

 denne måde, skal være dækket ind af en uudnyttet låneadgang i henhold til § 2  

 eller en dispensation.
Som ovenfor nævnt kan træk på kassekredit inden for  

 året dog foregå inden for de i § 7, stk. 2, nævnte beløbsgrænser, uden at  

 kommunen har en låneadgang, blot kreditten ved årets udgang er nedbragt til  

 samme beløb, som ved årets begyndelse.
 Til § 8.
Det skal understreges, at finansministerens samtykke til optagelse af et  

 lån i udlandet ikke i sig selv er en låneadgang, men at kommunen på forhånd  

 må have en låneadgang i henhold til §§ 2-4 eller 16, når finansministerens  

 samtykke til optagelse af lån i udlandet søges.
Der skal ikke ske  

 underretning af indenrigsministeriet i forbindelse med ansøgninger til  

 finansministeriet om optagelse af lån i udlandet.
 Til § 9.
 Forudsat, at der er tale om et lovligt kommunalt formål, kan en kommune  

 uden samtykke fra tilsynsmyndigheden meddele garanti for lån med de  

 begrænsninger, der følger af § 9. I de i § 5, litra e, nævnte tilfælde er  

 meddelelse af garanti for lån dog undergivet den almindelige lånebegrænsning,  

 jfr. bemærkningerne til § 1.
Bestemmelsen i § 9 indebærer, at der ikke uden dispensation kan meddeles  

 kommunal garanti for en kassekredit.
Derimod er der ved bestemmelsen i § 14  

 gjort en generel undtagelse fra den i § 9 fastsatte bestemmelse om meddelelse  

 af garantier, således at kommunerne også kan garantere for indeksregulerede  

 realkreditlån eller for indeksregulerede lån optaget i Kreditforeningen af  

 kommuner i Danmark, uanset at kommunerne almindeligvis ikke selv har adgang  

 til at optage sådanne lån.
 Til § 10.
Under forudsætning af at kommunalbestyrelsen forfølger et lovligt  

 kommunalt formål, kan kommunalbestyrelsen med tilsynsmyndighedens samtykke  

 retligt forpligte sig til at erlægge fremtidige økonomiske ydelser, som  

 kommunen ikke efter loven er forpligtet til at præstere.
Samtykkekravet er  

 opretholdt i disse tilfælde, idet en præcisering af de minimumskrav til  

 indsigt i modtagerens økonomiske forhold og dispositioner samt til kontrol  

 med regnskabsaflæggelse og revision, som kommunalbestyrelsen skal stille som  

 vilkår for tilsagnet, ikke kan foretages generelt, men må fastlægges i hvert  

 enkelt tilfælde under hensyn til den konkrete modtagers forhold.
Det centrale område for bestemmelsen i § 10 er tilsagn til lokale  

 foreninger, selvejende institutioner og lignende om underskudsdækning over en  

 vis periode.
De fremtidige ydelser vil i disse tilfælde være ukendte på  

 tidspunktet for afgivelsen af tilsagnet.
Samtykkekravet i § 10 gælder  

 imidlertid også, selv om såvel antallet som størrelsen af de af tilsagnet  

 omfattede ydelser på forhånd er fastlagt.
Dog anses tilsagn om ydelse af et  

 fast tilskud i op til 3 år for et engandstilskud med ratevis afvikling frem  

 for et tilsagn om en »regelmæssig ydelse«.
Samtykke hertil vil  

 således være ufornødent.
 Til § 11.
 Hensigten med § 11 er, at en kommune i samme omfang som hidtil skal have  

 tilsynsmyndighedens forudgående samtykke til indtræden i et fællesskab, der  

 påfører kommunen økonomiske forpligtelser, men som ikke er omfattet af  

 styrelseslovens § 60, fordi fællesskabet har andre deltagere end kommuner,  

 eller fordi fællesskabet ikke medfører indskrænkninger i de deltagende  

 kommuners beføjelser efter styrelsesloven.
 Som eksempler på dispositioner, som vil kræve samtykke efter § 11, kan  

 nævnes indtræden i et interessentskab eller i et andelsselskab med ubegrænset  

 ansvar, når der i sådanne selskaber deltager andre end kommuner.
Herudover omfatter § 11 en kommunes indtræden i en forening, et selskab  

 eller lignende, hvor kommunen forpligtes til at præstere eventuelle  

 fremtidige ydelser i overensstemmelse med de beslutninger, der træffes af  

 foreningens kompetente organer.
Også her er det forudsat, at fællesskabet  

 ikke er omfattet af godkendelseskravet efter styrelseslovens § 60.
 Samtykke efter lovens § 60 er som hidtil nødvendigt ved indgåelse af  

 aftaler om samarbejde udelukkende mellem kommuner, der vil medføre  

 indskrænkning i de deltagende kommunalbestyrelsers beføjelser efter  

 styrelsesloven.
 Til §§ 12 og 13.
Bortset fra de i disse paragraffer nævnte tilfælde kan kommunerne ikke  

 optage indekslån.
Det skal understreges, at bestemmelsen i § 13 alene var  

 gældende for året 1983.
 Til § 15.
 Der er ikke meddelt bemyndigelse til tilsynsrådene til at udøve den i  

 paragraffen fastsatte dispensationsbeføjelse.
 Til § 16.
Den i stk. 1 nævnte ramme vil sædvanligvis blive fastsat i god tid inden  

 fristen for kommunernes budgetvedtagelse for det pågældende år, og der vil i  

 forbindelse med budgetlægningen være mulighed for at indhente en  

 forhåndstilkendegivelse fra indenrigsministeriet om muligheden for  

 dispensation til optagelse af lån, således at låntagning med dispensation kan  

 indgå i budgettet.
I forbindelse med meddelelse om dispensationspuljen er der  

 givet nærmere oplysninger om den administrative praksis ved meddelelse af  

 dispensation, jfr. senest indenrigsministeriets skrivelse af 9. juni 1983 med  

 orientering om den kommunaløkonomiske situation.
 Til § 17.
 Bestemmelsen har først og fremmest tjent statistiske formål i ministeriet.  

 Da der imidlertid ikke længere er behov for en detaljeret opgørelse af  

 udnyttelsen af de enkelte låneadgange, vil indenrigsministeriet ved  

 førstkommende ændring af bekendtgørelsen ophæve § 17. Indtil da vil  

 inderigsministeriet imidlertid ikke forlange indberetning som anført i § 17,  

 og kommunerne kan derfor se bort fra bestemmelsen.
