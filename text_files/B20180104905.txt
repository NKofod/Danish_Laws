 Bekendtgørelse om lægers anmeldelse til Cancerregisteret af kræftsygdomme m.v.
 I medfør af § 195, stk. 1, og § 273 a i sundhedsloven, jf. lovbekendtgørelse nr. 191 af 28. februar 2018, fastsættes:
 § 1. Det påhviler læger at foretage anmeldelse til Cancerregisteret efter reglerne i denne bekendtgørelse.
 § 2. Pligten til at foretage anmeldelse omfatter de i bilag 1 anførte sygdomme m.v.
Stk. 2. De i bilag 1 anførte diagnoser og diagnosenumre svarer til den enhver tid gældende SKS klassifikation.
Ved revision heraf kan Sundhedsdatastyrelsen foretage tilsvarende ændringer af bilag 1.
 Stk. 3. Anmeldelse skal foretages uanset eventuel anmeldelse til andre centrale registre.
 Stk. 4. Anmeldelse skal foretages ved:
1) alle nydiagnosticerede tilfælde af kræftsygdom m.v., 2) tilfælde af multiple kræftsygdomme hos samme person, med separat anmeldelse på hver kræftsygdom, som opfattes som en ny primær kræftsygdom, 3) revision af en tidligere diagnose omfattet af anmeldelsespligten, 4) konstatering af, at en tidligere anmeldt kræftsygdom ikke har været til stede og 5) progression af prækankrøse forandringer eller carcinoma in situ, herunder overgang til invasiv kræft.
 Stk. 5. Anmeldelse foretages senest i forbindelse med patientens afsluttende registrering.
 § 3. Pligten til at foretage anmeldelse påhviler:
1) alment praktiserende læger (speciallæger i almen medicin), som første gang diagnosticerer, behandler eller kontrollerer anmeldelsespligtige tilfælde uden henvisning og efterfølgende kontakt til sygehus eller til praktiserende speciallæge, 2) praktiserende speciallæger, som første gang diagnosticerer, behandler eller kontrollerer anmeldelsespligtige tilfælde uden henvisning og efterfølgende kontakt til sygehus, 3) den for patientbehandlingen ansvarlige læge ved private sygehuse og klinikker, der første gang diagnosticerer, behandler eller kontrollerer anmeldelsespligtige tilfælde, uanset om tilfældet er anmeldt tidligere.
Der skal dog ikke foretages anmeldelse, hvis behandling m.v., der foretages på private sygehuse og klinikker, er omfattet af overenskomster på praksisområdet og patienten efterfølgende henvises til behandling og kontakt på offentligt sygehus, 4) den ansvarlige overlæge ved en hospitalsafdeling, der første gang diagnosticerer, kontrollerer eller behandler klinisk og/eller mikroskopisk diagnosticerede, anmeldelsespligtige sygdomstilfælde, uanset om tilfældet er anmeldt tidligere, dog undtaget onkologiske afdelinger, ved onkologiske patienter, der er færdig udredt og fuldt anmeldt af klinisk afdeling samt radiologiske afdelinger, hvor patienten efterfølgende anmeldes af klinisk afdeling, og 5) den ansvarlige overlæge ved hospitalsafdelinger eller institutter for patologi samt prosektorer ved de retsmedicinske institutter, når der ved obduktion påvises anmeldelsespligtige sygdom, der ikke tidligere er erkendt og anmeldt til Cancerregisteret fra en klinisk sygehusafdeling (uventet sektionsfund).
 § 4. Ved private sygehuse eller klinikker forstås, i denne bekendtgørelse, private sygehuse eller klinikker, hvor der foretages lægelig patientbehandling under indlæggelse og/eller ambulant lægelig patientbehandling.
§ 5. Anmeldelse foretages elektronisk til Cancerregisteret, Sundhedsdatastyrelsen, i overensstemmelse med vejledning, som udfærdiges af Sundhedsdatastyrelsen, og som er tilgængelig på Sundhedsdatastyrelsens hjemmeside.
Patologiafdelinger og Øjenpatologisk institut anmelder elektronisk via Patobank til Cancerregisteret.
 § 6. Den læge, der gør sig skyldig i overtrædelse af denne bekendtgørelse straffes med bøde.
 § 7. Bekendtgørelsen træder i kraft den 20. august 2018.
 Stk. 2. Bekendtgørelse nr. 1473 af 3. december 2013 om lægers anmeldelse til Cancerregisteret af kræftsygdomme m.v. ophæves.
Sundheds- og Ældreministeriet, den 12. august 2018 Ellen Trane Nørby / Esther Løffler Bilag 1 Anmeldelsespligtige kræftsygdomme m.v.
