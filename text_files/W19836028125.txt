 Ikke erstatning for beskadigelse af briller som skadelidte under  

 udførelse af kontorarbejde havde tabt ned på et gulv, da der ikke havde  

 foreligget en særlig arbejdsrisiko.
 REDEGØRELSE FOR SAGEN:
 En pakhusformand tabte sine briller, da han tog dem op af brystlommen for  

 at tage dem på til læsning under kontorarbejde.
 AFGØRELSEN, DER KLAGES OVER:
 Sikringsstyrelsen fandt, at skadelidte ikke var berettiget til erstatning  

 og begrundede sin afgørelse med, at det er en forudsætning for at  

 brilleskader kan erstattes efter arbejdsskadeforsikringsloven, at brillen  

 beskadiges som følge af arbejdet eller de forhold, hvorunder dette foregår.  

 Denne forudsætning skal forstås således, at brillerne enten skal udsættes for  

 en skade som følge af arbejdets udførelse - eller at de forhold, hvorunder  

 arbejdet foregår, har forøget risikoen for at brillerne beskadiges eller går  

 tabt i en situation, som normalt ikke ville have medført tab eller  

 beskadigelse af brillerne.
 KLAGEN TIL ANKESTYRELSEN:
Sagen blev anket af skadelidte.
Om hændelsesforløbet blev det i  

 klageskrivelsen oplyst, at da han ville tage dem på, stødtes de ud af hans  

 hånd ved at ramme en svinglampe på bordet.
De ramte derefter kanten af  

 skrivebordet og skrivebordsstolens metalfod, hvorved stellet knækkede.
 LOVGRUNDLAG OG ANKESTYRELSENS OVERVEJELSER:
 Efter arbejdsskadeforsikringslovens § 25, stk. 4, skal  

 forsikringsselskabet afholde udgifterne til reparation, eventuelt fornyelse  

 af de i lovens § 25, stk. 2, nævnte hjælpemidler (herunder briller), hvis en  

 forsikret under arbejdet har anvendt et af de nævnte hjælpemidler, og  

 hjælpemidlet er blevet beskadiget som følge af arbejdet eller de forhold,  

 hvorunder arbejdet foregår.
 Ankestyrelsen var enig i de grunde, sikringsstyrelsen havde givet for  

 afslaget, der nærmere uddyber og afgrænser den fortolkning af bestemmelsen,  

 er lagt til grund i SM U 3/82.
 ANKESTYRELSENS AFGØRELSE:
 Ankestyrelsen tiltrådte herefter afslaget på erstatning, idet brillerne  

 ikke var blevet beskadiget som følge af arbejdet eller de forhold, hvorunder  

 det foregik.
