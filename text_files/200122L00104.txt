Fremsat den 20. februar 2002 af  

 beskæftigelsesministeren (Claus Hjort Frederiksen) Forslag til Lov om ændring af lov om  

 gennemførelse af deltidsdirektivet § 1 I lov nr. 443 af 7. juni 2001 foretages følgende  

 ændringer:
 1. Lovens titel affattes således:
»Deltidslov« 2. Efter § 4 indsættes:
»§ 4 a.
En lønmodtager og en arbejdsgiver har ret til  

 at aftale, at lønmodtageren arbejder på deltid.
Enhver direkte  

 eller indirekte hindring eller begrænsning i denne ret, fx i  

 medfør af kollektiv overenskomst, sædvane eller praksis, er  

 ugyldig.
Krav om en timegrænse på ikke over 15 timer ugentligt  

 kan dog opretholdes.
 Stk. 2. Afskediges en lønmodtager, fordi  

 lønmodtageren har afslået at arbejde på deltid, eller  

 fordi lønmodtageren har anmodet om at arbejde på deltid, har  

 lønmodtageren ret til en godtgørelse.
 Stk. 3. § 4, stk. 1 og 5, finder tilsvarende  

 anvendelse på sager om overtrædelse af stk. 2.
Stk. 4. Bestemmelserne i Bilag A-D skal fortolkes i  

 overensstemmelse med stk. 1 og 2.« § 2 Loven træder i kraft den 31. marts 2002. For så vidt  

 angår bestemmelser, sædvaner eller praksis i eller i  

 medfør af kollektive overenskomster har loven først virkning  

 fra det tidspunkt, til hvilket den pågældende overenskomst kan  

 opsiges til ophør.
Bemærkninger til lovforslaget Almindelige bemærkninger Lovforslaget indfører en ret for den enkelte  

 lønmodtager og arbejdsgiver til at aftale, at lønmodtageren kan  

 arbejde på deltid, uanset at der måtte være hindringer  

 eller begrænsninger i medfør af fx en kollektiv overenskomst  

 eller sædvane.
Forslaget er et led i regeringens frihedspakke på  

 arbejdsmarkedet.
Forslaget skal sikre, at den enkelte lønmodtager  

 får mulighed for at arbejde på deltid efter aftale med sin  

 arbejdsgiver.
På DA/LO-området, som er langt det  

 største overenskomstområde på det private arbejdsmarked,  

 har kun ca. 35 pct. af de ansatte i dag fri adgang til deltid.
Ca. 6 pct. har  

 ikke adgang til deltid.
Det er fx inden for det grafiske område, at der  

 ikke er adgang til at arbejde på deltid.
Ca. 59 pct. af de ansatte, der  

 er omfattet af en overenskomst på DA/LO-området, har kun delvis  

 adgang til deltid.
Den delvise adgang betyder fx, at der alene er adgang til  

 deltid ved nyansættelser, hvilket bl.a. gælder inden for  

 industriens område.
Også dele af SALA/LO-området har  

 begrænsninger med hensyn til minimumstimetallet for deltidsarbejde.  

 På finanssektorens område er der fri adgang til at aftale  

 deltidsarbejde.
På det offentlige arbejdsmarked indeholder en  

 række overenskomster på det statslige område  

 begrænsninger i retten til at aftale deltid.
På det  

 (amts)kommunale område er der generelt adgang til aftaler om deltid,  

 men der er i visse overenskomster eller i medfør af sædvaner  

 fastlagt visse begrænsninger i adgangen til at aftale deltid på  

 mindre end 8 timer.
Der har de senere år været en stigning i  

 overenskomster, der gav adgang til helt frit eller i hvert fald delvist at  

 kunne arbejde på deltid.
Tendensen er altså gået i retning  

 af en større grad af aftalefrihed, når det gælder  

 deltidsarbejde.
Det kan imidlertid konstateres, at der altså fortsat er  

 en række områder, hvor der ingen adgang er til deltid, eller hvor  

 begrænsningerne i adgangen til at aftale deltid er så  

 restriktive, at muligheden for at arbejde på deltid reelt er udelukket  

 for de fleste af lønmodtagerne på de pågældende  

 områder.
Overenskomsternes restriktioner i adgangen til frit at  

 aftale deltidsarbejde er ude af trit med mange lønmodtageres  

 ønsker.
Mange børnefamilier har et ønske om at få  

 arbejds- og familielivet til at hænge bedre sammen, fx ved at én  

 eller begge forældre i en periode arbejder på deltid.
Andre  

 lønmodtagere kan også have et ønske om at arbejde  

 på deltid.
Det gælder fx lønmodtagere, hvis  

 ægtefælle, barn eller forælder er syg, og hvor  

 lønmodtageren har behov for i en periode at arbejde på deltid  

 for at passe det syge familiemedlem.
Mange ældre lønmodtagere  

 har også et ønske om, at deres tilbagetrækning fra  

 arbejdsmarkedet kan ske gennem en nedtrapning af arbejdstiden, i stedet for  

 at de stopper brat med at arbejde fra den ene dag til den anden.
Ikke alle  

 overenskomster giver mulighed for en gradvis tilbagetrækning.
Hvis lønmodtagerens ønske om at arbejde  

 på deltid harmonerer med hensynet til virksomhedens drift, er det ikke  

 rimeligt, at en bestemmelse i en kollektiv overenskomst hindrer  

 arbejdsgiveren i at følge lønmodtagerens ønske.
For at  

 sikre lønmodtagerne muligheden for at kunne arbejde på deltid,  

 hvis lønmodtageren ønsker dette, har regeringen fundet det  

 nødvendigt at fremsætte dette lovforslag.
 Forslaget medfører, at der bliver bedre muligheder  

 for at støtte op om et mere familievenligt og rummeligt arbejdsmarked.  

 Et arbejdsmarked, som i højere grad tager hensyn til den enkelte  

 lønmodtagers og virksomheds ønsker.
Det foreslås, at muligheden for at der frit kan  

 aftales deltid, først får virkning på  

 overenskomstområder, hvor der i dag er hindringer eller  

 begrænsninger i adgangen til at aftale deltid, når de enkelte  

 overenskomster ophører.
Dermed sikres det, at der ikke sker et indgreb  

 i de løbende overenskomster.
Lønmodtageren kan kun arbejde på deltid, hvis  

 lønmodtageren og arbejdsgiveren er enige om det.
Hverken  

 lønmodtageren eller arbejdsgiveren kan derfor ensidigt kræve, at  

 lønmodtageren går på deltid.
I forlængelse heraf  

 foreslås det, at arbejdsgiveren skal betale lønmodtageren en  

 godtgørelse, hvis arbejdsgiveren afskediger lønmodtageren,  

 fordi lønmodtageren har afslået at arbejde på deltid.
Det  

 foreslås også, at lønmodtageren sikres mod en  

 afskedigelse, der alene er begrundet i, at lønmodtageren har anmodet  

 arbejdsgiveren om at arbejde på deltid.
Økonomiske og administrative konsekvenser for det  

 offentlige Forslaget indfører en ret for arbejdsgiveren og  

 lønmodtageren til at aftale deltid og dermed øgede muligheder  

 for en mere fleksibel arbejdstilrettelæggelse.
Forslaget  

 medfører ikke i øvrigt økonomiske og administrative  

 konsekvenser for det offentlige som arbejdsgiver.
Forslagets effekt på arbejdsudbuddet vil  

 afhænge af, i hvilket omfang og på hvilken baggrund  

 lønmodtagere og arbejdsgivere indgår aftaler om, at  

 lønmodtageren skal arbejde på deltid.
Forslaget vil  

 således have en negativ effekt på arbejdsudbuddet, hvis den  

 øgede adgang til at aftale deltid resulterer i, at flere  

 fuldtidsansatte end i dag går på deltid.
Effekten mindskes dog,  

 hvis øget mulighed for deltidsansættelse giver  

 beskæftigelse til personer, som ellers ville stå udenfor  

 arbejdsstyrken.
I det omfang arbejdsudbuddet ikke påvirkes, vurderes  

 forslaget at være uden provenumæssige konsekvenser for  

 statskassen.
 Økonomiske og administrative konsekvenser for  

 erhvervslivet m.v.
Forslaget indfører en ret for arbejdsgiveren og  

 lønmodtageren til at aftale deltid og dermed øgede muligheder  

 for en mere fleksibel arbejdstilrettelæggelse.
Forslaget  

 medfører ikke i øvrigt økonomiske og administrative  

 konsekvenser for erhvervslivet.
Miljømæssige konsekvenser Lovforslaget har ingen miljømæssige  

 konsekvenser.
Ligestillingsmæssige konsekvenser Det generelle forbud mod at arbejde på deltid findes  

 primært i overenskomster på mandsdominerede områder af  

 arbejdsmarkedet.
Det samme gør sig gældende på  

 størstedelen af de overenskomstområder, hvor der alene er delvis  

 adgang til at arbejde på deltid.
Forslaget sikrer derfor primært,  

 at mænd får mulighed for at aftale deltid.
Retten til at aftale deltid vil derfor relativt  

 berøre flere mænd end kvinder.
Omvendt er der en tendens til, at  

 kvinder er mere tilbøjelige til at vælge deltid end mænd.  

 Generelt er frekvensen af kvinder, der arbejder på deltid, dog  

 faldende.
I øvrigt sikrer deltidsloven allerede, at deltidsansatte  

 ikke må forskelsbehandles i forhold til fuldtidsansatte.
 Forslagets ligestillingsmæssige konsekvenser  

 forventes samlet set at være neutrale.
Forholdet til EU-retten Forslaget er i overensstemmelse med Rådets direktiv  

 97/81/EF af 15. december 1997 om rammeaftalen vedrørende  

 deltidsarbejde, der er indgået af UNICE, CEEP og EFS.
Direktivet blev  

 gennemført i dansk ret ved lov nr. 443 af 7. juni 2001 om  

 gennemførelse af deltidsdirektivet.
 Et af formålene med direktivet er at lette  

 udviklingen af deltidsarbejde på frivillig basis og bidrage til en  

 fleksibel tilrettelæggelse af arbejdstiden på en måde, der  

 tager hensyn til behovene hos arbejdsgiverne og arbejdstagerne.
Høring Lovforslaget har været sendt til høring hos  

 Dansk Arbejdsgiverforening, Sammenslutningen af Landbrugets  

 Arbejdsgiverforeninger, Landsorganisationen i Danmark, Funktionærernes  

 og Tjenestemændenes Fællesråd, Akademikernes  

 Centralorganisation, Finanssektorens Arbejdsgiverforening, Ledernes  

 Hovedorganisation, Kommunernes Landsforening, Amtsrådsforeningen,  

 Københavns og Frederiksberg kommuner, Centralorganisationernes  

 Fællesudvalg, Kommunale Tjenestemænd og Overenskomstansatte,  

 Hovedstadens Sygehusfællesskab og Forhandlingsfællesskabet for  

 Hovedstadens Sygehusfællesskab.
Derudover har forslaget været  

 sendt til høring hos Personalestyrelsen, Søfartsstyrelsen,  

 Erhvervs- og Økonomiministeriets Testpanel og Advokatrådet.
Vurdering af konsekvenser af lovforslaget Positive konsekvenser / mindreudgifter (hvis ja, angiv omfang) Negative konsekvenser / merudgifter (hvis ja, angiv omfang) Økonomiske konsekvenser for stat, kommuner og  

 amtskommuner Ingen I det omfang arbejdsudbuddet ikke påvirkes, vurderes  

 forslaget at være uden provenumæssige konsekvenser for  

 statskassen.
Administrative konsekvenser for stat, kommuner og  

 amtskommuner Ingen Ingen Økonomiske konsekvenser for erhvervslivet Ingen Ingen Administrative konsekvenser for erhvervslivet Ingen Ingen Miljømæssige konsekvenser Ingen Ingen Administrative konsekvenser for borgerne Ingen Ingen Forholdet til EU-retten Forslaget er i overensstemmelse med Rådets direktiv  

 97/81/EF af 15. december 1997 om rammeaftalen vedrørende  

 deltidsarbejde, der er indgået af UNICE, CEEP og EFS.
Bemærkninger til de enkelte  

 bestemmelser Til § 1 Til nr. 1.
Det foreslås, at lovens titel ændres til  

 deltidsloven.
Den oprindelige lov vedrørte alene gennemførelsen  

 af deltidsdirektivet, mens dette forslag ikke er en nødvendig  

 følge af deltidsdirektivet.
Det er derfor mest naturligt at  

 ændre lovens titel, så den bedre afspejler lovens indhold.
 Til nr. 2.
Det foreslås, at der med § 4 a  

 indføres en generel ret for lønmodtageren og arbejdsgiveren til  

 frit at aftale, at lønmodtageren arbejder på deltid.
Samtidig  

 foreslås det, at der indsættes en afskedigelsesbeskyttelse af  

 lønmodtageren, ligesom det foreslås, at der indsættes en  

 bestemmelse om, at sager om afskedigelse på grund af  

 lønmodtagerens afslag på eller anmodning om deltid skal  

 køre på samme måde, som andre sager om eventuelt brud  

 på loven.
Endelig foreslås det, at bestemmelserne i Bilag A-D  

 skal fortolkes i overensstemmelse med forslaget.
I stk. 1 sikres det, at fx en kollektiv  

 overenskomst ikke er til hinder for, at lønmodtageren og  

 arbejdsgiveren selv kan aftale, at lønmodtageren arbejder på  

 deltid.
Da det kræver en aftale mellem arbejdsgiveren og  

 lønmodtageren, kan hverken arbejdsgiveren eller lønmodtageren i  

 medfør af denne lov ensidigt kræve, at den fuldtidsansatte  

 lønmodtager går på deltid.
Der er således ikke et  

 retskrav på deltid.
I dag er der på en række  

 overenskomstområder forskellige hindringer eller begrænsninger i  

 muligheden for at aftale deltid.
Disse hindringer eller begrænsninger  

 vil fremover være ugyldige, jf. dog overgangsbestemmelsen i § 2.  

 Hindringerne eller begrænsningerne kan fremgå klart af de  

 kollektive overenskomster eller lokalaftaler.
Hindringerne eller  

 begrænsningerne kan også vise sig ved, at den manglende eller  

 begrænsede adgang til deltid følger af sædvane eller  

 praksis på overenskomstområdet.
På områder, der er  

 overenskomstdækkede, skabes en del af retstilstanden mellem  

 overenskomstens parter i den sædvane eller praksis, der foregår  

 mellem parterne - ofte kaldet den arbejdsretlige kutyme.
Det er derfor  

 nødvendigt i lovforslaget også at tage højde for den  

 uskrevne ret, der eksisterer på området.
Lovforslaget sikrer, at hindringer eller  

 begrænsninger i adgangen til at aftale deltid er ugyldige.
Det kan fx  

 være bestemmelser om, at der ikke er mulighed for at arbejde på  

 deltid, at arbejdsgiveren ikke må opslå deltidsstillinger, eller  

 at kun nyansatte kan ansættes på deltid.
Overenskomstfastsatte  

 lønbestemmelser kan derimod ikke anses for at udgøre hindringer  

 eller begrænsninger i adgangen til at aftale deltid.
Det foreslås, at overenskomstfastsatte  

 minimumstimegrænser på ikke over 15 timer ugentligt, ikke er at  

 anse som direkte eller indirekte hindringer eller begrænsninger i  

 retten til at aftale deltid.
I nogle overenskomster kan der være  

 fastsat minimumstimegrænser for at sikre, at lønmodtagerne  

 mindst opnår et ugentligt timetal, der sikrer, at lønmodtageren  

 er omfattet af en given minimumstimegrænse i medfør af lov eller  

 overenskomst.
Eksisterende overenskomstfastsatte minimumstimegrænser,  

 der ikke ligger over forslagets grænse, kan derfor fortsat bestå.  

 Desuden vil minimumstimegrænser, der ligger over forslagets  

 timegrænse, skulle fortolkes i overensstemmelse med forslagets  

 timegrænse.
Forslaget sikrer samtidig, at det fortsat vil være  

 muligt for arbejdsmarkedets parter at indgå sådanne aftaler om  

 timegrænser.
Både direkte og indirekte hindringer eller  

 begrænsninger i adgangen til at aftale deltid er ugyldige.
En direkte  

 hindring kan være, at det fremgår af overenskomsten, herunder  

 fortolkningen af denne, eller af sædvane eller praksis, at  

 lønmodtagere kun kan ansættes på fuld tid.
En direkte  

 begrænsning kan være, at arbejdsgiveren kun kan aftale deltid med  

 en lønmodtager i forbindelse med lønmodtagerens  

 ansættelse på virksomheden.
En sådan bestemmelse  

 medfører, at hvis lønmodtageren først er blevet ansat  

 på fuld tid, kan arbejdsgiveren ikke på et senere tidspunkt  

 aftale med lønmodtageren, at lønmodtageren arbejder på  

 deltid.
At en hindring eller begrænsning i adgangen til  

 deltid er indirekte vil sige, at hindringen eller begrænsningen  

 medfører, at retten til at aftale deltid gøres illusorisk.
Et  

 eksempel på en indirekte hindring i adgangen til at aftale deltid kan  

 være en bestemmelse i en overenskomst, hvorefter en lønmodtager  

 kun kan gå på deltid, hvis der ikke samtidig sker en reduktion i  

 antallet af fuldtidsbeskæftigede lønmodtagere på  

 virksomheden.
En sådan bestemmelse kan betyde, at arbejdsgiveren skal  

 oprette en ny fuldtidsstilling, hvis arbejdsgiveren aftaler med en  

 fuldtidsansat lønmodtager, at lønmodtageren går på  

 deltid.
Et eksempel på en indirekte begrænsning kan være,  

 at arbejdsgiveren kun kan oprette deltidsstillinger efter forhandlinger med  

 tillidsrepræsentanten.
 I stk. 2 foreslås der indsat en  

 beskyttelse af lønmodtageren, således at lønmodtageren  

 ikke kan blive afskediget, fordi lønmodtageren har afslået eller  

 har anmodet om at arbejde på deltid.
Forslaget sikrer, at en lønmodtager ikke mod sin  

 vilje som følge af loven kommer til at arbejde på deltid.  

 Beskyttelsen omfatter også den lønmodtager, som allerede  

 arbejder på deltid, og som ikke ønsker at gå yderligere  

 ned i tid.
Det er lønmodtageren, der skal bevise, at afskedigelsen er  

 begrundet i afslaget på eller anmodningen om at arbejde på  

 deltid.
Hvis lønmodtageren i øvrigt er omfattet af  

 regler i forbindelse med afskedigelse, gælder disse regler fortsat.  

 Generelle afskedigelsesbeskyttelsesregler findes både i  

 overenskomsterne - hovedaftaler - og i funktionærloven.
Derudover  

 indeholder hovedaftalerne forskellige procedureregler om fx forhandling i  

 forbindelse med afskedigelse.
Forslaget til § 4 a, stk. 2,  

 ændrer ikke på disse regler.
Forslaget supplerer således den generelle  

 beskyttelse mod usaglig afskedigelse, som mange lønmodtagere allerede  

 er omfattet af.
Saglighedsbeskyttelsen for funktionærer opnås,  

 når funktionæren har været uafbrudt ansat hos  

 arbejdsgiveren i mere end 1 år.
I hovedaftalen på fx  

 DA/LO-området opnås saglighedsbeskyttelsen efter 9 måneders  

 ansættelse.
Derudover er offentligt ansatte beskyttet i medfør  

 af forvaltningslovens generelle saglighedskrav.
Selvom lønmodtageren  

 ikke kan bevise, at årsagen til afskedigelsen var, at  

 lønmodtageren havde afslået eller anmodet om at arbejde på  

 deltid, og lønmodtageren derfor ikke skal have en godtgørelse  

 efter forslaget til § 4 a, stk. 2, kan lønmodtageren  

 altså have ret til en godtgørelse, der følger af fx  

 hovedaftalens eller funktionærlovens regler.
Det vil være  

 tilfældet, hvis der ikke er en saglig begrundelse for at afskedigede  

 netop den pågældende medarbejder.
Hvis lønmodtageren kan bevise, at afskedigelsen er  

 begrundet i afslaget på eller anmodningen om at arbejde på  

 deltid, kan dette være omfattet af både forslaget til § 4 a,  

 stk. 2, og fx funktionærlovens regel om saglighed ved  

 afskedigelse.
At årsagen til afskedigelsen er usaglig efter flere  

 regelsæt medfører dog ikke, at lønmodtageren får  

 ret til godtgørelse for usaglig afskedigelse i medfør af flere  

 regelsæt samtidig.
 Afskedigelsesbeskyttelsen dækker fx både den  

 situation, hvor en lønmodtager bliver afskediget, fordi  

 lønmodtageren ikke vil gå på deltid, og arbejdsgiveren i  

 stedet ansætter en anden lønmodtager på deltid, og den  

 situation, hvor lønmodtageren bliver afskediget, fordi arbejdsgiveren  

 i stedet for at have 1 lønmodtager ansat på fuld tid, deler  

 stillingen op på 2 deltidsansatte.
Forslaget om en saglighedsbeskyttelse er i tråd med  

 deltidsdirektivets beskyttelsesbestemmelse, hvoraf det blandt andet  

 fremgår, at lønmodtagerens afslag på at blive  

 overført fra fuldtids- til deltidsarbejde ikke i sig selv bør  

 repræsentere en gyldig begrundelse for afskedigelse.
I  

 deltidsdirektivet tages der derudover forbehold for, at virksomhedens forhold  

 dog godt kan begrunde en afskedigelse.
Forslaget til § 4 a, stk. 2,  

 er i overensstemmelse hermed.
Hvis afskedigelsen ikke er begrundet i  

 lønmodtagerens afslag på at arbejde på deltid, men derimod  

 er begrundet i fx ordrenedgang, skal arbejdsgiveren som udgangspunkt ikke  

 betale en godtgørelse.
En godtgørelse ville dog kunne komme  

 på tale, fx hvis arbejdsgiveren ganske vist var berettiget til at  

 afskedige en af de ansatte, men som et usagligt hensyn valgte netop den  

 person, der har afslået at gå på deltid.
 Det foreslås med stk. 3, at sager om,  

 hvorvidt lønmodtageren er blevet afskediget usagligt på grund af  

 sit afslag på eller sin anmodning om at gå på deltid,  

 føres på samme måde, som andre sager om fortolkning af  

 eller brud på loven.
Med henvisningen til § 4, stk. 1 og 5, sikres  

 det, at hvis lønmodtageren i øvrigt er omfattet af en kollektiv  

 overenskomst, afgøres spørgsmålet om, hvorvidt der er  

 tale om en usaglig afskedigelse efter § 4 a, stk. 2, efter de  

 fagretlige regler på denne overenskomsts område, medmindre der er  

 tale om en kollektiv overenskomst, som ikke beskytter lønmodtageren  

 mod usaglig afskedigelse, fx på grund af lav anciennitet.
I  

 sidstnævnte tilfælde får den overenskomstdækkede  

 lønmodtager den samme ret som den ikke-overenskomstdækkede  

 lønmodtager til, at arbejdsgiveren skal betale en godtgørelse.  

 Da der er tale om et krav, der ikke har hjemmel i overenskomsten, skal sager  

 herom føres ved de civile domstole.
 For at der ikke skal opstå tvivl om  

 rækkevidden af bestemmelserne i Bilag A-D, sikres det med forslaget til  

stk. 4, at bestemmelserne i Bilag A-D skal fortolkes i  

 overensstemmelse med forslaget til § 4 a, stk. 1 og 2.
Bestemmelserne i Bilag A § 5, 2. afsnit, og Bilag
C og Bilag D § 5, stk. 1, og § 5,  

 stk. 2, b), om fjernelse af eventuelle hindringer for deltidsarbejde,  

 skal således fortolkes i overensstemmelse med bestemmelsen i § 4  

 a, stk. 1, 2. pkt.
På samme måde skal bestemmelserne i Bilag  

 A § 5, 3. afsnit, og Bilag C og Bilag D § 5, stk. 3, om  

 afskedigelsesbeskyttelse fortolkes i overensstemmelse med bestemmelsen i  

 § 4 a, stk. 2.
Til § 2 Det foreslås, at loven træder i kraft den 31.  

 marts 2002.
Derudover foreslås det, at bestemmelsen i § 4  

 a, stk. 1, 2. pkt., om, at enhver direkte eller indirekte hindring eller  

 begrænsning i overenskomsterne i retten til at aftale deltid er  

 ugyldig, først får virkning på de enkelte  

 overenskomstområder på det tidspunkt, til hvilket overenskomsten  

 kan opsiges til ophør.
Det vil sige, at bestemmelsen senest får  

 virkning på det tidspunkt, hvor overenskomsten kan ophøre,  

 uanset om overenskomstparterne faktisk opsiger overenskomsten til  

 ophør.
Bilag Lovforslaget sammenholdt med gældende lov Gældende formulering Lovforslaget Lov om gennemførelse af deltidsdirektivet 1. Lovens titel affattes således:
»Deltidslov« 2. Efter § 4 indsættes:
»§ 4 a.
En lønmodtager og en arbejdsgiver har ret til  

 at aftale, at lønmodtageren arbejder på deltid.
Enhver direkte  

 eller indirekte hindring eller begrænsning i denne ret, fx i  

 medfør af kollektiv overenskomst, sædvane eller praksis, er  

 ugyldig.
Krav om en timegrænse på ikke over 15 timer ugentligt  

 kan dog opretholdes.
 Stk. 2. Afskediges en lønmodtager, fordi  

 lønmodtageren har afslået at arbejde på deltid, eller  

 fordi lønmodtageren har anmodet om at arbejde på deltid, har  

 lønmodtageren ret til en godtgørelse.
 Stk. 3. § 4, stk. 1 og 5, finder tilsvarende  

 anvendelse på sager om overtrædelse af stk. 2.
