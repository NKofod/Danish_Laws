(Til samtlige kommuner, amtskommuner,  

 embedslægeinstitutioner m.v.) I medfør af § 4, stk. 2, og § 5 i lov nr. 409 af 13. juni 1973 om  

 sundhedsplejerskeordninger og af § 2 i indenrigsministeriets bekendtgørelse  

 nr. 162 af 27. marts 1974 om sundhedsplejerskeordninger giver  

 sundhedsstyrelsen herved efter forhandling med de kommunale sammenslutninger,  

 Dansk Sygeplejeråd m.fl. følgende retningslinier for  

 sundhedsplejerskeordningernes tilrettelæggelse, herunder regler om, hvilke  

 indberetninger kommunalbestyrelser og amtsråd skal afgive om virksomheden.  

 Retningslinierne omfatter såvel den administrative som den faglige  

 tilrettelæggelse og udførelse og erstatter sundhedsstyrelsens retningslinier  

 af juli 1974.
 Lov om sundhedsplejerskeordninger er aftrykt som bilag 1 og  

 indenrigsministeriets bekendtgørelse som bilag 2.
1. INDLEDNING Det påhviler kommunerne efter lov om sundhedsplejerskeordninger ved  

 ansættelse af sundhedsplejersker at yde vederlagsfri vejledning og bistand  

 med hensyn til sundhedstilstanden hos børn, der er under den  

 undervisningspligtige alder og ikke går i skole eller børnehaveklasse.  

 Amtsrådet kan dog for en begrænset periode meddele kommunen fritagelse for  

 denne forpligtelse.
 I medfør af lovens § 3 skal den kommunale sundhedsplejerskeordning  

 forvaltes efter reglerne i lov om styrelse af sociale og visse  

 sundhedsmæssige anliggender.
 Efter denne lov har kommunalbestyrelsen det direkte ansvar for den  

 sundhedsmæssige indsats og for koordinationen af sundhedsplejerskernes  

 arbejde med anden virksomhed i kommunen inden for det sociale og  

 sundhedsmæssige område og i øvrigt for administrationen af  

 sundhedsplejerskeordningen inden for rammerne af den udarbejdede plan for den  

 sociale og sundhedsmæssige virksomhed i kommunen.
Den daglige administration af ordningen varetages af social- og  

 sundhedsforvaltningen.
Vedrørende opgaver i forbindelse hermed henvises til  

 afsnit 3 om ordningens tilrettelæggelse.
Sundhedsplejerskeordningen kan som angivet i indenrigsministeriets  

 bekendtgørelse § 7 tilrettelægges i kombination med skolesundhedsplejen efter  

 lov om skolelægeordning og vil endvidere ifølge § 1, stk. 2, i lov om  

 sundhedsplejerskeordninger kunne udvides til at omfatte andre persongrupper  

 end børn.
Endvidere vil mindre kommuner kunne slutte overenskomst om en  

 fælles sundhedsplejerskeordning.
Sundhedsplejerskeordningen udgør tillige med børnetandplejeordningen,  

 skolelægeordningen og hjemmesygeplejerskeordningen det primære kommunale  

 ansvarsområde i den primære sundhedstjeneste.
Det er væsentligt, at der er  

 tæt og smidigt samarbejde disse ordninger imellem for at sikre den bedste  

 service over for befolkningen og for at opnå den bedste udnyttelse af  

 ressourcerne.
 For at opnå en helhedsorienteret indsats i den primære sundhedstjeneste er  

 det tillige en helt nødvendig forudsætning, at der på tværs af sektorgrænser,  

 faggrænser og administrative skel etableres samarbejde mellem de  

 primærkommunale sundhedsordninger, det sociale område, praktiserende læge og  

 sygehusvæsenet.
1.1. FORMÅLET MED SUNDHEDSPLEJERSKEORDNINGEN Sundhedsplejerskeordningen har som formål i et tværfagligt samarbejde at  

 medvirke til fremme af sundhed og trivsel for de personer, ordningen  

 omfatter, såvel gennem generelle sundhedsfremmende og sygdomsforebyggende  

 foranstaltninger som gennem en indsats, der tager udgangspunkt i den enkelte  

 persons sundhedstilstand.
2. SUNDHEDSPLEJERSKEORDNINGENS OMFANG OG INDHOLD Sundhedsplejerskeordningens omfang og indhold tilrettelægges af  

 kommunalbestyrelsen.
Indsatsen bør planlægges og udøves i samarbejde med  

 befolkningen, således at den i videst muligt omfang imødekommer det enkelte  

 individs, familiens og lokalsamfundets behov for sundhedspleje.
2.1. BØRN UNDER DEN UNDERVISNINGSPLIGTIGE ALDER Den kommunale sundhedsplejerskeordning omfatter:
 - Almen sundhedsvejledning om børnenes legemlige og psykiske udvikling,  

 herunder oplysning om sundhedsfremmende og sygdomsforebyggende  

 foranstaltninger, der har til formål at fremme børnenes sundhed og trivsel.
 - Opsøgende virksomhed, herunder observation af børnenes sundhedstilstand  

 og formidling af kontakt til lægelig og social sagkundskab, såfremt  

 observationen viser, at dette findes påkrævet.
 - Speciel vejledning om bistand i samarbejde med lægelig og social  

 sagkundskab til forældre og børn med behov for en særlig sundhedsmæssig  

 indsats.
 Sundhedsplejerskens virksomhed udøves primært ved besøg i barnets hjem og  

 omfatter i alle tilfælde familier med børn under 1-1 1/2 år.
Sundhedsplejersken modtager fra jordemoderen fødselsanmeldelse om alle  

 nyfødte børn i kommunen.
Ved hjemmefødsel eller ambulant fødsel bør  

 sundhedsplejersken aflægge det første besøg umiddelbart efter fødslen, og  

 efter fødsel på sygehus snarest muligt efter at moderen er udskrevet.  

 Vedrørende samarbejdet mellem sundhedsplejersken, jordemoderen og  

 hjemmesygeplejersken henvises til afsnit 3.3. om tværfagligt samarbejde.
Den individuelle kontakt med familierne kan kombineres med arbejde med  

 grupper af forældre eventuelt i samarbejde med andre fagpersoner.
Forældrene  

 får herved mulighed for udveksling af erfaringer og synspunkter vedrørende  

 forhold af betydning for børnenes trivsel og sundhedstilstand.
Denne  

 arbejdsform kan endvidere være medvirkende til at bryde børnefamliernes  

 eventuelle isolation og at styrke samarbejdet om sunde livsforhold i  

 lokalområdet.
 Omfanget og indholdet af den sundhedsfaglige indsats, herunder antallet af  

 besøg til den enkelte familie må afhænge af barnets helhedssituation, idet  

 såvel dets sundhedstilstand som familiens ressourcer med hensyn til omsorg  

 for barnet, støtte fra nærmiljøet samt samfundets tilbud iøvrigt må tages i  

 betragtning.
På baggrund af forældrenes oplysninger og egen observation vurderer  

 sundhedsplejersken barnets sundhedstilstand og drøfter med forældrene  

 individuelle og almene spørgsmål af betydning for dets fysiske og  

 psykosociale udvikling.
Drejer det sig om helt unge mødre og  

 førstegangsfødende, må der lægges særlig vægt på vejledning og støtte  

 vedrørende amning og omsorg for barnet samt de muligheder, der i øvrigt er  

 for at styrke familiens ressourcer.
Sundhedsplejerskeordningen må især tilgodese børn med behov for særlig  

 sundhedsfaglig indsats.
Sundhedsplejersken skal derfor opretholde kontakten  

 med disse børn, eventuelt indtil skolealderen, og i nært samarbejde med  

 forældre samt faggrupper i social- og sundhedsvæsenet, herunder  

 børnetandlæge, skolepsykolog og tale-høre-pædagog yde en særlig indsats for  

 at forebygge, at sygelige tilstande opstår, og medvirke til, at formodede  

 eller erkendte trivsels- og udviklingsproblemer kommer under behandling så  

 tidligt som muligt.
 Årsag til behov for en særlig indsats kan være forhold omkring  

 fødselsforløbet (lav fødselsvægt, misdannelser og følger efter  

 fødselskomplikationer), sygdomme af fysisk og psykisk art, forsinket  

 udvikling samt belastende forhold i nærmiljøet (disharmonisk familieliv,  

 arbejdsløshed, familier med fremmed kulturbaggrund m.m.).
 Kontakten med en familie kan genoptages efter henvendelse fra familien  

 selv, fra lægen samt faggrupper inden for socialvæsenet og på  

 sundhedsplejerskens eget initiativ.
Erfaringer har vist, at sundhedsplejersken i sit besøgsarbejde ofte af  

 forældre inddrages i spørgsmål, der vedrører større børns trivsel og  

 udvikling.
Det kan derfor være hensigtsmæssigt at lade sundhedsplejerskens  

 opsøgende virksomhed omfatte alle forældre med småbørn, f.eks. ved tilbud om  

 et eller to besøg.
En sådan ordning bør tilrettelægges i samarbejde med de  

 praktiserende læger for derved at sikre en koordination af den samlede  

 forebyggende indsats over for småbørn.
 Såfremt sundhedsplejersken skønner, at der er behov for særlige sociale  

 foranstaltninger over for barnet eller dets familie, har denne pligt til at  

 underrette det sociale udvalg (jf. bistandslovens § 19 og socialministeriets  

 bekendtgørelse nr. 140 af 26. marts 1976 som ændret ved socialministeriets  

 bekendtgørelse nr. 278 af 19. juni 1979).
 I vejledningen til forældrene kan sundhedsplejersken bl.a. henvise til de  

 af sundhedsstyrelsen udgivne vejledninger »Vejledning for forældre om  

 graviditet og fødsel«, »Vejledning for forældre om barnets første  

 leveår« og »Legebarnet«.
 Sundhedsplejersken kan medvirke ved undervisning af forældre, f.eks. på  

 efterfødselskurser, yde konsulentbistand over for personalegrupper  

 beskæftiget med børn i den kommunale dagpleje og daginstitutioner, medvirke  

 på mødrekurser for indvandrere samt deltage i visitationsudvalg eksempelvis  

 omkring børn med fysiske eller psykiske handicap.
2.2. BØRN I DEN UNDERVISNINGSPLIGTIGE ALDER Sundhedsplejerskeordningen kan tilrettelægges i kombination med  

 skolesundhedsplejen efter lov om skolelægeordning.
 De kombinerede ordninger har den fordel, at der i skolesundhedsplejen kan  

 drages nytte af sundhedsplejerskens forhåndskendskab til barnet og til dets  

 familie og miljø, hvorved mulighederne for at opnå kontinuitet i  

 sundhedsplejerskens indsats vedrørende børn under og i den  

 undervisningspligtige alder øges.
 Der henvises til sundhedsstyrelsens vejledende retningslinier af 31.  

 januar 1983 for tilrettelæggelse af skolelægeordningen samt til  

 sundhedsstyrelsens supplerende vejledning af oktober 1983 vedrørende  

 sundhedsplejerskens opgaver i skolelægeordningen.
2.3. ANDEN SUNDHEDSFAGLIG INDSATS Kommunalbestyrelsen kan tilbyde andre personer, der har behov herfor,  

 vederlagsfri vejledning og bistand af en sundhedsplejerske, jf. lovens § 1,  

 stk. 2.
2.3.1. VORDENDE MØDRE/ FÆDRE Det dalende fødselstal og den ændrede familiestruktur har bl.a. medført,  

 at vordende forældres erfaringer vedrørende omsorg for spædbørn ofte er  

 yderst begrænset.
Under henvisning hertil kan sundhedsstyrelsen anbefale, at  

 sundhedsplejerskeordningen omfatter tilbud til gravide om kontakt med  

 sundhedsplejersken.
Dette gælder især ganske unge kvinder, førstegangsfødende  

 og enlige samt kvinder med en fremmed kulturbaggrund.
 De vordende forældre vil herved få mulighed for inden fødslen at drøfte  

 med sundhedsplejersken en række af de spørgsmål, der sædvandligvis drøftes  

 ved første besøg efter barnet er født, jf. afsnit 2.1., herunder for  

 vejledning om praktiske forhold i forbindelse med omsorgen for barnet,  

 vedrørende etablering af amning, ændret familiesituation m.v.
2.3.2. ANDRE PERSONER ELLER GRUPPER AF PERSONER Sundhedsstyrelsen kan tillige anbefale, at sundhedsplejersken herudover  

 inddrages i det opsøgende og forebyggende arbejde, der udøves i kommunen over  

 for personer/ persongrupper som erfaringsmæssigt er særlig udsatte for  

 sundhedsproblemer, f.eks. kulturelle minoritetsgrupper, funktionshæmmede og  

 familier eller enlige i kritiske situationer.
 I forbindelse med et opsøgende arbejde blandt ældre kan sundhedsplejersken  

 endvidere sammen med hjemmesygeplejersken på baggrund af fælles kendskab til  

 levevis og livsvilkår i lokalsamfundet medvirke ved tilrettelæggelsen og  

 gennemførelsen af sundhedspædagogiske aktiviteter for og med ældre.
 Endelig kan sundhedsplejersken i et tværfagligt samarbejde deltage i andre  

 sundhedspædagogiske aktiviteter i lokalområdet, f.eks. ved deltagelse i  

 forsøgsprojekter og ved udarbejdelsen af informationsmateriale om  

 sundhedsmæssige forhold vedrørende ernæring, alkohol, prævention m.v.
3. ORDNINGENS TILRETTELÆGGELSE Kommunalbestyrelsen bør tilrettelægge ordningen således, at der skabes  

 muligheder for en fortsat tilpasning af sundhedsplejerskevirksomheden i  

 overensstemmelse med den faglige udvikling inden for sundhedsvæsenet og  

 ændringer i befolkningens behov og ønsker for sundhedsplejerskeservice.
3.1. PERSONALENORMERING Kommunalbestyrelsen fastsætter sundhedsplejerskeordningens omfang og  

 ansætter det antal sundhedsplejersker, der er nødvendigt for at sikre, at  

 ordningens formål opfyldes.
 Ved beregning af det fornødne antal sundhedsplejersker må følgende forhold  

 tages i betragtning:
- det årlige fødselstal, befolkningens aldersfordeling og  

 befolkningstætheden, - arten og omfanget af de sociale og sundhedsmæssige problemer, - ordningens omfang (familier med spædbørn og småbørn, skolebørn, vordende  

 forældre, andre personer eller grupper af personer), - arten og omfanget af uddannelsesmæssige opgaver, - sundhedsplejerskens sekretærbistand og adgang til tekniske hjælpemidler  

 o.l. samt befordringsmuligheder.
 Vedrørende normering af sundhedsplejersker er der til orientering i bilag  

 3 givet en oversigt over sundhedsplejerskeordningens personaleforbrug og  

 antal børn under tilsyn af sundhedsplejerske på landsplan siden 1981.
 Kommunalbestyrelsen kan endvidere som anført i indenrigsministeriets  

 bekendtgørelse indhente vejledende udtalelser fra amtssundhedsplejersken og  

 embedslægeinstitutionen.
3.2. ANSÆTTELSE AF SUNDHEDSPLEJERSKER Ansættelse som sundhedsplejerske er betinget af, at den pågældende er  

 sygeplejerske og har afgangsbevis som sundhedsplejerske fra Danmarks  

 Sygeplejerskehøjskole.
 Sundhedsstyrelsen kan dog i ganske særlige tilfælde meddele dispensation  

 til ansættelse af en sygeplejerske selvom kravet om  

 sundhedsplejerskeuddannelse ikke er opfyldt, men dispensationen gives kun for  

 en begrænset periode.
 Ved ansættelse af sundhedsplejersker i ledende stillinger vil det være  

 ønskeligt, at disse har gennemgået 2. del af den videregående uddannelse ved  

 Danmarks Sygeplejerskehøjskole eller anden tilsvarende uddannelse, der har  

 som formål at kvalificere sygeplejersker til at lede og udvikle sundheds- og  

 sygeplejen inden for deres arbejdsområde.
3.3. DET TVÆRFAGLIGE SAMARBEJDE Det påhviler sundhedsplejersken i sin virksomhed at samarbejde med andre  

 faggrupper i social- og sundhedsvæsenet, herunder medvirke til en  

 hensigtsmæssig tilrettelæggelse af den indsats, der vedrører fælles klienter  

 og generelle sundhedsfremmende tiltag i lokalområdet.
En forudsætning herfor  

 er, at der i kommunen skabes muligheder for at etablere et formaliseret  

 samarbejde - hvor dette ikke allerede finder sted.
 Med henblik herpå bør tilstræbes, at ordningen tilrettelægges således, at  

 sundhedsplejersken har klientkreds sammenfaldende med praktiserende læger og/  

 eller sagsbehandlerne i social- og sundhedsforvaltningen.
 Hvor sundhedsplejerskeordningen er kombineret med skolesundhedsplejen har  

 sammenfald med skoledistriktet vist sig at være hensigtsmæssig bl.a. af  

 hensyn til kontinuiteten i sundhedsplejerskens indsats vedrørende børn under  

 og i den undervisningspligtige alder.
 Et struktureret samarbejde med faggrupperne i sundhedsvæsenet, herunder  

 praktiserende læger, tandlæger, jordemødre, hjemmesygeplejersker og  

 personalet ved fødeafdelinger og pædiatriske afdelinger, som alle i  

 forskellige sammenhænge har kontakt med gravide og med familier med børn,  

 øger mulighederne for en hensigtsmæssig koordinering af gruppernes arbejde.  

 Endvidere skabes mulighed for at udvikle det forebyggende arbejde i  

 lokalsamfundet.
 Samarbejdet mellem sundhedsplejersker og praktiserende læger omfatter  

 regelmæssig kontakt for derved at sikre en koordinering af faggruppernes  

 indsats generelt over for familier med småbørn og især, hvor der foreligger  

 behov for en særlig sundhedsfaglig indsats.
Sundhedsplejersker og jordemødre kan træffe aftaler vedrørende den  

 sundhedsfaglige indsats for gravide, specielt førstegangsfødende og helt unge  

 samt ved hjemmefødsler/ ambulante fødsler.
Tilsvarende kan træffes aftale med  

 hjemmesygeplejerske om fordelingen af opgaver, der vedrører barselpleje og om  

 samordning af arbejdet omkring de familier med børn, hjemmesygeplejersken har  

 kontakt med.
 Mellem sundhedsplejersker og fødeafdelinger samt pædiatriske afdelinger  

 kan træffes aftaler om gensidig mundtlig og/ eller skriftlig information om  

 indlagte børn.
 Samarbejdet med børnetandplejen kan hensigtsmæssigt omfatte såvel en  

 forebyggende indsats over for småbørnene som de særlige opsøgende  

 aktiviteter, der iværksættes over for ældre børn med særlige sundhedsmæssige  

 problemer.
 Samarbejdet mellem sundhedsplejersken og de øvrige faggrupper i social- og  

 sundhedsforvaltningen, ved daginstitutioner, den kommunale dagpleje,  

 rådgivningsklinikker og institutioner/ konsulenter for børn med vidtgående  

 fysiske eller psykiske handicap kan omfatte aftaler om tilrettelæggelse af  

 den tværfaglige indsats, der vedrører forældre og børn med behov for støtte  

 af sundhedsfaglig samt social og/ eller pædagogisk art.
3.4. LOKALEFORHOLD Social- og sundhedsforvaltningen stiller kontor og kontormæssig bistand  

 til rådighed for sundhedsplejersken.
Kontoret bør være i forvaltningen  

 eksempelvis i tilknytning til det personale, der har beslægtede opgaver, men  

 er dette ikke muligt, må der findes andre løsninger.
Man er bekendt med, at  

 der er kommuner, der har fundet det hensigtsmæssigt at leje sig ind i et  

 lægehus.
 Sundhedsplejersken har regelmæssig træffetid på kontoret, hvor journaler  

 og andet arbejdsmateriel opbevares.
 Sundhedsplejersken må endvidere kunne have adgang til lokale til  

 fællesmøder, gruppevirksomhed o.l.
3.5. DEN DAGLIGE LEDELSE Forvaltningen af sundhedsplejerskeordningen samt ansvaret for  

 koordinationen af de sundhedsmæssige og sociale personalegruppers indsats for  

 den enkelte borger påhviler som nævnt kommunerne.
 Det er sundhedsstyrelsens opfattelse, at en rationel anvendelse af  

 ressourcerne og en effektiv sundhedsplejerskeordning bedst opnås, hvor den  

 daglige ledelse varetages af en sygeplejefaglig leder.
 Sundhedsstyrelsen må derfor anbefale, at ledelsen af ordningen - eller af  

 ordninger der omfatter flere kommuner - overdrages en sygeplejefaglig leder.  

 Hvis forholdene taler derfor kan opgaven tillige omfatte ledelsen af  

 hjemmesygeplejerskeordningen.
 Lederen rådgiver social- og sundhedsforvaltningen i spørgsmål, der rummer  

 sundheds- og sygeplejefaglige aspekter.
Under ansvar over for ledelsen af social- og sundhedsforvaltningen  

 planlægger og organiserer den ledende sundhedsplejerske  

 sundhedsplejerskearbejdet inden for rammerne af den fastlagte plan og  

 medvirker til, at sundhedsplejerskernes arbejde koordineres med anden  

 virksomhed inden for rammerne af den fastlagte plan inden for det sociale- og  

 sundhedsmæssige område.
Yder vejledning til den enkelte sundhedsplejerske og  

 tilrettelægger møder med sundhedsplejerskerne, eventuelt sammen med andre  

 faggrupper, jf. afsnit 3.3., og virker for, at sundhedsplejerskernes faglige  

 viden fornyes gennem personaleundervisning, studiekredse m.v.
Lederen følger udviklingen inden for de områder, der influerer på behovet  

 for sundhedsplejersker.
Lederen kan endvidere ved udarbejdelse af  

 årsberetning om sundhedsplejerskeordningen orientere de ansvarlige  

 myndigheder om ordningens indhold og omfang samt fremkomme med forslag til  

 videreudvikling af sundhedsplejen som led i den samlede sundhedsfremmende  

 virksomhed i kommunen.
Lederen yder tillige bidrag til kommunens social- og  

 sundhedsplan.
 Lederen samarbejder med amtssundhedsplejersken om planlæggende og  

 koordinerende opgaver, jf. bilag 4, Amtssundhedsplejerskens opgaver.
4. SMITSOMME SYGDOMME Vedrørende sundhedspersonalets og andre faggruppers pligter ved forekomst  

 af smitsomme sygdomme for børn og unge henvises til indenrigsministeriets  

 bekendtgørelse nr. 100 af 7. marts 1983 om forholdsregler mod smitsomme  

 sygdomme i skoler og daginstitutioner for børn og unge og sundhedsstyrelsens  

 retningslinier af 21. marts 1983 om forholdsregler mod smitsomme sygdomme i  

 skoler og daginstitutioner for børn og unge.
5. JOURNALER Sundhedsplejersken fører journaler i overensstemmelse med den af  

 sundhedsstyrelsen givne vejledning.
Journalblanketterne udleveres af social-  

 og sundhedsforvaltningen.
Ansvaret for journalerne påhviler sundhedsplejersken, sålænge han/ hun  

 benytter dem.
Når brugen af en journal ophører, afleveres den til arkivering  

 i kommunens arkiv.
Journalen eller resumee af denne skal dog, når barnet  

 begynder skolen, kunne overdrages til skolesundhedsplejen på begæring og med  

 forældrenes samtykke, jf. sundhedsstyrelsens vejledende retningslinier for  

 tilrettelæggelse af skolelægeordningen.
Såfremt en familie flytter til anden kommune og fortsat ønsker kontakt med  

 en sundhedsplejerske, sendes journalen til social- og sundhedsforvaltningen  

 (sundhedsplejersken) i den nye opholdskommune.
Journalen arkiveres af den  

 kommune, i hvilket barnet endelig udskrives af sundhedsplejerskeordningen, og  

 opbevares i overensstemmelse med gældende bestemmelser (mindst 10 år).
6. MEDVIRKEN VED UDDANNELSE AF SYGEPLEJERSKER OG  

 SUNDHEDSPLEJERSKER Efter aftale med sygeplejeskolerne medvirker sundhedsplejersker ved  

 uddannelse af sygeplejeelever i den del af grunduddannelsen, der skal foregå  

 i den primære sundhedstjeneste.
 Sundhedsstyrelsen lægger vægt på, at sundhedsplejerskerne som hidtil efter  

 aftale med Danmarks Sygeplejerskehøjskole ved Århus Universitet medvirker ved  

 uddannelsen af sundhedsplejersker.
7. FORSØGSVIRKSOMHED Sundhedsplejerskeordningen bør både lokalt og generelt til stadighed kunne  

 udvikle sig i takt med nye krav, som fremkommer på baggrund af udviklingen i  

 samfundet, ændringer i sygdomsmønstret og i familiernes sundhedsmæssige  

 adfærd.
Ved forsøgsvirksomhed lokalt vil nye eller ændrede  

 organisationsformer og funktioner/ opgaver kunne afprøves til gavn for såvel  

 den lokale som den generelle udvikling inden for ordningerne.
Forsøgsvirksomheden bør tilrettelægges således, at en nærmere vurdering af  

 forsøgsresultaterne er mulig.
Planer for forsøgets tilrettelæggelse og  

 gennemførelse, herunder kriterier for vurdering af forsøgsvirksomheden, må  

 derfor beskrives forud for forsøgets start, eventuelt med bistand fra  

 amtssundhedsplejersken, embedslægeinstitutionen og sundhedsstyrelsen.
 Ovennævnte orienteres om planlægningen/ etableringen af et forsøg og  

 tilsendes kopi af den endelige forsøgsrapport, ligesom forsøget bør omtales i  

 kommunens social- og sundhedsplaner.
 Vedrørende eksempler på iværksatte/ gennemførte forsøgsaktiviteter inden  

 for det forebyggende arbejde kan henvises til publikationer herom, bl.a.  

 udgivet af Forebyggelsesrådet, Dansk Sygehus Institut og socialstyrelsen.
8. INDBERETNINGER Kommunalbestyrelsen er forpligtet til efter regler fastsat af  

 sundhedsstyrelsen at give oplysning om sundhedsplejerskevirksomheden, jf.  

 lovens § 5. 8.1. SUNDHEDSPLEJERSKEN Sundhedsplejersken udarbejder på grundlag af de af sundhedsstyrelsen  

 udarbejdede særlige retningslinier en beretning om sin virksomhed og  

 afleverer denne til social- og sundhedsforvaltningen.
8.2. KOMMUNALBESTYRELSEN På grundlag af sundhedsplejerskernes indberetninger udarbejder social- og  

 sundhedsforvaltningen en beretning om den samlede sundhedsplejerskevirksomhed  

 i kommunen og indsender eksemplar heraf til sundhedsstyrelsen.
Kommunalbestyrelsen afgiver endvidere til embedslægeinstitutionen  

 indberetninger om ansættelse i og afgang fra sundhedsplejerskestillinger med  

 angivelse af den pågældendes fulde navn, personnummer og autorisationsdato.  

 9. AMTSKOMMUNENS OPGAVER Amtskommunen kan ansætte en amtssundhedsplejerske til at bistå amtsrådet  

 med de vejledende, koordinerende og planlæggende opgaver, som er pålagt  

 amtsrådet i henhold til reglerne i lov om styrelse af sociale og visse  

 sundhedsmæssige anliggender, jfr. § 4, stk. 2. i indenrigsministeriets  

 bekendtgørelse.
 Vedrørende amtssundhedsplejerskens opgaver henvises til bilag 4.
10. STATENS OPGAVER 10.1. Embedslægeinstitutionen På begæring af kommuner og amtskommuner afgiver embedslægeinstitutionen i  

 samråd med amtssundhedsplejersker og ledende sundhedsplejersker udtalelser i  

 forbindelse med planlægning af sundhedsplejerskeordningen samt yder  

 vejledning angående den mest hensigtsmæssige indpasning af ordningen i det  

 kommunale og amtskommunale social- og sundhedsvæsen.
Endvidere afgiver  

 institutionen efter anmodning udtalelser om, hvorvidt  

 sundhedsplejerskeordningen er i overensstemmelse med udviklingen og  

 befolkningens behov, og om forslag til ændringer af ordningerne.
 I øvrigt henvises til lov om embedslægeinstitutioner af 13. juni 1973 samt  

 til indenrigsministeriets bekendtgørelse nr. 474 af 19. september 1974 om  

 embedslægeinstitutionernes virksomhed.
SØREN K.
SØRENSEN /C.
Jess Bilag 1 LOV NR. 409 AF 13. JUNI 1973 OM SUNDHEDSPLEJERSKEORDNINGER MED SENERE  

 ÆNDRINGER Bilag 2 INDENRIGSMINISTERIETS BEKENDTGØRELSE NR. 162 AF 27. MARTS 1974 OM  

 SUNDHEDSPLEJERSKEORDNINGER.
Bilag 3 OVERSIGT OVER SUNDHEDSPLEJERSKEORDNINGENS PERSONALEFORBRUG OG ANTAL BØRN  

 UNDER TILSYN AF SUNDHEDSPLEJERSKEN I det følgende er givet nogle nøgletal vedrørende  

 sundhedsplejerskeordningen for landet som helhed i de senere år, udarbejdet  

 på grundlag af oplysninger fra Danmarks Statistik og kommunernes  

 indberetninger til sundhedsstyrelsen om sundhedsplejerskevirksomheden.
PERSONALEFORBRUG I tabel 1 er vist antallet af sundhedsplejersker omregnet til  

 heltidsbeskæftigede ansat i ordninger med småbørnssundhedspleje og i  

 ordninger kombineret med skolesundhedsplejen samt antallet af børn pr.  

 heltidsbeskæftiget sundhedsplejerske i årene 1981 til 1984.
 TABEL 1. ANTAL HELTIDSBESKÆFTIGEDE SUNDHEDSPLEJERSKER SAMT ANTAL BØRN PR.  

 HELTIDSBESKÆFTIGET SUNDHEDSPLEJERSKE, 1981-1984.
Kilder: Oplysninger om antal beskæftigede er udarbejdet af Danmarks  

 Statistik for sundhedsstyrelsen.
Befolkningen i kommunerne 1. januar  

 henholdsvis 1981, 1982 og 1984. Danmarks Statistik.
 (* 1)Antallet af sundhedsplejersker i småbørnsordning + 5/8 af antallet i  

 kombineret småbørns- og skolesundhedspleje.
Beregningerne af antallet af børn pr. heltidsbeskæftiget sundhedsplejerske  

 er baseret på, at sundhedsplejersken har en 40 timers arbejdsuge, og at  

 sundhedsplejersker i de kombinerede ordninger anvender 3/8 af arbejdstiden i  

 skolesundhedsplejen.
Hvorvidt denne fordeling af arbejdstiden er  

 hensigtsmæssig i den enkelte kommune afhænger bl.a. af forskydninger i  

 antallet af børn under og i den undervisningspligtige alder og prioritering  

 af opgaverne.
BØRN UNDER SUNDHEDSPLEJERSKETILSYN I tabel 2 er vist, hvor stor en procentdel af samtlige børn, der blev  

 tilset af sundhedsplejerske samt det gennemsnitlige antal besøg aflagt til  

 børn i de forskellige aldersklasser i årene 1981, 1982 og 1983.
 TABEL 2. PROCENTVIS ANDEL AF BØRN UNDER TILSYN AF SUNDHEDSPLEJERSKE SAMT  

 GENNEMSNITLIGT ANTAL BESØG.
 Af tabellen fremgår, at antallet af børn, der tilses af sundhedsplejerske,  

 er steget siden 1981 inden for alle aldersgrupper, medens antallet af besøg  

 pr. barn stort set har været uændret.
 Den udbygning af sundhedsplejerskeordningen, som har fundet sted i samme  

 periode, jf. tabel 1, har således betydet en øget indsats over for familier  

 med børn over 1 år.
 Der kan i øvrigt henvises til følgende publikationer fra  

 sundhedsstyrelsen:
 Statistik om sundhedsplejerskevirksomhed 1981, Primær  

 sundhedstjenestestatistik III: 2:1983.
 Forebyggende foranstaltninger for småbørn, 1983 (1982), Primær  

 sundhedstjenestestatistik III:5:1985.
Bilag 4 AMTSSUNDHEDSPLEJERSKENS OPGAVER Amtssundhedsplejersken er rådgivende i alle spørgsmål vedrørende sundheds-  

 og sygeplejen inden for de områder - uden for sygehusvæsenet - hvor der  

 beskæftiges sundheds- og sygeplejersker samt andre personalegrupper, der  

 deltager i disses arbejde.
 Efter anmodning fra kommuner yder amtssundhedsplejersken generel og  

 konkret rådgivning vedrørende planlægning og tilrettelæggelse af  

 sundhedsplejerskeordninger, herunder prioritering af opgaverne samt afgiver  

 vejledende udtalelser i ansættelses- og afskedigelsessager, jf. § 6, stk. 2,  

 og § 4 i indenrigsministeriets bekendtgørelse.
 I samarbejde med embedslægeinstitutionen og ledende sundhedsplejerske/  

 hjemmesygeplejerske medvirker amtssundhedsplejersken endvidere ved  

 tilrettelæggelsen af samarbejdet mellem sundhedsplejerskeordninger,  

 hjemmesygeplejerskeordninger, læger, jordemodercentre,  

 børnetandplejeordninger og sygehusvæsenet samt bistår med at fremme den  

 faglige integration af ordningerne i det kommunale og amtskommunale sundheds-  

 og socialvæsen.
 Amtssundhedsplejersken tilrettelægger efteruddannelse af  

 sundhedsplejersker og yder faglig vejledning til den enkelte, jf.  

 indenrigsministeriets bekendtgørelse § 6, stk. 2.
 Amtssundhedsplejersken yder endvidere bidrag til den i den sociale  

 styrelseslov § 26 omhandlede plan for den sociale- og sundhedsmæssige  

 virksomhed i amtskommunen.
 Udover opgaverne inden for sundhedsplejerskeordningen kan  

 amtssundhedsplejersken varetage lignende opgaver inden for  

 hjemmesygeplejerskeområdet, jf. indenrigsministeriets bekendtgørelse om  

 hjemmesygeplejerskeordninger §§ 4 og 6, stk. 2, og inden for  

 skolesundhedsplejen, jf. § 5, stk. 3, i indenrigsministeriets bekendtgørelse  

 om skolelægeordning.
 Endelig er vejledning i sygeplejefaglige spørgsmål til personalegrupper  

 inden for plejehjemssektoren og bistand med tilrettelæggelse af disses  

 efteruddannelser flere steder overdraget til amtssundhedsplejersken.
