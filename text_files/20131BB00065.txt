Fremsat den 19. marts 2014 af Brian Mikkelsen (KF) og Ole Birk Olesen (LA) Forslag til folketingsbeslutning om skattemæssig ligestilling af familieejede ejendomsvirksomheder med andre familieejede virksomheder Folketinget pålægger regeringen i indeværende folketingssamling at fremsætte de nødvendige lovforslag, der muliggør, at familieejede ejendomsvirksomheder på samme måde som andre private, familieejede erhvervsvirksomheder kan benytte skattemæssig succession i forbindelse med generationsskifte.
Bemærkninger til forslaget Som udgangspunkt kan familieejede virksomheder med skattemæssig succession overdrages til næste generation.
Det skyldes grundlæggende, at det skal være muligt at holde de familieejede virksomheder inden for familierne og sikre den fortsatte drift.
Betingelsen for succession er, at passiv kapitalanbringelse højst udgør 50 pct. af den samlede kapitalanbringelse.
Passiv kapitalanbringelse kan f.eks. være obligationsbeholdning, guld og kontanter  men også ejendomme.
Dermed vil en familieejet ejendomsvirksomhed som udgangspunkt ikke kunne anvende successionsreglerne, da hovedaktiviteten i firmaet pr. definition bliver betragtet som »passiv« efter den såkaldte pengetanksregel.
Dette er en urimelig forskelsbehandling af familieejede ejendomsvirksomheder.
Det er specielt små og mellemstore familieejede ejendomsvirksomheder, der rammes af reglerne, da deres muligheder for at anvende succession er udelukket.
Men familieejede ejendomsvirksomheder har som alle andre erhvervsvirksomheder kunder, leverandører og medarbejdere og skaber vækst og beskæftigelse.
Også for disse virksomheder  som for samfundsøkonomien i det hele taget  kan det være særdeles uhensigtsmæssigt, at de splittes op som følge af generationsskifte.
 Det er forslagsstillernes opfattelse, at også ejendomsvirksomheder spiller en vigtig rolle for såvel landets borgere som landets øvrige erhvervsvirksomheder, idet de udvikler, vedligeholder og administrerer ejendomme, så de kan fastholde og tiltrække kunder i ejendommene og dermed skabe maksimal brugertilfredshed.
 Det er desuden forslagsstillernes opfattelse, at de eksisterende regler i særlig grad rammer de små og mellemstore ejendomsselskaber, at reglerne forøger risikoen for tab af mangfoldighed på ejendomsmarkedet, og at reglerne på lang sigt fører til tab af dansk ejerskab af og kontrol med boligmassen og ejendomsmarkedet i det hele taget.
Samlet set er det således forslagsstillernes opfattelse, at de familieejede ejendomsvirksomheder i forhold til andre familieejede erhvervsvirksomheder er udsat for en forskelsbehandling, der hverken er rimelig eller samfundsøkonomisk velbegrundet.
For at imødegå en eventuel risiko for omgåelse af reglerne om boafgift, som skattemæssig succession kan medføre, foreslås det samtidig, at den familieejede erhvervsvirksomhed skal have bestået i en sammenhængende periode på mindst 3 år forud for overdragelsen.
I forbindelse med tidligere forespørgsler, herunder SAU alm. del (2011-12)  spørgsmål 933, har det ikke været muligt for regeringen at tilvejebringe et estimat over eventuelt provenutab for staten.
Henset til at skattebetalingen med dette forslag ikke elimineres, men alene udskydes, er det under alle omstændigheder forslagsstillernes vurdering, at det umiddelbare provenutab er af et så beskedent omfang, at det et godt stykke hen ad vejen opvejes af forslagets positive afledte effekter, og at det resterende beskedne provenutab kan finansieres ved de udisponerede midler og generelle reserver på finansloven.
Skriftlig fremsættelse Brian Mikkelsen (KF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om skattemæssig ligestilling af familieejede ejendomsvirksomheder med andre familieejede virksomheder.
(Beslutningsforslag nr.
B 65) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
