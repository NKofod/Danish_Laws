 Til samtlige stempelmyndigheder og tinglysningskontorer.
 I tilfælde, hvor et ejerpantebrev, der er udstedt af to eller flere  

 personer, forsynes med en påtegning, hvorefter den ene part transporterer  

 samtlige rettigheder til den eller de andre udstedere, har  

 skattedepartementet hidtil antaget, at en sådan påtegning skulle stemples  

 efter stempellovens § 57, stk. 1, som et nyt ejerpantebrev, idet man antog,  

 at der ikke forelå den fornødne identitet mellem de to dokumenter, for så  

 vidt angik parterne, jfr. stempellovens § 10, stk. 2.
 Ved dom afsagt den 20. januar 1981 er Horsens by- og herredsret gået imod  

 denne praksis, idet retten statuerede, at en påtegning som ovenfor nævnt  

 udløser stempelpligt som transport i henhold til stempellovens § 72, stk. 1.
 Skattedepartementet har akkvieseret ved dommen, og man henleder derfor  

 opmærksomheden på, at der fremtidig ved overdragelse af anparter i et  

 ejerpantebrev fra udsteder til en anden kun skal svares stempelafgift af den  

 ideelle anpart, der overdrages, medens retsforholdet i øvrigt må anses for at  

 have bevaret sin identitet.
 Det samme gælder ved stemplingen af påtegninger, hvorved en eller flere  

 udstedere udtræder, uden at dette sker ved formelig transport.
 Skattedepartementet, den 11. juni 1981.
