 En ansøgning om hjælp efter bistandslovens § 46 kan ikke afslås alene  

 med henvisning til, at udgiften har været forudsigelig.
 I efteråret 1996 var der i dagspressen flere artikler om kommunernes  

 administration af bistandslovens § 46 efter den ændring af bestemmelsen, der  

 trådte i kraft pr. 1. april 1995. Det blev anført, at det efter ændringen var  

 umuligt at få hjælp f.eks. til babyudstyr, fordi udgiften var forudsigelig.
Efter ændringen af bestemmelsen i bistandslovens § 46 kan der ydes en  

 person, som kommer ud for ændringer i sine forhold, hjælp til dækning af  

 rimeligt begrundede enkeltudgifter, såfremt pågældendes egen afholdelse af  

 disse i afgørende grad vil vanskeliggøre pågældendes og familiens økonomiske  

 muligheder for fremtidig at kunne klare sig selv.
Hjælpen kan normalt kun  

 ydes, hvis udgiften er opstået som følge af behov, der ikke har kunnet  

 forudsiges.
Der kan dog efter en konkret vurdering undtagelsesvis ydes hjælp  

 til udgifter, der har kunnet forudsiges, hvis deres afholdelse er af helt  

 afgørende betydning for familiens livsførelse.
 Ankestyrelsen har i begyndelsen af 1997 behandlet 3 sager om hjælp efter  

 bistandslovens § 46 til udgifter, der må betegnes som forudsigelige, idet der  

 var tale om hjælp til anskaffelse af babyudstyr.
Ankestyrelsen fandt i 2 af sagerne, at der ved afgørelsen af om der var  

 grundlag for at yde hjælp efter bistandslovens § 46 til rimeligt begrundede  

 enkeltudgifter, ikke alene kunne gives afslag med begrundelsen, at udgiften  

 havde været forudsigelig.
Der skulle ved afgørelsen tillige tages stilling  

 til, om den, der ansøgte om hjælpen efter oplysningerne om de økonomiske  

 forhold,havde haft mulighed for at spare op til anskaffelse af det ansøgte.
 Den 3. sag adskilte sig fra de to første, idet der i denne sag blev ansøgt  

 om hjælp til babyudstyr i september 1996. Hustruen havde termin i februar  

 1997.
 Ankestyrelsen tiltrådte såvel kommunens som nævnets afgørelse om afslag på  

 hjælp til anskaffelse af babyudstyr.
 Der blev lagt vægt på, at der på ansøgningstidspunktet var 5 måneder til  

 forventet fødsel.
 Ankestyrelsen var på denne baggrund enig med kommunen og nævnet i, at det  

 ikke kunne udelukkes, at ansøgers situation i denne periode kunne ændre sig  

 således, at ansøger selv ville have mulighed for at anskaffe nødvendigt  

 babyudstyr.
 Kommunens og nævnets afgørelse kunne således ikke anses for ulovlig eller  

 åbenbart urimelig.
 Afgørelserne er offentliggjort som SM O-40-97.
 Ved behandling af ansøgninger om hjælp efter bistandslovens § 46 er det  

 således nødvendigt i hver enkelt tilfælde at tage stilling til, om ansøger  

 konkret ud fra oplysningerne om pågældendes indtægter sammenholdt med  

 oplysningerne om de godkendte faste udgifter har haft mulighed for at  

 foretage opsparing.
 Der kan ikke gives afslag på en ansøgning alene med henvisning til, at  

 udgiften har været forudsigelig.
