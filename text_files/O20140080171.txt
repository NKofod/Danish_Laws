Opfølgning til 2014-8. Oplysninger om, hvilke svinebesætninger der var smittet med en multiresistent bakterie, kunne ikke undtages fra aktindsigt Den 11. juni 2014 orienterede Fødevareministeriets Klagecenter ombudsmanden om, at klagecentret samme dag havde hjemvist sagerne til fornyet behandling hos Fødevarestyrelsen.
 Fødevarestyrelsen orienterede i september 2014 ombudsmanden om, at styrelsen den 1. september 2014 havde truffet en ny afgørelse i sagen, og at styrelsen havde besluttet at give journalisterne aktindsigt i MRSA-oplysningerne.
Fødevarestyrelsen oplyste samtidig, at udleveringen af MRSA-oplysningerne var suspenderet.
Det skyldtes, at organisationen Landbrug & Fødevarer (som mandatar for en række landmænd) den 9. juli 2014 havde anlagt sag mod Fødevarestyrelsen, med påstand om at styrelsen tilpligtedes at anerkende, at der ikke måtte ske offentliggørelse af eller meddeles aktindsigt i oplysninger om svinebesætningers MRSA-status.
Landbrug & Fødevarer havde desuden anmodet retten om at tillægge søgsmålet opsættende virkning.
På den baggrund havde Fødevarestyrelsen besluttet at suspendere udleveringen af MRSA-oplysningerne, indtil domstolene havde afgjort, om søgsmålet skulle have opsættende virkning.
De tre journalister klagede til ombudsmanden over Fødevarestyrelsens og Fødevareministeriets Klagecenters beslutning om at suspendere udleveringen af MRSA-oplysningerne (sagsnr. 14/04321 og sagsnr. 14/04329), men ombudsmanden besluttede ikke at iværksætte en ombudsmandsundersøgelse af dette spørgsmål.
Ombudsmanden henviste til, at hvis han skulle undersøge fødevaremyndighedernes beslutning om suspension, ville han i vidt omfang komme til at foretage den samme afvejning af hensyn, som domstolene stod over for at skulle foretage i forbindelse med afgørelsen om, hvorvidt Landbrug & Fødevarers søgsmål skulle tillægges opsættende virkning.
 Østre Landsret udskilte bl.a. spørgsmålet om opsættende virkning til særskilt forhandling og afgørelse, og ved kendelse af 6. februar 2015 tillagde Østre Landsret Landbrug & Fødevarers søgsmål opsættende virkning.
 Med tilladelse fra Procesbevillingsnævnet blev Østre Landsrets kendelse kæret til Højesteret, som den 22. januar 2016 afsagde kendelse om, at Landbrug & Fødevarers søgsmål ikke skulle tillægges opsættende virkning.
 Fødevarestyrelsen gav derefter journalisterne aktindsigt i MRSA-oplysningerne, hvorefter Landbrug & Fødevarer hævede den anlagte sag den 9. marts 2016.
