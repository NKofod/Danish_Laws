Skriftlig fremsættelse (14. april 1999) Trafikministeren (Sonja Mikkelsen):
 Herved tillader jeg mig for Folketinget at  

 fremsætte:
 Forslag til lov om anlæg af rute 9,  

 strækningen Odense-Svendborg.
(Lovforslag nr.
L 223).
 Med lovforslaget søges om bemyndigelse til at  

 anlægge en ny hovedlandevej som motorvej mellem Odense og Svendborg og  

 til at nedlægge den eksisterende hovedlandevej, som motorvejen skal  

 afløse, som hovedlandevej.
Hovedsigtet med at anlægge en motorvej mellem Odense  

 og Svendborg er at forbedre trafikafviklingen på strækningen  

 mellem de to byer og aflaste de mindre bysamfund langs den nuværende  

 hovedlandevej for gennemkørende trafik.
Herved forbedres  

 trafiksikkerheden og miljøet i de byer, der aflastes.
 Den nye vej foreslås anlagt som motorvej på  

 hele strækningen fra Odense til Svendborg for at opnå en  

 sammenhængende høj vejstandard, der anses for nødvendig  

 for at kunne afvikle den forventede fremtidige trafik tilfredsstillende.
 Som led i Vejdirektoratets VVM-undersøgelser er som  

 alternativ til en ny højklasset vej vurderet muligheden for at udbygge  

 den eksisterende vej på strækningen.
 Af hensyn til trafiksikkerheden, fremkommeligheden og  

 vejens naboer er en sådan løsning, der skønnes at koste  

 ca. 600 mio. kr., ikke fundet hensigtsmæssig.
Desuden har en udbygning af Odense-Svendborg-banen som et  

 alternativ været undersøgt.
Det er efterfølgende  

 besluttet at gennemføre en væsentlig forbedret drift på  

 Svendborg-banen, således at det kollektive trafiktilbud bliver et reelt  

 alternativ til biler for pendlere mellem Svendborg, Ringe og Odense.
Den  

 forbedrede drift vil imidlertid ikke reducere behovet for en ny vej i  

 væsentlig grad, men vil til gengæld blive gennemført med  

 de første forbedringer allerede fra sommerkøreplanen 1999.
 Anlægsudgifterne til motorvejen er anslået til  

 ca. 1.005 mio. kr.
 Motorvejen vil blive anlagt i etaper med følgende  

 anlægsrækkefølge:
etape 1: Odense-Ringe etape 2: Ringe-Kværndrup etape 3: Kværndrup-Svendborg Påbegyndelsestidspunkt, anlægstakt og  

 åbningstidspunkter vil afhænge af de årlige  

 finanslovsbevillinger.
Motorvejen vil berøre skovområdet nord for  

 Svendborg, der er levested for bl.a. hasselmusen, som er beskyttet af EF s  

 habitatdirektiv.
I projektet indgår etablering af en bred  

 faunaoverføring med beplantning over den nye vej, således at  

 barrierevirkningen for hasselmusene mindskes.
Skov- og Naturstyrelsen har  

 peget på, at der som afværgeforanstaltning bør etableres  

 en bred faunaoverføring over såvel den nye vej som den  

 eksisterende vej.
Det er aftalt, at Vejdirektoratet og Skov- og  

 Naturstyrelsen nærmere analyserer kravene til  

 afværgeforanstaltningernes udformning for at sikre en æstetisk  

 tilfredsstillende løsning med den fornødne effekt over for  

 hasselmusene.
 Idet jeg i øvrigt henviser til lovforslagets  

 bemærkninger, skal jeg anbefale det til Tingets hurtige og velvillige  

 behandling.
 Jeg vil fremsende de høringssvar, der knytter sig  

 til lovforslaget, til trafikudvalget, når de foreligger.
 Lovforslaget fremsættes nu, fordi et flertal i  

 Folketingets trafikudvalg i betænkning af 18. december 1997 over  

 Forslag til lov om visse hovedlandevejsstrækninger har forudsat, at  

 når miljøundersøgelser og høringer  

 vedrørende rute 9 Odense-Svendborg, rute 18, strækningen  

 Herning-Brande, og rute 21 Holbæk-Vig er afsluttet, skal der  

 umiddelbart herefter for hver enkelt strækning fremsættes forslag  

 til anlægslov.
