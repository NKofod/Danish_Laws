Skriftlig fremsættelse (1. november 2012) Skatteministeren: (Holger K.: Nielsen):
 Herved tillader jeg mig for Folketinget at fremsætte:
Forslag til Lov om ændring af lov om afgift af elektricitet og forskellige andre love og om ophævelse af lov nr. 529 af 17. juni 2008 om ændring af lov om afgift af affald og råstoffer (Godtgørelse af elafgift for el forbrugt til opladning af batterier til registrerede elbiler, lempelse vedrørende komfortkøling, dagsbeviser for varebiler samt teknisk justering af energiafgifter m.v. og ophævelse af reglerne om fritagelse for afgift af visse typer af affald fra egen cementproduktion) (Lovforslag nr.
L 52) Regeringen foreslår, at reglerne om godtgørelse af elafgift af el forbrugt til erhvervsmæssig opladning af batterier til registrerede elbiler lempes.
Den foreslåede lempelse gælder elbilbranchens forbrug af elektricitet forbrugt i ladestandere og på batteriskiftestationer.
Desuden foreslås en lempelse af afgiften for airconditionanlæg, der udelukkende producerer kulde i sommerperioden.
Det foreslås videre at indføre en særligt lav afgiftssats for to nye og mindre miljøbelastende industrielle drivhusgasser samt at ændre brændstofforbrugsafgiftsloven, så natur- og biogas til vejtransport beskattes på samme lempelige måde som diesel.
Endelig foreslår Regeringen en række præciseringer og justeringer, herunder ændringer der har til formål at fjerne uhensigtsmæssigheder i lovgivningen.
F.eks. forskellige tekniske tilpasninger vedrørende affaldsforbrændingsanlæg, der indgår i CO2-kvotesektoren og justering af reglerne om dagsafgift for privat benyttelse af varebiler.
 Den foreslåede lempelse af elafgift til opladning af batterier i elbiler skønnes at medføre et umiddelbart mindreprovenu på ca. 2 mio. kr. i 2013, ca. 4 mio. kr. i 2014 og ca. 5 mio. kr. i 2015. Forslagets øvrige elementer skønnes ikke at medføre nævneværdige provenuvirkninger.
Det foreslås, at loven træder i kraft den 1. januar 2013. Dog foreslås det, at enkelte elementer i lovforslaget træder i kraft på andre tidspunkter.
Således foreslås det, at elementet om godtgørelse af elafgift af el forbrugt til erhvervsmæssig opladning af batterier til registrerede elbiler træder i kraft den 27. april 2010 og gælder indtil udgangen af 2015.
Elementet om dagsafgift for privat benyttelse af varebiler og elementet om undtagelse af mærkning af inkassobiler sendes i høring samtidig med fremsættelsen for Folketinget.
På grund af tekniske udeståender har det ikke været muligt at sende disse elementer i høring sammen med forslagets øvrige elementer.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
