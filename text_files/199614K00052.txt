Nr BTL 52 Betænkning over Forslag til lov om ændring af lov om betalingsregler for  

 spildevandsanlæg m.v. (Vandafledningsbidrag for sommerhuse) (Af Aage  

 Brusgaard (FP) og Ole Donner (DF) m.fl.)   

 Nr L 52 1996-97, 1. samling Afgivet af Miljø- og Planlægningsudvalget Afgivet: 19970219 Udvalget har behandlet lovforslaget i nogle møder.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til forkastelse ved 3.  

 behandling.
Et mindretal inden for flertallet (Venstres medlemmer af udvalget) har  

 sympati for tankerne bag lovforslaget, idet det kan virke uretfærdigt at  

 skulle betale et forholdsvis stort bidrag til vandrensning, når det faktiske  

 forbrug er mindre end det skønnede.
Da lovforslaget imidlertid griber ind i  

 kommunernes planlægning af vandforsyningen og -rensningen, kan Venstre ikke  

 støtte lovforslaget.
Desuden vil det problem, som lovforslaget omhandler, stort set løses inden  

 for de nærmeste år.
Til den tid er der opsat vandmålere i alle ejendomme, og  

 dermed vil også sommerhusene komme til at betale efter det faktiske  

 vandforbrug.
Derfor finder Venstre lovforslaget overflødigt.
Et andet mindretal inden for flertallet (Det Konservative Folkepartis  

 medlemmer af udvalget) finder, at lovforslaget rører ved noget væsentligt.  

 Det er ikke rimeligt, at man i dag kan misbruge den nuværende lovgivning på  

 en måde, så personer bliver pålagt at betale vandafledningsbidrag på baggrund  

 af et urimeligt højt vandforbrug, som de rent faktisk ikke har haft.
Der  

 findes eksempler herpå i for eksempel Græsted-Gilleleje Kommune, hvor en  

 række ejere fik pålagt at betale bidrag på baggrund af mere vand, end der var  

 oppumpet.
 De sidste vandmålere bliver først installeret ved udgangen af 1998, og man  

 skal ikke bare lade folk lide under disse problemer, fordi det kun er et  

 overgangsproblem.
Derfor vil Det Konservative Folkeparti meget gerne være med til at finde  

 en løsning på disse problemer, men der er mulighed for, at enkelte  

 sommerhusområder har et forbrug på over de i lovforslaget nævnte 70 m3 pr. år  

 i gennemsnit.
Fastsættelsen af m3-grænsen på 70 kan således være for lav.  

 Derfor kan Det Konservative Folkeparti ikke støtte lovforslaget i dets  

 nuværende form.
 Et mindretal (Fremskridtspartiets medlem af udvalget) indstiller  

 lovforslaget til vedtagelse uændret.
Fremskridtspartiet ønsker lovforslaget vedtaget, fordi det er et godt og  

 sagligt forslag, som ved 1. behandling fik rosende ord med på vejen af stort  

 set samtlige ordførere.
Miljø- og energiministeren tilkendegav, at  

 lovforslaget var sympatisk, og at en vedtagelse ville betyde, at man kom et  

 reelt problem til livs.
Ministeren fremhævede dog, at han ikke kunne støtte lovforslaget, fordi  

 problemet med opgørelse af de afledte vandmængder ville løse sig selv inden  

 for tre år.
Det mener Fremskridtspartiet faktisk ikke det gør.
Ministeren  

 henviser til, at der skal sættes vandmålere op alle steder.
Men problemet er  

 jo ikke en vandafgift, men en vandafledningsafgift.
Fremskridtspartiet er af  

 den opfattelse, at et økonomisk problem, som vil vare 2-3 år længere end  

 nødvendigt, er værd at løse, når det kan gøres så enkelt som foreslået af  

 Fremskridtspartiet.
 Mindretallet mener, det er helt urimeligt, at kommunerne kan tvinge en  

 sommerhusejer til at betale vandafledningsafgift for 170 m3 pr. år, når alle  

 skønner, at der i et sommerhus normalt højst bruges 70 m3 vand pr. år, som er  

 det maksimum, en sommerhusejer skal betale for vand, såfremt der ikke er  

 opsat måler.
Martin Glerup (S) Helen Beim (S) Lis Greibe (S) Inger Bierbaum (S) Peter  

 Christensen (S) Steen Gade (SF) fmd.
Elsebeth Gerner Nielsen (RV) Bent  

 Hindrup Andersen (EL) Sonja Albrink (CD) Hans Christian Schmidt (V) Hanne  

 Severinsen (V) Peter Hansen-Nord (V) Jens Vibjerg (V) Niels Jørgen Langkilde  

 (KF) Gitte Seeberg (KF) Jens Jørgensen (KF) Aage Brusgaard (FP) nfmd.
 Dansk Folkeparti havde ikke medlemmer i udvalget.
