Betænkning afgivet af Udvalget for Forretningsordenen den 25. maj 2016 Betænkning over Forslag til folketingsbeslutning om nedsættelse af fuldtidspolitikeres eftervederlag med vederlag for andet politisk hverv [af Pernille Skipper (EL) og Jonas Dahl (SF) m.fl.]:
1. Udvalgsarbejdet Beslutningsforslaget blev fremsat den 18. marts 2016 og var til 1. behandling den 9. maj 2016. Beslutningsforslaget blev efter 1. behandling henvist til behandling i Udvalget for Forretningsordenen.
Møder Udvalget har behandlet beslutningsforslaget i 2 møder.
2. Indstillinger og politiske bemærkninger Et flertal i udvalget (S, V, LA, RV og KF) indstiller beslutningsforslaget til forkastelse.
Liberal Alliances medlemmer af udvalget henviser til, at LA den 9. maj 2016 har indgået stemmeaftale om fuldtidspolitikeres vederlæggelse som opfølgning på Vederlagskommissionens anbefalinger.
LA er tilfreds med, at stemmeaftalen af 9. maj 2016 afkorter mindsteperioden for ministres eftervederlag fra 18 måneder til 6 måneder, og med, at aftalen samtidig indebærer, at man fremadrettet ikke kan få eftervederlag for sit tidligere hverv som borgmester eller regionsrådsformand, samtidig med at man modtager vederlag som minister eller folketingsmedlem, hvilket er det, beslutningsforslaget handler om.
Det er et klart skridt i retning af LAs synspunkt, men LA kan imidlertid ikke støtte nærværende beslutningsforslag, da forslaget er indeholdt i stemmeaftalen af 9. maj 2016.
 Et mindretal i udvalget (DF, EL, ALT og SF) indstiller beslutningsforslaget til vedtagelse uændret.
 Dansk Folkepartis medlemmer af udvalget støtter beslutningsforslaget, som dog er blevet overhalet af stemmeaftalen af den 9. maj 2016. DF havde gerne set forslaget styrket, ved at man helt mistede retten til eftervederlag, hvis man selv søgte nyt politisk embede.
Alternativets medlem af udvalget bemærker, at ALT er positivt indstillet over for at følge Vederlagskommissionens anbefalinger om, at fuldtidspolitikeres eftervederlag nedsættes med vederlag for andet politisk hverv.
ALT mener dog, at man bør gå skridtet længere og nedsætte eftervederlag med alle andre slags vederlag, ikke kun fra politiske hverv.
 Inuit Ataqatigiit, Siumut, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Pia Kjærsgaard (DF) fmd.
Henrik Dam Kristensen (S) nfmd.
Kristian Pihl Lorentzen (V) Christian Juhl (EL) Mette Bock (LA) Peter Skaarup (DF) Søren Espersen (DF) Martin Henriksen (DF) Søren Gade (V) Torsten Schack Pedersen (V) Jakob Ellemann-Jensen (V) Simon Emil Ammitzbøll (LA) Søren Pape Poulsen (KF) Benny Engelbrecht (S) Christine Antorini (S) Henrik Sass Larsen (S) Karen J.
Klint (S) Jakob Sølvhøj (EL) Josephine Fock (ALT) Sofie Carsten Nielsen (RV) Jacob Mark (SF) Inuit Ataqatigiit, Siumut, Tjóðveldi og Javnaðarflokkurin havde ikke medlemmer i udvalget.
