Bekendtgørelse om elektronisk kommunikation for universiteterne I medfør af § 8 a, stk. 1, i universitetsloven, jf. lovbekendtgørelse nr. 754 af 17. juni 2010, fastsættes:
 § 1. Bekendtgørelsen omfatter elektronisk kommunikation mellem universiteter og indskrevne studerende, herunder ph.d.-studerende, og ansøgere til universitetets uddannelser.
 Stk. 2. Bekendtgørelsen finder anvendelse for uddannelser og undervisningsforløb på Ministeriet for Videnskab, Teknologi og Udviklings område.
 § 2. Et universitet kan beslutte, at al kommunikation mellem universitetet og studerende og mellem universitetet og ansøgere til universitetets uddannelser helt eller delvist for den enkelte uddannelse skal foregå elektronisk (pligtmæssig elektronisk kommunikation).
 Stk. 2. Beslutning om pligtmæssig elektronisk kommunikation mellem universitetet og indskrevne studerende, herunder ph.d.-studerende, træffes efter høring af det relevante studienævn og meddeles den enkelte studerende mindst 4 uger, inden beslutningen får virkning.
§ 3. Ved indførelse af pligtmæssig elektronisk kommunikation efter § 2 skal universitetet tilbyde de studerende adgang til nødvendigt it-udstyr på de dele af universitetets område, der er omfattet heraf.
Udstyret og tilknyttede softwaresystemer skal i fornødent omfang kunne benyttes af personer med handicap, og universitetet skal sikre, at kommunikationen ikke kommer til uvedkommendes kendskab, og at oplysninger heri ikke hændeligt eller ulovligt tilintetgøres, fortabes eller forringes.
 § 4. Bekendtgørelsen træder i kraft den 15. november 2010.
