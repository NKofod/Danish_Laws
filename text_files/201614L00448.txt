Betænkning afgivet af Skatteudvalget den 17. januar 2017 Betænkning over Forslag til lov om ændring af lov om inddrivelse af gæld til det offentlige, lov om fremgangsmåden ved inddrivelse af skatter og afgifter m.v. og lov om kommunal ejendomsskat (Overdragelse af inddrivelsesopgaven vedrørende fortrinsberettigede kommunale fordringer til kommunerne) [af skatteministeren (Karsten Lauritzen)]:
1. Ændringsforslag Der er stillet 2 ændringsforslag til lovforslaget.
Skatteministeren har stillet ændringsforslag nr. 2 og Enhedslistens medlemmer af udvalget har stillet ændringsforslag nr. 1.
2. Udvalgsarbejdet Lovforslaget blev fremsat den 14. december 2016 og var til 1. behandling den 10. januar 2017. Lovforslaget blev efter 1. behandling henvist til behandling i Skatteudvalget.
Møder Udvalget har behandlet lovforslaget i 1 møde.
Høring Et udkast til lovforslaget har inden fremsættelsen været sendt i høring, og skatteministeriet sendte den 2. november 2016 dette udkast til udvalget, jf.
SAU alm. del  bilag 26. Den 15. december 2016 sendte skatteministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget 1 skriftlig henvendelse fra DANVA  Dansk Vand- og Spildevandsforening.
 Skatteministeren har over for udvalget kommenteret den skriftlige henvendelse.
Spørgsmål Udvalget har stillet 8 spørgsmål til skatteministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (DF, V, LA og KF) indstiller lovforslaget til vedtagelse med det af skatteministeren stillede ændringsforslag.
Flertallet vil stemme imod det af Enhedslisten stillede ændringsforslag.
Et mindretal i udvalget (S og RV) indstiller lovforslaget til vedtagelse med det af skatteministeren stillede ændringsforslag.
Mindretallet vil stemme hverken for eller imod det af Enhedslisten stillede ændringsforslag.
 Socialdemokratiets medlemmer af udvalget bemærker, at de er positivt indstillet over for ændringsforslaget fra Enhedslisten, og at S er for at tilføre flere ressourcer til SKAT, hvilket S af flere omgange har presset på for og medvirket til.
Socialdemokratiet arbejder generelt for at styrke skattevæsenet.
S er derfor også uforstående over for regeringens modvilje mod at tilføre flere midler til skattevæsenet, ud over de helt åbenlyse pligtopgaver så som udgifterne til et nyt europæisk toldkodeks, det nye ejendomsvurderingssystem og afhjælpningen af de massive problemer med inddrivelsen, således som det sker med aftalen om en investeringsplan for skattevæsenet indgået i november 2016. S blev i denne sammenhæng f.eks. afvist i ønsket om at bevilge flere ressourcer til skattevæsenets indsatsområder som øget ligning, kontrol med moms og afgifter, svig i forbindelse med internationale skatteforhold og andet.
 Et af de prioriterede områder var dog som nævnt inddrivelsen, ligesom S støttede tilførslen af mandskab til inddrivelsesområdet i SKAT oven på nedlukningen af EFI i efteråret 2015. Det er ikke udelukket, at der kan være behov for yderligere prioritering af dette område i SKAT, men det er ikke et emne, der reelt har været diskuteret eller belyst nærmere i relation til behandlingen af lovforslaget, ej heller fra forslagsstillerne til ændringsforslaget.
Med dette lovforslag overføres inddrivelsesopgaver fra staten til kommunerne, og der følger så ressourcer med til kommunerne til at løfte opgaven.
Socialdemokratiet finder ikke den i ændringsforslaget beskrevne model som en gennemtænkt vej til generelt at tilføre flere midler til skattevæsnet og prioritere de områder, der i modsætning til inddrivelsen ikke er tilført yderligere mandskab.
 Et andet mindretal i udvalget (ALT og SF) indstiller lovforslaget til vedtagelse med de stillede ændringsforslag.
Et tredje mindretal i udvalget (EL) indstiller lovforslaget til vedtagelse med de stillede ændringsforslag.
Hvis det af mindretallet stillede ændringsforslag ikke vedtages, vil mindretallet ved 3. behandling stemme hverken for eller imod lovforslaget.
Enhedslistens medlemmer af udvalget bemærker, at de støtter den aftale, der er indgået mellem Venstreregeringen og KL.
Enhedslisten kan dog ikke støtte, at der tages midler fra SKAT til at finansiere opgavevaretagelsen i kommunerne.
Derfor kan Enhedslisten støtte lovforslaget, såfremt Enhedslistens ændringsforslag vedtages.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforsalg med bemærkninger Ændringsforslag Til titlen Af et mindretal (EL), tiltrådt af et mindretal (ALT og SF):
 1) Undertitlen affattes således:
 »(Overdragelse af inddrivelsesopgaven vedrørende fortrinsberettigede kommunale fordringer fra restanceinddrivelsesmyndigheden til kommunerne)«.
[Præcisering af lovforslagets undertitel] Til § 4 Af skatteministeren, tiltrådt af udvalget:
 2) Datoen »1. februar« ændres tre steder til: »2. februar«.
[Ændret ikrafttrædelsestidspunkt] Bemærkninger Til nr. 1 Med ændringsforslaget præciseres det, at inddrivelsesopgaven vedrørende fortrinsberettigede kommunale fordringer overdrages fra restanceinddrivelsesmyndigheden, dvs.
SKAT, til kommunerne.
I forhold til det årlige ressourceforbrug i kommunerne på 35 årsværk svarende til 18,2 mio. kr. kompenseres kommunerne for disse som aftalt med KL.
Finansieringen findes i 2017 gennem de generelle reserver på finanslovens § 35 og fra 2018 og frem gennem råderummet.
 Baggrunden herfor er, at der ikke skal skæres i SKATs ramme.
Til nr. 2 Det foreslås at rykke ikrafttrædelsestidspunktet fra den 1. februar 2017 til den 2. februar 2017. Baggrunden herfor er, at der ikke er tale om en ren skattelov, og at lovforslaget derfor ikke kan stadfæstes inden udløbet af 3 søgnedage.
Dennis Flydtkjær (DF) Jan Rytkjær Callesen (DF) Hans Kristian Skibby (DF) Kim Christiansen (DF) Mikkel Dencker (DF) René Christensen (DF) Louise Schack Elholm (V) Jan E.
Jørgensen (V) Kristian Pihl Lorentzen (V) Jacob Jensen (V) Torsten Schack Pedersen (V) Jakob Engel-Schmidt (V) Joachim B.
Olsen (LA) nfmd.
May-Britt Kattrup (LA) Anders Johansson (KF) Ane Halsboe-Jørgensen (S) Jens Joel (S) Daniel Toft Jakobsen (S) Jesper Petersen (S) Mattias Tesfaye (S) Peter Hummelgaard Thomsen (S) Lea Wermelin (S) fmd.
Rune Lund (EL) Pelle Dragsted (EL) Josephine Fock (ALT) René Gade (ALT) Martin Lidegaard (RV) Lisbeth Bech Poulsen (SF) Jacob Mark (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
