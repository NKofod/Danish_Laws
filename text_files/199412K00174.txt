Nr LSF 174 Forslag til Lov om ændring af lov om beskyttelse af havmiljøet  

 (Frakendelse af retten til at føre skib) Fremsat af Tommy Dinesen (SF) Steen Gade (SF) Anni Svanholt (SF) den 24. februar 1995 § 1 I lov nr. 476 af 30. juni 1993 om beskyttelse af havmiljøet foretages  

 følgende ændring:
 1. I § 59 indsættes efter stk. 2 som nyt stykke:
»Stk. 3. En skibsfører kan ved dom efter stk. 2 tillige frakendes  

 retten til at føre skib for et bestemt tidsrum indtil 5 år eller for  

 bestandig.
Erhvervsministeren kan, når 5 år er forløbet efter endelig dom,  

 tilbagegive den frakendte ret.
Sølovens § 510, stk. 5, finder tilsvarende  

 anvendelse.« § 2 Loven træder i kraft dagen efter bekendtgørelsen i Lovtidende.
Bemærkninger til lovforslaget Utallige gange har skibe i ly af mørket eller langt fra mulig overvågning  

 fra land, fly eller andre skibe ulovligt pumpet olie, kemikalier eller  

 lignende ud i havet.
Dette på trods af, at der er oprettet modtagestationer  

 til at tage imod disse stoffer; men det er naturligvis tidsmæssigt krævende  

 og økonomisk dyrt at aflevere stofferne dertil.
Ifølge Dansk Ornitologisk  

 Forening kan disse udledninger udrydde hele fuglearter, særligt hvis de sker  

 om vinteren, hvor mange arter fra arktiske egne overvintrer i åbne danske  

 farvande.
Men også andre af havets dyr risikerer at miste livet, når havets  

 miljøpirater sviner havmiljøet til vel vidende, hvad de foretager sig.  

 Formålet for disse miljøpirater er alene at spare penge, og ofte er rederen  

 fuldt bekendt med, hvad der foregår.
Den gældende havmiljølov giver mulighed for straf på op til 2 års fængsel.  

 Det er imidlertid forslagsstillernes opfattelse, at en skibsfører, der  

 forsætligt eller ved grov uagtsomhed forurener havmiljøet eller fremkalder  

 fare herfor for at opnå en økonomisk fordel, bør kunne frakendes retten til  

 at føre skib i indtil 5 år eller - i grove tilfælde - for bestandig.
Kun på  

 denne måde sikres det, at den tilsvining af havet, der sker for økonomisk  

 vindings skyld, på en effektiv måde kan bringes til ophør.
Der har i danske farvande gennem flere år været foretaget overvågning fra  

 fly for at forhindre ulovlige udledninger, og det må antages, at disse  

 overvågninger har haft en præventiv virkning, især i dagtimerne.
Men  

 miljøpiraterne udleder stort set altid olie eller kemikalier i ly af mørket,  

 og når den pågældende udledning opdages, oftest fordi fugle og andre dyr er  

 indsmurt i olie, eller fordi strandene er forurenet, er skibet allerede flere  

 hundrede sømil væk eller i fremmed havn.
Derfor må der - desværre - skrides  

 mere effektivt ind over for disse miljøpirater.
 Forslagsstillerne forventer, at en vedtagelse af lovforslaget naturligt  

 vil indebære, at Danmark i internationale fora, herunder i FN's  

 Internationale Maritime Organisation (IMO), aktivt vil arbejde for, at  

 bestemmelserne om frakendelse af retten til at føre skib også kommer til at  

 gælde internationalt.
