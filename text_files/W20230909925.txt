Ligebehandlingsnævnets afgørelse om handicap - alder - uanset handicap - ej medhold J.nr. 22-56292 En mand klagede over påstået forskelsbehandling på grund af handicap og alder i forbindelse med, at han ikke kom i betragtning til en stilling.
Sekretariatet for Ligebehandlingsnævnet traf den 9. november 2022 afgørelse om afvisning af klagen.
Manden klagede herefter til nævnet over sekretariatets afgørelse.
Der var ikke oplysninger, der gav anledning til at formode, at manden i forbindelse med afslaget på ansættelse havde været udsat for forskelsbehandling på grund af handicap og/eller alder.
Ligebehandlingsnævnet tiltrådte derfor sekretariatets afvisning af sagen.
 Afgørelsen blev truffet af et medlem af Ligebehandlingsnævnets formandskab.
 Klagen angår påstået forskelsbehandling på grund af handicap og alder i forbindelse med, at klager ikke kom i betragtning til en stilling.
Ligebehandlingsnævnets afgørelse Ligebehandlingsnævnet tiltræder sekretariatets afvisning af sagen.
Sagens behandling Afgørelsen er truffet af et medlem af Ligebehandlingsnævnets formandskab.
Sagsfremstilling Klager var den 23. september 2022 til en samtale hos indklagede til en stilling som IT-supportelev.
 Klager har for nævnet oplyst, at indklagede aldrig har sendt klager et skriftligt eller mundligt afslag på klagers ansøgning.
 Klagen blev modtaget i Ligebehandlingsnævnet den 23. september 2022.
 Klager fremsatte i klagen en beløbsmæssig påstand om betaling af en godtgørelse på mellem 5.000 kr. og 25.000 kr.
Den 9. november 2022 traf sekretariatet for Ligebehandlingsnævnet afgørelse om at afvise sagen.
Ligebehandlingsnævnet kan afvise at behandle en klage, hvis det er åbenbart, at der ikke kan gives klageren medhold i sagen.
Afvisningen var begrundet i, at det måtte anses for åbenbart, at klager ikke kunne få medhold i klagen over forskelsbehandling på grund af handicap og alder, da der ikke var påvist faktiske omstændigheder, der tydede på, at indklagede udsatte klager for forskelsbehandling på grund af handicap og alder.
 Klager indbragte ved mail af 9. november 2022 sekretariatets afgørelse for Ligebehandlingsnævnet.
 Efter indholdet af klagen har Ligebehandlingsnævnet ikke fundet anledning til at foretage partshøring af indklagede.
Klagers bemærkninger Klager gør gældende, at han er blevet forskelsbehandlet på grund af handicap og alder i forbindelse med, at han fik afslag på ansættelse til stillingen som IT-supportelev.
 Klager er uenig i sekretariatets afgørelse om afvisning.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af handicap og alder efter lov om forbud mod forskelsbehandling på arbejdsmarkedet mv. (forskelsbehandlingsloven).
 Det fremgår af forskelsbehandlingsloven, at en arbejdsgiver ikke må forskelsbehandle lønmodtagere eller ansøgere til ledige stillinger ved ansættelse, afskedigelse, forflyttelse, forfremmelse eller med hensyn til løn- og arbejdsvilkår.
 Ved forskelsbehandling forstås enhver direkte eller indirekte forskelsbehandling på grund af handicap og/eller alder.
 Der foreligger direkte forskelsbehandling, når en person på grund af handicap og/eller alder behandles ringere end en anden bliver, er blevet eller ville blive behandlet i en tilsvarende situation.
 Der foreligger indirekte forskelsbehandling, når en bestemmelse, et kriterium eller en praksis, der tilsyneladende er neutral, vil stille personer med handicap og/eller en bestemt alder ringere end andre personer, medmindre den pågældende bestemmelse, betingelse eller praksis er objektivt begrundet i et sagligt formål, og midlerne til at opfylde det er hensigtsmæssige og nødvendige.
 Hvis en person, der anser sig for krænket, påviser faktiske omstændigheder, som giver anledning til at formode, at der udøves direkte eller indirekte forskelsbehandling, påhviler det modparten at bevise, at ligebehandlingsprincippet ikke er blevet krænket.
 Der er ikke i klagen eller i sagen i øvrigt oplysninger, der giver anledning til at formode, at klager i forbindelse med afslaget på ansættelse har været udsat for forskelsbehandling på grund af handicap og/eller alder.
 På baggrund af nævnets faste praksis er det herefter åbenbart, at klager ikke kan få medhold i sin klage.
 Ligebehandlingsnævnet tiltræder derfor sekretariatets afgørelse om at afvise at behandle klagen.
Retsregler Afgørelsen er truffet efter følgende bestemmelser:
