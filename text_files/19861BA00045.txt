Nr BSF 45 Forslag til folketingsbeslutning om ændring af lov om genanvendelse og  

 begrænsning af affald Fremsat af Camre (S) Dorte Bennedsen (S) Ritt Bjerregaard (S) Hjortnæs (S)  

 Erik Holst (S) Tove Lindbo Larsen (S) Henning Nielsen (S) Løvig Simonsen (S) den 18. november 1986 Folketinget opfordrer regeringen til at fremsætte lovforslag om ændring af lov om genanvendelse og begrænsning af affald, jf.
lovbekendtgørelse nr. 532 af 16. oktober 1984, efter følgende retningslinjer:
1. At styrke den del af loven, der har til formål at fremme den forebyggende indsats med henblik på at reducere ressourceforbruget og forureningen, herunder reducere affaldet og affaldets miljøbelastende virkninger.
2. At den nuværende ordning for tilskud til genanvendelsesprojekter udvides til også at omfatte tilskud til investeringer i renere, mere ressourcevenlig og mindre miljøbelastende teknologier, herunder til anlægsinvesteringer og drift.
At der desuden sikres lovgrundlag for, at miljøministeren (Miljøstyrelsen) selvstændigt kan iværksætte anlægsinvesteringer, forskning, udvikling, udredning, drift, formidling og information af renere og mere ressourcevenlige teknologier.
3. At der gives miljøministeren (Miljøstyrelsen) mulighed for at bestemme, at visse produkter ikke må produceres eller indføres i landet, fordi produkterne har en karakter, der gør, at de ikke kan genanvendes og ikke eller kun mod store samfundsmæssige omkostninger kan bortskaffes på anden måde end ved traditionel affaldsbehandling.
4. At der indføres bestemmelser, der forbyder fremstilling, import og salg af varer, for hvilke der forekommer en emballering, som går ud over, hvad der er nødvendigt for varens holdbarhed eller brug.
BEMÆRKNINGER TIL LOVFORSLAGET ALMINDELIGE BEMæRKNINGER Beslutningsforslaget er en delvis genfremsættelse af et i folketingsåret 1985-86 fremsat forslag, se Folketingstidende 1985-86, forhandlingerne sp. 9958 og sp. 10700 samt tillæg A sp.
 5555. Som en ny bestemmelse tilføjes punkt 4.
Med det formål at sikre et renere miljø ved en forebyggende indsats og formindske forbruget af ubrugte ressourcer stilles forslag til ændring af lov om genanvendelse og begrænsning af affald.
Hvert år forbrændes og deponeres ca. 5 millioner tons affald.
Kun ca.
10 pct. eller 0,5 million tons af den årlige affaldsmængde genanvendes.
Der er betydelige miljømæssige problemer med opbevaring på lossepladser på grund af mangel på egnede arealer, og affaldsforbrændingen, der reducerer behovet for lossepladsarealer, viser sig i stigende grad at give miljømæssige problemer.
Ligeledes er forureningen af luft og vand fortsat et meget stort problem på trods af den indsats, der gøres for at formindske dette.
Ofte overfører man forureningsproblemet til affaldsområdet ved den traditionelle form for rensning.
En øget genanvendelse er nødvendig for løsningen af mange miljø- og ressourceproblemer, men det er ikke en løsning på alle problemer, idet det ikke er alle affaldsprodukter, der kan genanvendes.
Den bedste, og i nogle tilfælde den eneste, løsning er, at man ved hjælp af renere teknologi tilrettelægger produktionen således, at man enten helt undgår forureningen eller i hvert fald formindsker den væsentligt, Samtidig vil der i en række tilfælde kunne ændres ved produktionen, således at man forbruger færre ubrugte ressourcer og/ eller optimerer produkternes levetid.
Det, der begrunder en offentlig indsats på området, er, at de økonomiske og strukturelle betingelser for en øget brug af renere teknologier, som er ønskelige ud fra et samfundsmæssigt synspunkt, ikke altid er til stede i den enkelte virksomhed.
Bl.a. vil virksomhederne vælge råvareøkonomisering som en del af deres økonomiske overvejelser og dermed vælge en råvare, der kan have uheldige miljømæssige konsekvenser, hvor alternativet er forbruget af en måske lidt dyrere råvare.
En ændret produktionsmåde kunne måske ændre dette forhold.
Den investering, der skal foretages, kan det ofte privatøkonomisk ikke betale sig at foretage, mens det godt kan betale sig ud fra en samfundsmæssig vurdering.
En sådan samfundsmæssig vurdering må indeholde omkostninger til affaldsbortskaffelse og rensningsforanstaltninger, miljøskader (inkl. arbejdsmiljøskader) og mere samfundsøkonomiske mål som produktion, beskæftigelse og betalingsbalance.
En offentlig indsats i form af tilskud til anlægsinvesteringer, forskning og udvikling af renere teknologier kan medvirke til at gøre projekter, der er privatøkonomisk risikobetonede, økonomisk velbegrundede.
Renere og mere ressourcevenlige teknologier er imidlertid ikke noget, der indtil nu har haft virksomhedernes store interesse.
Virksomhederne har ud fra helt andre overvejelser søgt andre og mere traditionelle støtteordninger under Industriministeriet, fordi de muligheder, der ligger i genanvendelsesloven, er for begrænsede.
Den ønskede udvikling mod en øget brug af renere og mere ressourcevenlige teknologier kan derfor ikke fremmes i tilstrækkelig grad ved, at det er muligt at søge tilskud hos Genanvendelsesrådet.
Hvis lovens formål ikke i tilstrækkelig grad bliver opfyldt ved private virksomheders initiativer med eller uden ansøgninger om tilskud, skal der være en initiativpligt for Miljøstyrelsen til at iværksætte projekter, der opfylder lovens fomål.
Det kan være Miljøstyrelsen selv eller Miljøstyrelsen i samarbejde med andre offentlige institutioner/ forskningsinstitutioner og private virksomheder, der foranlediger projekterne iværksat.
Finansieringen af dette skal ske inden for bevillingsrammen for tilskudsordningen i loven.
Bevillingsrammen hæves for 1987 til ikke under 100 mill. kr.
Det er meningen, at Miljøstyrelsens egne projekter skal indgå på lige fod i konkurrencen om tilskud, således at det alene er en vurdering af, hvorvidt projekterne fremmer lovens formål, der ligger til grund for tildeling af tilskud.
BEMæRKNINGER TIL FORSLAGETS ENKELTE PUNKTER Ad 1 Ændringen skal præcisere, at der skal iværksættes initiativer, der sikrer en udvikling mod brug af renere og mere ressourcevenlige teknologier.
I lovens nuværende udformnig gives der meget begrænsede muligheder for at beskæftige sig med renere teknologier.
Dette ændres, så renere og mere ressourcevenlige teknologier opprioriteres.
Ikke således, at genanvendelsesområdet på nogen måde nedprioriteres, men så der faktisk sker en aktivitetsforøgelse.
Forudsætningen for, at en teknologi kan betegnes som renere, er, at forureningen mindskes pr. produceret og forbrugt enhed, og at forureningen ikke flyttes til andre led i produktionen eller til affaldet.
Samtidig pointeres det, at mere ressourcevenlige teknologier omfattes af loven.
 Ved renere og mere ressourcevenlige teknologier forstås:
 1. Ændringer i selve produktionsprocessen.
Dette kan bestå i dels overgang til anvendelse af ny teknologi, hvor formålet er at nedbringe forureningen, dels anvendelse af forskellige former for styringsteknologi, som medfører en bedre tilrettelæggelse af arbejdet i forbindelse med produktionen.
 2. Ændringer i valg af råvarer og halvfabrikata.
Dette kan bestå i, at råvarer og halvfabrikata, der indeholder stærkt miljøbelastende stoffer, erstattes af andre råvarer og halvfabrikata, der kan udfylde samme funktion, men som er mindre miljøskadelige.
 3. Udvikling af produktdesign.
Dette kan bestå i en ressourcemæssig optimering af produkternes levetid, herunder mulighederne for reparation af produkterne, og udvikling af emballager, der ud fra et miljø- og ressourcemæssigt synspunkt er mindre belastende.
AD 2 Der er her ligeledes tale om en præcisering af, at forureningsbegrænsende og mindre ressourcekrævende teknologier er omfattet af loven.
Som det fremgår af bemærkningerne til punkt 1, skal der ske en aktivitetsudvidelse.
Dette betyder, at bevillingen til lovens tilskudsordning øges.
Bevillingsrammen udvides for 1987 og følgende år til ikke under 100 mill. kr.
Samtidig er det nødvendigt, at de fornødne personalemæssige ressourcer afsættes til formålet.
Der er i dag, jf. bekendtgørelse nr. 474 af 20. september 1984 § 1, stk. 3, allerede mulighed for, at rådet vedrørende genanvendelse og mindre forurenende teknologi på eget initiativ iværksætter almennyttige udrednings-, udviklings-, formidlings- og informationsprojekter.
Det kan imidlertid ud fra en samfundsmæssig vurdering i visse tilfælde være fordelagtigt, at der kan gives anlægstilskud til renere teknologier, og at der i en periode ydes tilskud til private virksomheders drift, eller at det offentlige selv driver projekter, der opfylder lovens formål.
Derfor bør tilskudsordningen udvides til også at omfatte drifts- og anlægstilskud på op til 100 pct.
Rådets hidtidige muligheder for initiativer på dette område har været alt for begrænsede.
Med dette forslag til folketingsbeslutning sker der altså en politisk opprioritering af området for renere og mere ressourcevenlig teknologi, dvs., at hvis der ikke indkommer ansøgninger om tilskud, der opfylder lovens formål, må Miljøstyrelsen tage initiativ til, at der igangsættes projekter, der gør det.
Det kan ske i samarbejde med andre offentlige virksomheder og forskningsinstitutioner, og/ eller med private virksomheder.
Miljøministeren fastsætter de nærmere regler herfor, herunder vedrørende spørgsmålet om betaling for en kommerciel udnyttelse af offentlige forsknings- og udviklingsresultater.
 Som eksempler på projekter, der bør starte umiddelbart, kan nævnes:
- Ændrede produktionsformer, så rensning af spildevand og røg kan mindskes.
- Udredningsprojekt om, hvor man med fordel kan udføre projekter, der øger brugen af renere og mere ressourcevenlig teknologi.
- Plast og plastholdige produkter bør gøres mindre forurenende og gøres bedre egnede til genbrug (PVC-substitutionsprojekt, som er i gang).
 - Projekter, der har til hensigt at undgå tungmetaller som f.eks.
 cadmium, bly og kviksølv.
Endelig bør Folketingets miljø- og planlægningsudvalg hvert år tilsendes en opgørelse over, hvad bevillingen til tilskudsordningen anvendes til.
AD 3 Efterhånden som virksomhederne udvikler ny produkter, opstår der problemer med, at de er så »gode«, at de faktisk ikke kan nedbrydes, det gælder f.eks. inden for plastindustrien.
Her kan som eksempel nævnes glasfiberbåde, der, når de overgår til at være affald, fylder meget, og hvor en afbrænding kan udvikle giftige luftarter.
Omkostningerne ved en speciel behandling af produkterne, når de overgår til at være affald, vil p.t. normalt være det offentliges.
Det er ikke rimeligt, at der produceres produkter, hvor affaldsproblemet ikke er løst.
Derfor sikres der her lovmæssig mulighed for, at der ved produktion og indførsel af produkter skal foreligge miljømæssigt acceptable affaldsløsninger.
I en situation, hvor et forbud mod et produkt er uhensigtsmæssigt, pålægges det virksomheden at tage affaldet retur.
Der ligger ikke heri, at virksomhederne nu skal have alle deres produkter godkendt, men at ansvaret for, om et produkt efter forbrug kan bortskaffes på en miljømæssigt forsvarlig måde, er virksomhedens.
Men miljøministeren (Miljøstyrelsen) kan på et hvilket som helst tidspunkt forbyde, at et produkt produceres, indføres eller sælges, hvis det skønnes, at de samfundsmæssige omkostninger er for store ved bortskaffelsen af produktet, når det er blevet til affald.
Miljøministeren skal kunne fastsætte nærmere regler for dette.
Denne ændring vil pålægge virksomhederne at overveje selve affaldsproblemet ved udvikling af nye produkter.
AD 4 Formålet med bestemmelserne er at begrænse affaldsmængden og ressourceforbruget ved at nedsætte mængden af indpakning, som ikke er nødvendig for de emballerede varers holdbarhed, identifikation eller brug.
Der tænkes hermed først og fremmest på de dobbelte eller tredobbelte emballager, som mange varer forsynes med af reklamemæssige grunde eller for at få varen til at fremtræde anderledes eller større, end den faktisk er.
