Skriftlig fremsættelse (15. april 2021) udlændinge- og integrationsministeren (Mattias Tesfaye):
 Herved tillader jeg mig for Folketinget at fremsætte:
 Forslag til lov om ændring af repatrieringsloven m.v. (Regulering af ydelsesstruktur og udbetalingstidspunkt af hjælp til repatriering, indhentelse af udtalelse fra politiet om registreringer i Kriminalregisteret, nægtelse af repatrieringsstøtte af hensyn til statens sikkerhed, andre staters sikkerhed eller den offentlige orden, ændring af den kommunale vejledningspligt om repatriering m.v.).
(Lovforslag nr.
L 215) Lovforslaget har til formål at følge op på en række konkrete sager på repatrieringsområdet samt et eftersyn af repatrieringsordningen gennemført i sommeren 2020, der har givet anledning til en revision af ordningen.
 Det foreslås bl.a.:
 at udvide mulige destinationer for repatriering,  at forenkle sammensætningen af hjælp til repatriering og ændre udbetalingstidspunktet,  at indføre hjemmel til at meddele afslag på repatrieringsstøtte, hvis der er grund til at antage, at den pågældende har til hensigt at deltage i aktiviteter i udlandet, som kan indebære eller forøge en fare for statens sikkerhed, andre staters sikkerhed eller en væsentlig trussel mod den offentlige orden,  at indføre hjemmel til bortfald af den resterende repatrieringsstøtte i tilfælde, hvor den pågældendes opholdstilladelse efter udrejsen bortfalder efter udlændingelovens § 21 b, stk. 1,  at indføre krav om, at kommunalbestyrelsen i forbindelse med ansøgning om repatrieringsstøtte skal indhente en udtalelse fra politiet om, hvorvidt ansøgeren er registreret som sigtet i Kriminalregisteret, samt hjemmel til at meddele afslag, hvis ansøgeren er registreret som sigtet,  at indføre krav om, at kommunalbestyrelsen og Udbetaling Danmark i forbindelse med udbetaling af sidste del af hjælp til repatriering og løbende i forbindelse med udbetaling af reintegrationsbistand skal indhente en udtalelse fra politiet om, hvorvidt ansøgeren er registreret sigtet eller dømt for lovovertrædelse omfattet af udlændingelovens § 22, nr. 4-9, begået inden afgørelsestidspunktet, samt hjemmel til tilbageholdelse og bortfald i disse tilfælde,  at indføre særskilt regulering af reglerne om tilbagebetaling ved fortrudt eller afbrudt repatriering inden og efter udrejse,  at ændre regler om den kommunale vejledningspligt om repatriering ved bl.a. at indføre dedikerede samtaler for visse udlændinge, og  at udvide dispensationsadgangen for visse persongrupper.
 Det foreslås endvidere, at der foretages en række ændringer i udlændingeloven, arbejdsløshedsforsikringsloven og sygedagspengeloven som konsekvens af forslag til lov om ændring af repatrieringsloven.
 Det foreslås, at lovforslaget i det væsentlige træder i kraft den 1. august 2021.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
