Betænkning afgivet af Beskæftigelsesudvalget den 20. maj 2015 Betænkning over Forslag til lov om ændring af lov om sygedagpenge, lov om en aktiv beskæftigelsesindsats, lov om organisering og understøttelse af beskæftigelsesindsatsen m.v., lov om aktiv socialpolitik og lov om ferie (Midlertidig periode med ret til sygedagpenge ved livstruende, alvorlig sygdom m.v.) [af beskæftigelsesministeren (Henrik Dam Kristensen)]:
1. Ændringsforslag Enhedslistens medlemmer af udvalget har stillet 5 ændringsforslag til lovforslaget.
2. Udvalgsarbejdet Lovforslaget blev fremsat den 29. april 2015 og var til 1. behandling den 12. maj 2015. Lovforslaget blev efter 1. behandling henvist til behandling i Beskæftigelsesudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og beskæftigelsesministeren sendte den 26. marts 2015 dette udkast til udvalget, jf.
BEU alm. del  bilag 120. Den 29. april 2015 sendte beskæftigelsesministeren de indkomne høringssvar, høringsnotat og ligestillingsvurdering til udvalget.
Skriftlige henvendelser Udvalget har i forbindelse med udvalgsarbejdet modtaget 1 skriftlig henvendelse fra Paul Gram-Hansen, Odense.
 Beskæftigelsesministeren har over for udvalget kommenteret den skriftlige henvendelse til udvalget.
Spørgsmål Udvalget har stillet 13 spørgsmål til beskæftigelsesministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (udvalget med undtagelse af EL) indstiller lovforslaget til vedtagelse uændret.
 Et mindretal i udvalget (EL) indstiller lovforslaget til vedtagelse med de stillede ændringsforslag.
Enhedslistens medlemmer af udvalget støtter lovforslaget, da der er tale om en forbedring for mennesker med livstruende sygdomme, som ved gensygemelding vil kunne opnå sygedagpenge i stedet for ressourceforløbsydelse eller kontanthjælp.
Men det er en meget lille gruppe, der får glæde af denne forbedring.
Lovforslaget etablerer en ny forskelsbehandling mellem denne lille gruppe og de mange med livstruende og alvorlige sygdomme, som ikke får ret til sygedagpenge, for ikke at tale om de mange tusinde, der hvert år nægtes sygedagpenge, selv om de ikke er raske nok til at forsørge sig selv gennem et arbejde og i stedet må leve i lange perioder, for nogens vedkommende i årevis, på kontanthjælp.
Enhedslisten beklager, at regeringspartiernes ambitioner ikke rækker til at indfri valgløftet og regeringsgrundlaget, som klart siger, at man vil afskaffe varighedsbegrænsningen for sygedagpenge.
4. Ændringsforslag med bemærkninger Ændringsforslag Til § 1 Af et mindretal (EL):
 1) Det under nr. 5 foreslåede § 24 a, stk. 6, affattes således:
»Stk. 6. En person, der er omfattet af stk. 1, kan i stedet for et jobafklaringsforløb med ressourceforløbsydelse vælge at modtage sygedagpenge fra kommunen, hvis en læge vurderer, at personen har en livstruende, alvorlig sygdom.« [Alvorligt syge skal have ro om deres økonomi] 2) I den under nr. 6 foreslåede § 24 b affattes stk. 1 således:
»En person, der er i jobafklaringsforløb med ressourceforløbsydelse, jf. kapitel 12 b i lov om en aktiv beskæftigelsesindsats, kan vælge at overgå til at modtage sygedagpenge fra kommunen, hvis en læge vurderer, at personen har en livstruende, alvorlig sygdom.« [Ordningen skal være permanent, og beskæftigelseskravet udgår] 3) I det under nr. 6 foreslåede § 24 c, stk. 1, udgår 3. pkt.
[Konsekvensændring] Til § 2 4) I det under nr. 4 foreslåede § 68 d, stk. 1, udgår 4. pkt.
[Konsekvensændring] Til § 5 5) Paragraffen udgår.
[Modtagere af ressourceforløbsydelse og uddannelseshjælp skal beholde de feriepenge, de har tjent] Bemærkninger Til nr. 1 Alvorligt syge mennesker med livstruende sygdom bør have ro om deres økonomi, så deres tilstand ikke forværres yderligere af spekulationer om deres fremtidige økonomi, hvis de igen skal miste sygedagpengene.
Herudover giver det ingen mening, at mennesker med livstruende sygdom skal være i et jobafklaringsforløb, da de ikke vil være i stand til at deltage i nogen former for aktiviteter.
Til nr. 2-4 Der henvises til bemærkningerne til nr. 5, der forklarer, hvorfor ordningen skal være permanent.
Bestemmelsen om, at beskæftigelseskravet skal være opfyldt på det tidspunkt, hvor det vurderes, at den syge har en livstruende sygdom, medfører, at det er meget få personer med livstruende sygdom, der vil få glæde af ordningen, fordi det vil være umuligt for dem at opfylde beskæftigelseskravet, når de forud for jobafklaringsforløbet har modtaget sygedagpenge i mindst 22 uger.
Det er kun syge, der stadig er i et ansættelsesforhold, der kan opfylde beskæftigelseskravet, fordi løn under sygdom, sygedagpenge og timer med refusion til arbejdsgiveren tæller med til beskæftigelseskravet.
 Derfor bør dette særlige beskæftigelseskrav bortfalde, således at alle syge, der under et jobafklaringsforløb får konstateret livstruende sygdom, får glæde af forslaget og ret til at overgå til sygedagpenge.
Til nr. 5 Modtagere af ressourceforløbsydelse og specielt modtagere af uddannelseshjælp har meget få penge.
Derfor bør de i lighed med modtagere af sygedagpenge kunne beholde de feriepenge, som de selv har tjent, og som var en del af deres løn, uden modregning.
 Alternativet, Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Ane Halsboe-Jørgensen (S) Bjarne Laustsen (S) Jens Joel (S) Jan Johansen (S) Jacob Lund (S) Lennart Damsbo-Andersen (S) Pernille Rosenkrantz-Theil (S) fmd.
Nadeem Farooq (RV) Andreas Steenberg (RV) Eigil Andersen (SF) Özlem Sara Cekic (SF) Trine Mach (SF) Finn Sørensen (EL) Christian Juhl (EL) Jørgen Arbo-Bæhr (EL) Hans Andersen (V) Louise Schack Elholm (V) Claus Hjort Frederiksen (V) Jakob Engel-Schmidt (V) Peter Juel Jensen (V) Peter Christensen (V) Jens Ejner Christensen (V) Fatma Øktem (V) Bent Bøgsted (DF) nfmd.
Jens Henrik Thulesen Dahl (DF) René Christensen (DF) Pia Adelsteen (DF) Joachim B.
Olsen (LA) Charlotte Dyremose (KF) Alternativet, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
