 Bistandslovens § 1 ikke til hinder for tildeling af kontanthjælp til  

 en person, der ledsagede sin ægtefælle under sygebehandling i udlandet  

 (hjertetransplantation) i knap 4 måneder, da ægtefællens tilstedeværelse var  

 lægeligt indiceret.
 REDEGØRELSE FOR SAGEN:
 M skulle i 1989 have foretaget hjertetransplantation i udlandet.
Opholdet i udlandet kunne forventes at vare op til 3-4 måneder, heri  

 inklusive ventetid på passende donor.
Ledsagelse af ægtefællen var lægeligt  

 indiceret.
 Ægtefællen H kunne kun få orlov fra sit arbejde med løn i en kortere  

 periode og ansøgte derfor om hjælp efter bistandsloven som kompensation for  

 sit løntab.
 Den hjemlige sygehusamtskommune ydede H hjælp med ialt ca. 35.000 kr. til  

 bl.a. flybilletter, telefonregninger, togbillet, hotel og diæter - de to  

 sidste poster efter statens takster.
 Kommunen gav afslag på det ansøgte under henvisning til, at bistandslovens  

 § 1 udelukker ydelse af hjælp til opfyldelse af behov uden for landets  

 grænser.
Afgørelsen blev indbragt for amtsankenævnet.
Til brug for behandlingen her  

 blev der indhentet en udtalelse fra Socialministeriet, som bl.a. i skrivelse  

 af 14. december 1989 anførte, »at bistandsloven ifølge § 1 alene  

 omhandler bistand til personer, der opholder sig her i landet, og at der  

 derfor næppe kan ydes hjælp efter loven under længere tids ophold i  

 udlandet«.
 AFGØRELSEN, DER KLAGES OVER:
 Amtsankenævnet fandt, at der ikke efter bistandslovens § 37 kunne ydes H  

 hjælp til dækning af økonomiske behov, der måtte være en følge af M's ophold  

 i udlandet i forbindelse med M's sygebehandling der.
 Amtsankenævnet tog herved udgangspunkt i, at hjælp efter bistandsloven som  

 overvejende hovedregel kun kan ydes til opfyldelse af behov i Danmark, jf.  

 bistandslovens § 1.
 KLAGEN TIL ANKESTYRELSEN:
 I klagen henvistes navnlig til, at det af skrivelse af 14. december 1989  

 fra Socialministeriet bl.a. fremgik, at bistandslovens § 1 omhandler bistand  

 til personer, der opholder sig her i landet, men at det samtidig indirekte  

 anførtes, at udlandsophold kunne accepteres, når der ikke var tale om et  

 længerevarende ophold.
 Antaget til principiel behandling:
 Sagen blev antaget til principiel behandling til afklaring af, hvorvidt  

 der - og i givet fald i hvilket omfang - kan ydes hjælp efter bistandsloven  

 til en person, der ledsager et nærtstående familiemedlem under  

 sygehusbehandling i udlandet.
 LOVGRUNDLAG:
 Bistandslovens § 1.
 ANKESTYRELSENS AFGØRELSE:
 Ankestyrelsen var som udgangspunkt enig med kommunen og amtsankenævnet i,  

 at § 1 i bistandsloven forudsætter, at hjælpen efter loven kun kan ydes til  

 opfyldelse af behov her i landet.
 Bistandslovens § 1 er dog ikke til hinder for, at der ydes kontanthjælp  

 efter bistandsloven under kortvarige udlandsophold i det omfang, opholdet er  

 lægeligt indiceret.
 Ankestyrelsen ændrede således kommunens og amtsankenævnets afgørelser.
 Ankestyrelsen hjemviste derfor sagen til kommunen til konkret bedømelse af  

 hjælpebehovet efter lovens §§ 37, 46 og 46 a.
 Ankestyrelsen tilføjede, at der ikke efter disse bestemmelser er hjemmel  

 til at yde kompensation for tabt arbejdsfortjeneste, som der er søgt om, men  

 alene behovsbestemt hjælp.
