Beretning afgivet af Sundheds- og Ældreudvalget den 28. februar 2017 Beretning over Forslag til folketingsbeslutning om mulighed for rettelse af fejlagtige sundhedsdata [af Kirsten Normann Andersen (SF) og Jacob Mark (SF)]:
1. Udvalgsarbejdet Beslutningsforslaget blev fremsat den 19. december 2016 og var til 1. behandling den 3. februar 2017. Beslutningsforslaget blev efter 1. behandling henvist til behandling i Sundheds- og Ældreudvalget.
Møder Udvalget har behandlet beslutningsforslaget i 2 møder.
2. Politiske bemærkninger Udvalget konstaterer, at der efter de gældende journalføringsregler er mulighed for at berigtige fejlagtige eller misvisende oplysninger i en patientjournal, men at den oprindelige tekst vil skulle bevares.
 Udvalget konstaterer samtidig, at patientjournalen tjener som arbejdsredskab og internt kommunikationsmiddel for sundhedspersonalet og bl.a. skal være med til at sikre kontinuitet i behandlingen og danne grundlag for information til patienten og mellem sundhedspersoner, der deltager i behandlingsforløbet.
Udvalget er derfor opmærksomt på, at der kan være visse ulemper forbundet med at åbne mulighed for at slette oplysninger i patientjournaler, herunder at behandlingsforløb fremstår ufuldstændige eller misvisende, og at der kan være risiko for, at en sletningsmulighed misbruges.
Udvalget er desuden opmærksomt på, at et utilstrækkeligt beskrevet behandlingsforløb bl.a. kan have betydning for forløb, der efterfølgende gøres til genstand for en patientklage, en sag om patienterstatning eller et myndighedstilsyn.
 Udvalget finder dog samtidig, at der kan forekomme situationer, hvor fejlagtige oplysninger i en patientjournal kan medføre fejlbehandling eller opleves stærkt krænkende og stigmatiserende for den enkelte.
 Udvalget ønsker derfor, at der iværksættes et arbejde, hvor det undersøges, om der med respekt for de hensyn, der ligger til grund for det nuværende forbud mod at slette oplysninger i patientjournaler, kan etableres en model, hvorefter stærkt fejlagtige og misvisende oplysninger i patientjournaler kan slettes.
Udvalget er i den forbindelse enig om, at en eventuel fremtidig ordning med sletning af oplysninger ikke må være unødigt bureaukratisk, og at den skal indeholde et tilstrækkeligt værn mod misbrug.
Udvalget er endvidere enig om, at eventuelle rettelser af stærkt fejlagtige og misvisende oplysninger skal foretages af en uvildig tredje instans med viden om sundhedsområdet.
 Udvalget noterer sig i den forbindelse, at sundhedsministeren har  tilkendegivet, at ministeren har anmodet Styrelsen for Patientsikkerhed om at udarbejde et forslag til en sådan model, herunder, at styrelsen ser på, hvordan en sådan model forankres organisatorisk, så der sikres en ensartet og national praksis på området og en stærk juridisk identitet omkring modeldellen.
 Udvalget noterer sig desuden, at Sundheds- og Ældreministeriet har tilkendegivet, at ministeriet vil holde udvalget orienteret om arbejdet og forventer at afrapportere til udvalget medio 2017.
 P.u.v.
