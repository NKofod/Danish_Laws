 En aftale mellem en centralorganisation af lønmodtagere og Staten  

 indeholdt en bestemmelse om, at opsigelse af en ansat, der havde været i  

 beskæftigelse i mere end 1 år, skulle meddeles vedkommende  

 lønmodtagerorganisation.
En institution, der var omfattet af aftalen, opsagde en medarbejder  

 uden at overholde denne bestemmelse.
Institutionen idømtes en bod på 25.000  

 kr., idet et anbringende om, at der ikke skulle betales bod, fordi  

 spørgsmålet om bod ikke var nævnt i aftalen, blev forkastet.
 Under denne sag har Landsorganisationen i Danmark for  

 Centralorganisationen for Overenskomstansatte i Staten (CO-STAT) på vegne af  

 Handels- og Kontorfunktionærernes Forbund i Danmark indklaget  

 Finansministeriet for Den Selvejende Institution Ankerhus for Arbejdsretten  

 for brud på en den 4. juli 1985 mellem CO-STAT og Finansministeriet indgået  

 aftale vedrørende afskedigelsesregler for ansatte i henhold til  

 overenskomster mellem Staten og organisationer, tilsluttet CO-STAT.
 Den pågældende aftale indeholder bl.a. følgende bestemmelser:
»1) Det påhviler ansættelsesmyndigheden at meddele enhver opsigelse  

 til den ansatte skriftligt.
Såfremt den ansatte har været uafbrudt  

 beskæftiget hos ansættelsesmyndigheden i mere end 1 år, skal meddelelse om  

 opsigelse ligeledes gives til den pågældende organisation.
 2) Skønner organisationen, at afskedigelsen af en ansat ikke kan anses for  

 rimeligt begrundet i den pågældende eller ansættelsesmyndighedens forhold,  

 kan organisationen inden for en frist af 14 dage efter opsigelsen kræve  

 spørgsmålet forhandlet med den lokale ansættelsesmyndighed.
 3) Opnås der ikke ved forannævnte forhandling enighed mellem  

 organisationen og ansættelsesmyndigheden, kan organisationen inden for en  

 frist af 14 dage efter forhandlingen begære sagen forhandlet mellem  

 overenskomstens parter.
4) Opnås der ikke enighed ved forhandlingen mellem overenskomstens parter,  

 kan sagen inden for en frist af 14 dage kræves gjort til genstand for  

 behandling i en i denne anledning nedsat voldgift,» Den 8. oktober 1985 opsagde bestyrelsen for Den Selvejende Institution  

 Ankerhus regnskabsfører J fra hans ansættelse på institutionen med gældende  

 varsel fra den 1. november 1985 at regne.
Det anføres i opsigelsesskrivelsen,  

 at »opsigelsen sker i henhold til de i funktionærlovens § 2 givne  

 regler.« Institutionen underrettede ikke den ansattes organisation, Handels- og  

 Kontorfunktionærenes Forbund, om opsigelsen, således som det er foreskrevet  

 efter aftalen.
Den 13. november 1985 meddelte HK's Ringsted-Sorø afdeling i  

 en skrivelse til bestyrelsen for Ankerhus Seminarium, at man fra J havde  

 modtaget en kopi af opsigelsen.
I den anledning anmodede afdelingen om en  

 forhandling snarest muligt.
Der kom imidlertid ikke nogen forhandling i  

 stand, idet en henvendelse fra institutionens advokat til den lokale  

 HK-afdeling ikke blev besvaret.
Efter henvendelse fra HK, meddelte  

 Finansministeriet i skrivelse af 17. september 1986 til HK, at  

 »Finansministeriet hverken anser opsigelsen for ugyldig eller  

 usaglig.« Det er oplyst, at der er ført en civil sag for domstolene mellem J og  

 Ankerhus.
 Klagerne har nedlagt påstand om, at de indklagede tilpligtes at betale en  

 af Arbejdsretten fastsat bod for brud på den mellem parterne den 4. juli 1985  

 indgåede aftale.
 Indklagede har påstået frifindelse.
Klagerne har til støtte for deres påstand anført, at underretningspligten  

 i aftalens § 1 er en central bestemmelse i afskedigelsesreglerne.  

 Iagttagelsen af denne regel er forudsætningen for, at den i aftalen  

 foreskrevne procedure kan komme i gang.
Såfremt der ikke sker nogen  

 underretning om afskedigelsen straks, afskæres organisationen fra inden for  

 den i aftalen nævnte frist på 14 dage efter opsigelsen at kræve afskedigelsen  

 forhandlet med den lokale ansættelsesmyndighed.
Indklagede har indledningsvis begrundet frifindelsespåstanden med, at den  

 manglende iagttagelse af CO-STAT-aftalens regler efter selve aftalens indhold  

 ikke er sanktioneret med bod.
Spørgsmålet om bod nævnes således ikke.
Derimod  

 er der mulighed for indbringelse af spørgsmålet om berettigelsen af en  

 afskedigelse for den i aftalen nævnte voldgiftsret, eventuelt med tilkendelse  

 af erstatning til den afskedigede til følge.
Måtte Arbejdsretten imidlertid  

 fastslå, at der i arbejdsretslovens § 12, jfr. § 9, stk. 1, nr. 2, er hjemmel  

 til at idømme bod, begrundes frifindelsespåstanden med, at man fra  

 institutionens side har henvendt sig for at få en drøftelse af sagen, men at  

 det beror på HK's forhold, at en sådan drøftelse ikke kom i stand.
Det  

 erkendes, at det var en fejl, at der ikke blev sendt meddelelse til HK, da  

 opsigelsen blev afgivet.
Den således skete tilsidesættelse af CO-STAT-aftalen  

 er imidlertid efter indklagedes opfattelse af ganske formel karakter.  

 Klagerne har ikke påberåbt sig andre omstændigheder ved opsigelsen end den  

 nævnte formelle fejl.
HK har ikke været afskåret fra at indbringe  

 afskedigelsen for en voldgiftsret i overensstemmelse med CO-STAT-aftalen,  

 dersom HK havde været af den opfattelse, at der kunne være tvivl om  

 opsigelsens gyldighed eller rimelighed.
 Klagerne har over for det af indklagede indledningsvis anførte gjort  

 gældende, at aftalen er en klar kollektiv overenskomst, og at brud på en  

 sådan aftale kan medføre idømmelse af bod efter § 12 i arbejdsretsloven.
 Arbejdsretten skal udtale:
Som erkendt af indklagede er der fra den indklagede institutions side ved  

 en fejl ikke sket underretning til den afskedigedes organisation om  

 afskedigelsen samtidig med, at den fandt sted.
Derved blev organisationen  

 afskåret fra muligheden for på dette tidlige tidspunkt at gøre  

 afskedigelsessagen til genstand for nærmere undersøgelse og eventuel  

 drøftelse med vedkommende arbejdsgiver, en mulighed, som aftalen netop  

 tilsikrer arbejdstagersiden.
Der findes herved at være begået et brud på den  

 indgåede aftale, der må anses for at være en kollektiv overenskomst om løn-  

 og arbejdsforhold.
For dette overenskomstbrud findes Den Selvejende  

 Institution Ankerhus at have forskyldt en bod, der passende kan bestemmes til  

 25.ooo kr.
Boden tilfalder Landsorganisationen i Danmark.
 Indklagede findes endvidere at burde betale 2.000 kr. i sagsomkostninger  

 til Arbejdsretten.
 T h i k e n d e s f o r r e t :
 Indklagede, Den Selvejende Institution Ankerhus, betaler til  

 Landsorganisationen i Danmark for brud på den mellem Finansministeriet og  

 CO-STAT den 4. juli 1985 indgåede aftale en bod på 25.000 kr.
 De indklagede betaler 2.000 kr. i sagsomkostninger til Arbejdsretten.
 (* 1) Henvisninger: Per Jacobsen s.589 (note 15), K 87.223 K 87.345, K  

 86.386 (A 1987, s.111), K 10.194 (A 1984 s.164).
