Skriftlig fremsættelse (12. marts 2003) Økonomi- og  

 erhvervsministeren  

  

 (Bendt Bendtsen) :
 Herved tillader jeg mig for Folketinget at fremsætte:
Forslag til lov om  

 forbrugerklager (forbrugerklageloven) (Lovforslag nr.
L 179).
Regeringen vil sikre forbrugerne flere og bedre klagemuligheder.  

 Der er derfor igangsat en reform af forbrugerklageområdet, som også indgår i  

 regeringens oplæg til Ny forbrugerpolitik.
Reformens udgangspunkt er, at både  

 virksomheder og forbrugere skal tage et større medansvar for egne klager.
De  

 enkelte brancher skal have et økonomisk incitament til at oprette egne,  

 private  

 klagenævn og forbrugerne et incitament til at overveje en klage, inden den  

 indgives.
Samtidig skal reformen sikre en mere lige konkurrence mellem  

 erhvervsdrivende  

 i forhold til finansiering af behandlingen af forbrugerklager.
De erhvervsdrivende skal som udgangspunkt selv tage hånd om  

 behandlingen og finansieringen af egne klager i godkendte, private klagenævn.  

 Det er målet, at der med udgangen af 2006 kan være oprettet yderligere 5  

 private klagenævn.
Det skal være muligt for de private klagenævn at afkræve  

 de  

 erhvervsdrivende, som ikke løbende bidrager til nævnets drift, at betale for  

 en  

 sags behandling.
Forbrugerklagenævnet skal som udgangspunkt behandle klager på områder,  

 der ikke er dækket af et godkendt, privat klagenævn.
De erhvervsdrivende skal  

 fremover betale for en sags behandling ved Forbrugerklagenævnet, hvis  

 forbrugeren får medhold i sin klage eller hvis sagen forliges.
Hvis den nye finansieringsstruktur skal kunne fungere efter  

 hensigten, er det nødvendigt at skabe sikkerhed for, at de beløb, som en  

 erhvervsdrivende skal betale for en sags behandling, også bliver betalt.
Det  

 er  

 derfor hensigten at give Forbrugerstyrelsen udpantningsret for de beløb, som  

 afkræves  

 de erhvervsdrivende for behandling af en sag ved Forbrugerklagenævnet og de  

 godkendte, private klagenævn.
Også forbrugerne skal bidrage til at få skabt flere og bedre  

 klagemuligheder.
Det er derfor tanken at forhøje gebyret for at klage til  

 Forbrugerklagenævnet, ligesom det er hensigten at indføre differentierede  

 undergrænser  

 for indgivelse af klage.
Forhøjelsen modsvares af, at også overgrænsen for at  

 klage tænkes forhøjet.
Dermed får forbrugerne nye klagemuligheder.
De  

 forskellige beløbsstørrelser fastsættes i en bekendtgørelse.
 Med henblik på at gøre sagsbehandlingen mere fleksibel og  

 forkorte sagsbehandlingstiden skal Forbrugerstyrelsen som sekretariat kunne  

 træffe afgørelser i visse sager.
 Det er også vigtigt at sikre en større efterlevelse af  

 klagenævnsafgørelserne og et mere gennemskueligt marked for forbrugerne.  

 Derfor  

 er det hensigten at offentliggøre mere statistik på forbrugerområdet, at give  

 information af mere bred karakter og information om, hvorvidt klagenævnenes  

 afgørelser konkret er efterlevet.
For så vidt angår de økonomiske og administrative konsekvenser  

 for det offentlige, forventes besparelser og merudgifter at balancere over  

 perioden 2004 til 2006. En forudsætning er dog, at der i perioden løbende  

 oprettes 5 nye private klagenævn, og at der først fra 2007 inddrages nye  

 områder under det offentlige klagenævns virksomhed.
For så vidt angår  

 erhvervslivet, vil der for de brancher, som opretter egne klagenævn, være  

 udgifter forbundet med etablering, drift og administration.
Ordningen omkring  

 betaling af sagsomkostninger ved Forbrugerklagenævnet forventes at medføre en  

 samlet årlig udgift for de erhvervsdrivende på 5-6 mio. kr.
Omvendt får de  

 private klagenævn bedre muligheder for at få dækket omkostningerne ved  

 klagebehandlingen.
For borgerne vil forslaget betyde flere og bedre  

 klagemuligheder, men også at der fremover skal betales et højere klagegebyr.  

 Lovforslaget har ingen miljømæssige konsekvenser.
For så vidt angår forholdet  

 til EU-retten lever Forbrugerklagenævnet og de godkendte, private klagenævn  

 op  

 til Kommissionens henstilling 98/257/CE om de principper, der finder  

 anvendelse  

 for organer med ansvar for udenretslig bilæggelse af tvister på  

 forbrugerområdet.
 Det foreslås, at loven træder i kraft 1. januar 2004, dog  

 således at § 14 vedrørende Forbrugerklagenævnets mulighed for at bemyndige  

 sekretariatet til at træffe afgørelser, træder i kraft 1. juli 2003.
 I det jeg i øvrigt henviser til lovforslaget og de bemærkninger,  

 der ledsager det, skal jeg anbefale forslaget til Tingets velvillige  

 behandling.
