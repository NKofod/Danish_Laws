Ved lov nr. 193 af 29. april 1981 om personnavne, der afløser lov nr. 140  

 af 17. maj 1961, er der gennemført en række ændringer, som skaber  

 ligestilling mellem mænd og kvinder og mellem børn i og uden for ægteskab med  

 hensyn til erhvervelse af efternavn.
Betegnelsen »slægtsnavn« er  

 erstattet med betegnelsen »efternavn«, som er bedre stemmende med  

 navnelovens øvrige terminologi (fornavn, mellemnavn).
Efter den gældende navnelov får et barn - hvad enten det er født i eller  

 uden for ægteskab straks ved fødslen et efternavn.
Denne automatik er delvis  

 ophævet ved den nye navnelov, idet et barn kun får et efternavn straks ved  

 fødslen, såfremt forældrene fører samme efternavn.
Fristen for navngivning er  

 ændret fra 1 år til 6 måneder.
Der er endvidere gennemført en ny regel,  

 hvorefter forandring af et barns navn kræver samtykke fra barnet, hvis det er  

 fyldt 12 år.
Med hensyn til ægtefællers navn foreskriver loven, at hver part som  

 udgangspunkt beholder sit efternavn ved indgåelse af ægteskab.
De hidtil  

 gældende bestemmelser om fortabelse af efternavn er ophævet.
Endelig indebærer loven en udvidet adgang til at anmelde navneforandring  

 til ministerialbogen, ligesom anmeldelse kan ske gentagne gange.
Det er uden  

 betydning, om det navn, der ønskes ændret, er erhvervet ved navnebevis eller  

 bevilling.
 Lov nr. 193 af 29. april 1981, der er aftrykt som bilag 1 til nærværende  

 cirkulære, træder i kraft den 1. april 1982.
 Da loven også anvender betegnelsen »efternavn« i tilfælde, hvor  

 en person fører et efternavn, der er erhvervet på grundlag af ægteskab  

 (giftenavn), vil der i det følgende tillige blive benyttet betegnelsen  

 »eget efternavn«.
 Ved eget efternavn forstås det efternavn, en person har erhvervet i  

 forbindelse med fødslen eller senere har opnået på andet grundlag end  

 ægteskab - i praksis det efternavn, dåbsattesten eller navneattesten udviser.
 Fører en person et giftenavn som efternavn, er eget efternavn således det  

 efternavn, den pågældende senest har båret, som ikke er erhvervet på grundlag  

 af ægteskab.
 Med hensyn til de lovbestemmelser, der vedrører ministerialbogsførerne,  

 bemærkes følgende:
I.
Erhvervelse af efternavn Bestemmelserne herom findes i lovens § 1, der indebærer ens regler for  

 børn i og uden for ægteskab.
Endvidere giver bestemmelserne som udgangspunkt  

 ikke den ene af forældrene navnemæssig fortrinsret for den anden.
 Reglerne i § 1 finder ikke anvendelse på børn, der er født før lovens  

 ikrafttræden.
Det er en forudsætning, at forældrene ved barnets fødsel har samme  

 efternavn.
Får forældrene først samme efternavn efter barnets fødsel, gælder  

 reglen i stk. 1 ikke, men der skal foretages valg af efternavn for barnet  

 efter stk. 2, også selvom forældrene får samme efternavn, inden  

 navngivningsfristen er udløbet.
 Er det efternavn, faderen eller moderen bar ved barnets fødsel, erhvervet  

 på grundlag af ægteskab (giftenavn), kan i stedet vælges det efternavn, en af  

 forældrene senest inden barnets fødsel har båret, som ikke er erhvervet på  

 grundlag af ægteskab (eget efternavn), jfr. § 1, stk. 2, 2. pkt.
 Kan barnet efter reglerne i lovens § 2, jfr. afsnit VI A, tillægges et  

 andet efternavn, f.eks. et nyt efternavn, som en af forældrene har erhvervet  

 efter barnets fødsel, jfr. § 2, nr. 2 eller det efternavn, stedfaderen eller  

 stedmoderen bærer, jfr. § 2, nr. 4, kan et sådant navn vælges for barnet i  

 stedet for et af de i § 1, stk. 2, nævnte navne.
II.
Erhvervelse af fornavn Bestemmelserne herom findes i lovens § 10, stk. 1, der foreskriver  

 følgende:
 1. Ethvert barn skal tillægges et eller flere  

 fornavne.
 2. Der må som fornavn ikke vælges et navn, der ikke er  

 et egentligt fornavn, eller som kan blive til ulempe for barnet.
Det tilkommer forældremyndighedens indehaver under iagttagelse af de  

 fastsatte begrænsninger at vælge fornavn for barnet.
Med henblik på at lette  

 valget af fornavn og i øvrigt i videst muligt omfang at undgå tvivl med  

 hensyn til, om et påtænkt navn kan anvendes som fornavn, udsender  

 kirkeministeriet i samråd med Københavns universitets institut for  

 navneforskning med passende mellemrum en fortegnelse over godkendte fornavne.  

 Den seneste fortegnelse er udsendt ved ministeriets cirkulære af 1. december  

 1981. Fortegnelsen omfatter ikke navne, som kun er godkendt under særlige  

 omstændigheder eller på særlige vilkår.
 Med hensyn til valg af fornavn skal i øvrigt bemærkes følgende:
 1. Det følger af bestemmelserne i § 10, stk. 1, at et  

 navn, der er i brug som efternavn, i almindelighed ikke kan anvendes som  

 fornavn, og at der ikke må tillægges en dreng et pigenavn eller en pige et  

 drengenavn.
 2. Med de undtagelser, der fremgår af fortegnelsen,  

 anses i almindelighed navne med endelsen -i og -y som drengenavne og navne  

 med endelsen -a og -ie som pigenavne.
 3. Der må ikke tillægges et barn et fornavn, som bæres  

 af ældre levende søskende, medmindre der tillægges barnet et yderligere  

 fornavn.
 4. Kælenavnsformer, forkortelser og usædvanlige  

 stavemåder af gængse fornavne vil i almindelighed ikke kunne forventes  

 godkendt.
 5. Almindelig kendte titler, titulaturer,  

 stillingsbetegnelser o.lign. kan ikke anvendes som fornavne.
6. Betegnelsen junior, talangivelser (f.eks.
III)  

 eller præfixer (f.eks. de, du og von) kan ikke benyttes til fornavne.
7. Der kan ikke tillægges et barn 2 ens fornavne,  

 ejheller forbundet med bindestreg.
Derimod kan forskellige fornavne forbindes  

 med bindestreg.
Et fornavn og et mellemnavn kan ikke forbindes med  

 bindestreg.
8. Navne, der ikke er optaget på fortegnelsen over  

 godkendte fornavne, må kun tillægges efter forud indhentet godkendelse fra  

 kirkeministeriet, jfr. dog pkt. 9. Godkendelse kan eventuelt indhentes  

 telefonisk.
Hævdes det ønskede navn faktisk at være i brug som fornavn inden  

 for den europæisk-amerikanske kulturkreds, må dette så vidt muligt  

 dokumenteres.
I tilfælde af opkaldelse må der tilvejebringes  

 dåbsattest/navneattest for den person, efter hvem barnet ønskes opkaldt,  

 eller eventuelt anden dokumentation for den pågældendes navn.
Påberåbes en  

 lokal navneskik, må denne godtgøres.
 Navne hentet fra fjernerestående samfund vil normalt ikke kunne forventes  

 godkendt, medmindre forældrene eller en af disse har tilknytning til et land,  

 hvor navnet er i brug som fornavn.
 Den af medlemmer af det mosaiske trossamfund fulgte særlige navneskik  

 berøres ikke af foranstående regler.
 9. Forældre, hvoraf den ene eller begge har eller har  

 haft fremmed statsborgerret, kan uden forelæggelse for kirkeministeriet  

 tillægge deres barn et ikke tidligere godkendt navn, såfremt de erklærer, at  

 navnet er i brug som fornavn i det land, hvori de eller en af dem har eller  

 har haft statsborgerret.
III.
Navngivningen Navngivning skal foretages af forældremyndighedens indehaver senest 6  

 måneder efter barnets fødsel enten ved anmeldelse til ministerialbogen eller  

 ved dåb, jfr. § 1, stk. 3, 1. pkt., og § 10, stk. 2.
Forældremyndigheden over ugift barn under 18 år tilkommer forældrene i  

 forening, når der er tale om et ægtebarn.
Såfremt forældrene er separeret  

 eller skilt, er der ved separationen eller skilsmissen truffet bestemmelse  

 om, hvem af forældrene der skal have forældremyndigheden over barnet.  

 Forældremyndigheden over et barn uden for ægteskab tilkommer moderen.
Er et  

 barn bortadopteret, tilkommer forældremyndigheden adoptivforældrene i  

 forening.
Navngivning ved dåb kan ifølge lovens § 13 ske med borgerlig gyldighed i  

 folkekirken eller et anerkendt trossamfund uden for de sønderjyske landsdele.  

 Der henvises herom til kirkeministeriets cirkulære af 1. marts 1982 om  

 navngivning ved dåb i folkekirken og de anerkendte trossamfund.
Det er som  

 hidtil en forudsætning for navngivning ved dåb, at barnet nævnes med såvel  

 fornavn som efternavn i dåben.
Navngivning ved anmeldelse sker for børn, der har bopæl uden for de  

 sønderjyske landsdele, normalt til folkekirkens ministerialbogsfører på  

 fødselsregistreringsstedet.
Der henvises herom til kirkeministeriets  

 cirkulære af 1. marts 1982 om navngivning ved anmeldelse til  

 ministerialbogen.
Anmeldelse afgives på den som bilag 2 aftrykte blanket  

 (formular 1). En indberetning fra en frimenighedspræst om en foretaget  

 barnedåb betragtes som en med forældrenes samtykke afgivet anmeldelse om  

 barnets navngivning.
Anmeldelse af efternavn skal ikke finde sted, såfremt der inden udløbet af  

 6 måneders-fristen er udfærdiget navnebevis for barnet til at føre et  

 efternavn, som ikke kan tillægges efter reglerne i §§ 1 og 2, f.eks. et navn  

 bestående af forældrenes efternavne forbundet med bindestreg.
Tilsvarende  

 gælder, såfremt barnet er blevet tillagt et efternavn ved en  

 adoptionsbevilling, der er udfærdiget inden 6 måneders-fristens udløb.
Anmeldelse af efternavn skal så vidt muligt ekspederes på grundlag af  

 oplysningerne i ministerialbogen eller fødselsmeddelelsen (bane 3) og uden,  

 at der stilles krav om fornyet dokumentation vedrørende forældrenes navne.  

 Dette gælder også i tilfælde, hvor navngivning sker ved dåb i et andet sogn  

 end det, hvor fødslen er registreret.
Det er derfor vigtigt, at der i  

 forbindelse med fødselsanmeldelsen tilvejebringes den foreskrevne  

 dokumentation, og at fødselstilførslen udføres omhyggeligt og nøjagtigt.
For  

 så vidt angår udfyldelsen af forældrerubrikken henledes opmærksomheden på, at  

 såfremt faderen eller moderen fører et efternavn, der er erhvervet på  

 grundlag af ægteskab (giftenavn), skal tillige anføres eget efternavn.
Kontrollen med, at navngivning sker rettidig, påhviler folkekirkens  

 ministerialbogsfører på fødselsregistreringsstedet.
Det kan anbefales  

 ministerialbogsførerne i større sogne (pastorater) at føre en erindringsliste  

 over stedfundne fødselsregistreringer.
 Er barnet ikke døbt eller navngivet inden 6 måneder-fristens udløb, får  

 barnet ifølge loven det efternavn, moderen bar ved barnets fødsel, jfr. § 1,  

 stk. 3, 2. pkt.
Der foretages straks notering om det efternavn, barnet herefter fører, og  

 i anmærkningsrubrikken indføres der en bemærkning om, at barnet har fået  

 tillagt navnet i medfør af lovens § 1, stk. 3, 2. pkt.
Samtidig sendes der en  

 meddelelse til forældrene (moderen) om det passerede tillige med oplysning  

 om, at der i medfør af lovens § 2 er mulighed for ved anmeldelse til  

 ministerialbogen at foretage ændring af det tillagte efternavn.
Endvidere  

 påmindes forældrene om, at de under bødeansvar, jfr. § 16, stk. 3, er  

 pligtige at tillægge barnet et fornavn, og at der vil blive afgivet  

 indberetning til statsamtet (i København overpræsidiet), såfremt tillæggelse  

 af fornavn ikke har fundet sted inden udløbet af en frist af 4 uger.
 Er der hengået 6 uger, uden at forældrene har ladet høre fra sig, afgives  

 der indberetning til statsamtet (overpræsidiet) om den manglende navngivning.
 Sker tillæggelse af efternavn og fornavn ikke samtidig, må der i 2 omgange  

 afgives indberetning til folkeregistret om navngivningen.
 Opmærksomheden henledes på, at den ændrede navngivningsfrist ikke gælder  

 for børn, der er født før lovens ikrafttræden.
IV. Ændring af fødselsregistreringen Med hensyn til registrering af fødselsanmeldelser og notering om  

 faderskabs fastslåelse henvises til ministeriets cirkulære af 12. december  

 1960 afsnit I og II.
 Medfører faderskabssagens udfald, at der må foretages ændring af den skete  

 fødselsregistrering, forholdes som følger:
Har barnet fået tillagt et efternavn, som det efter reglerne i § 1 ikke er  

 berettiget til at bære, slettes det pågældende navn.
Såfremt 6  

 måneders-fristen er udløbet - hvilket normalt vil være tilfældet - anføres i  

 stedet det efternavn, moderen bar ved barnets fødsel,og der afgives  

 indberetning til folkeregistret om navneændringen.
Samtidig sendes der er en  

 meddelelse til moderen om det passerede tillige med oplysning om, at der i  

 medfør af lovens § 2 er mulighed for ved anmeldelse til ministerialbogen at  

 foretage ændring af det tillagte efternavn.
 Har barnet fået tillagt et efternavn, sker der ingen slettelse af navnet,  

 men forældrene gøres bekendt med deres adgang til at vælge et nyt efternavn  

 for barnet efter reglerne i § 2.
V.
Erhvervelse af efternavn på grundlag af ægteskab Ved indgåelse af ægteskab sker der ikke en automatisk navneændring for  

 nogen af parterne, idet hver ægtefælle som udgangspunkt beholder sit  

 efternavn. Ønsker ægtefæller samme efternavn, kan den ene ægtefælle ved  

 anmeldelse til vielsesmyndigheden med den anden ægtefælles samtykke antage  

 dennes efternavn, medmindre navnet er erhvervet på grundlag af ægteskab, jfr.  

 lovens § 4, stk. 1.
Adgangen til ved anmeldelse til vielsesmyndigheden at antage den anden  

 ægtefælles efternavn gælder såvel for manden som for kvinden.
Bestemmelsen  

 finder også anvendelse for ægtefæller, der har indgået ægteskab før lovens  

 ikrafttræden.
§ 4,  stk. 1, giver kun adgang til at antage den anden  

 ægtefælles efternavn som såkaldt giftenavn.
Dette indebærer, at navnet i  

 tilfælde af nyt ægteskab ikke kan videregives til den nye ægtefælle.
Anmeldelse om antagelse af den anden ægtefælles efternavn kan ske inden  

 ægteskabets indgåelse eller senere under ægteskabet.
Sker anmeldelse inden  

 ægteskabets indgåelse får navneændringen virkning fra vielsen.
Antagelse af  

 den anden ægtefælles navn kræver dennes samtykke.
Som nævnt gælder adgangen til at antage den anden ægtefælles efternavn  

 ikke, såfremt dette navn er erhvervet på grundlag af ægteskab.
I denne  

 situation har ægtefællerne følgende muligheder for ved anmeldelse til  

 vielsesmyndigheden at opnå et fælles efternavn:
Har en ægtefælle efter ægteskabets indgåelse fået et nyt efternavn, som  

 ikke er et giftenavn, kan med dennes samtykke den anden ægtefælle ved  

 anmeldelse til vielsesmyndigheden antage det nye navn som giftenavn.
Det er  

 ingen betingelse, at ægtefællerne i forvejen havde fælles efternavn.
 En ægtefælle, der bærer den andens efternavn, kan beholde dette navn,  

 uanset om den anden ægtefælle tager navneforandring.
 Adgangen til ved anmeldelse til vielsesmyndigheden at antage den anden  

 ægtefælles efternavn består, indtil ægteskabet er ophørt ved skilsmisse eller  

 på grund af en af ægtefællernes død.
 Er ægtefællerne viet i folkekirken eller et anerkendt trossamfund, afgives  

 anmeldelsen til ministerialbogsføreren på vielsesstedet. Ønsker parterne  

 straks fra vielsen at føre samme efternavn, kan anmeldelse ske såvel til  

 ministerialbogsføreren på vielsesstedet som til den myndighed, der prøver  

 ægteskabsbetingelserne (borgmesterkontoret). Sker anmeldelsen til  

 borgmesterkontoret, vil den anmeldte navneændring fremgå af  

 prøvelsesattesten.
Som dokumentation til brug ved tilførslen om en vielse skal fremlægges  

 parternes dåbs- eller navneattester.
En tidligere gift person, der fører et  

 giftenavn, skal tillige fremlægge vielsesattest vedrørende det tidligere  

 ægteskab.
En tidligere gift person, der fører sit eget efternavn, skal som  

 dokumentation herfor ikke afkræves vielsesattest, men kan nøjes med at  

 forevise sit personnummerbevis.
Ved tilførslen om en vielse anføres hver part med det efternavn, den  

 pågældende bærer ved ægteskabets indgåelse.
For en part, der fører et  

 giftenavn ved ægteskabets indgåelse, anføres tillige eget efternavn.
Antager  

 en ægtefælle den andens efternavn som giftenavn, overstreges det hidtidige  

 efternavn og i stedet anføres det antagne giftenavn, efterfulgt af eget  

 efternavn.
Er det hidtidige efternavn et giftenavn, overstreges alene dette  

 navn, og i stedet anføres det nye giftenavn.
Det kan anbefales, at der  

 afsættes en passende plads til efternavnsændringer, og at giftenavn og eget  

 efternavn ikke anføres i samme linie.
En anmeldelse efter § 4, stk. 1, afgives på den som bilag 3 aftrykte  

 blanket (formular 2). Sker anmeldelsen under ægteskabet, skal den så vidt  

 muligt ekspederes på grundlag af de i vielsestilførslen anførte oplysninger  

 vedrørende ægtefællernes navne.
Vielsesattest skal medfølge anmeldelsen.
 Fyldestgør anmeldelsen de i loven fastsatte betingelser, foretages der  

 notering i ministerialbogen om den stedfundne navneændring med henvisning til  

 den pågældende lovbestemmelse og med oplysning om datoen for anmeldelsen.
I forbindelse med lovens gennemførelse har justitsministeriet truffet  

 bestemmelse om, at en ægtefælle, der gør brug af retten til at anvende eget  

 efternavn som mellemnavn foran giftenavnet, til enhver tid på begæring kan få  

 udstedt vielsesattest med oplysning om denne navnebrug.
Navnebrugen noteres  

 ved tilførslen om vielsen og indberettes til folkeregistret sammen med  

 vielsen, såfremt begæringen foreligger ved ægteskabets indgåelse.
Fremsættes  

 begæringen på et senere tidspunkt, sker indberetning til folkeregistret ved  

 almindeligt brev, der CPR-stemples.
Navnebrugen indberettes som  

 adresseringsnavn.
Der kan ikke i andre tilfælde udstedes vielsesattest med oplysning om  

 faktisk navnebrug.
Fremkommer der begæring herom, henvises den pågældende til  

 at anmelde navnebrugen til folkeregistret.
VI.
Navneforandring ved anmeldelse til ministerialbogen A. Ændring af eget efternavn Lovens § 2 omhandler adgangen til ved anmeldelse til ministerialbogen at  

 ændre det efternavn, en person har erhvervet i forbindelse med fødslen eller  

 senere har opnået på andet grundlag end ægteskab.
Det er således en persons  

 eget efternavn, der kan ændres ved anmeldelse i medfør af § 2.
 Eget efternavn kan ved anmeldelse til ministerialbogen ændres til et af  

 følgende navne:
 1. Det efternavn, faderen eller moderen bar ved  

 barnets fødsel, medmindre navnet er erhvervet på grundlag af ægteskab, eller  

 det efternavn, faderen eller moderen senest inden barnets fødsel har båret,  

 som ikke er erhvervet på grundlag af ægteskab, jfr. § 2, nr. 1. Der kan  

 således ikke ved anmeldelse antages et giftenavn, som en af forældrene bar  

 ved barnets fødsel.
En anmeldelse efter § 2, nr. 1, skal så vidt muligt ekspederes på grundlag  

 af de i ministerialbogens forældrerubrik anførte oplysninger vedrørende  

 forældrenes navne.
For den, anmeldelsen angår, skal dåbsattest/navneattest  

 medfølge.
 2. Et efternavn, som en af forældrene har erhvervet  

 efter barnets fødsel, medmindre navnet er erhvervet på grundlag af ægteskab,  

 jfr. § 2, nr. 2, 1. pkt.
Er faderens eller moderens efternavn erhvervet ved navnebevis efter § 6,  

 skal den pågældende af forældrene samtykke i anmeldelsen, jfr. § 2, nr. 2, 2.  

 pkt.
Er navnet derimod antaget ved anmeldelse efter § 2 eller erhvervet ved  

 navnebevis efter § 8, kræves der ikke samtykke til anmeldelsen.
 En anmeldelse efter § 2, nr. 2, skal vedlægges dokumentation for det af  

 faderen eller moderen erhvervede efternavn (navnebevis eller  

 navneændringsattest) tillige med dåbsattest/navneattest for faderen eller  

 moderen og for den, anmeldelsen angår.
 3. Et efternavn, som den pågældende tidligere har  

 båret, medmindre navnet er erhvervet på grundlag af ægteskab, jfr. § 2, nr.  

 3.
Konstateres det ved eftersyn af ministerialbogen, at det anmeldte navn  

 tidligere har været båret som efternavn, foretages der uden yderligere  

 dokumentation notering om navneændringen.
Det er dog en forudsætning, at  

 navnet ikke er blevet slettet som båret med urette.
For den, anmeldelsen  

 angår, skal dåbsattest/navneattest medfølge.
4. Det efternavn, stedfaderen eller stedmoderen bærer,  

 medmindre navnet er erhvervet på grundlag af ægteskab, eller det efternavn,  

 stedfaderen eller stedmoderen senest har båret, som ikke er erhvervet på  

 grundlag af ægteskab, jfr. § 2, nr. 4, 1. pkt.
Dette gælder, selv om moderen  

 (faderen) er separeret fra stedfaderen (stedmoderen), eller samlivet mellem  

 ægtefællerne er ophævet.
Stedfaderen eller stedmoderen skal samtykke i anmeldelsen, jfr. § 2, nr.  

 4, 2. pkt.
Som dokumentation vedlægges dåbsattest/navneattest for stedfaderen  

 eller stedmoderen samt vielsesattest.
Endvidere skal medfølge  

 dåbsattest/navneattest for den, anmeldelsen angår.
Bestemmelserne i § 2, nr 1-4, kommer også til anvendelse på personer, der  

 er født før lovens ikrafttræden.
Adoptivforhold er sidestillet med naturligt  

 slægtskab.
 Ved ændring af efternavnet i medfør af § 2 kan det hidtidige efternavn  

 bevares som mellemnavn, jfr. § 11, stk. 1. Bæres det nye efternavn allerede  

 som mellemnavn, bortfalder dette ved navneændringen, jfr. § 11, stk. 4.
 Antagelse af nyt eget efternavn ved anmeldelse efter § 2 er ikke til  

 hinder for, at anmelderen bevarer et hidtil båret giftenavn.
For ugift barn under 18 år afgives anmeldelse om navneforandring af dem  

 eller den, der har forældremyndigheden over barnet.
De herom gældende regler  

 er omtalt under afsnit III.
 Angår anmeldelsen et barn, der er fyldt 12 år, skal barnet samtykke i  

 navneforandringen, jfr. § 14, stk. 1. Såfremt barnets samtykke af særlige  

 grunde ikke kan indhentes, skal anmelderen henvises til eventuelt at  

 gennemføre navneforandringen ved navnebevis.
 Antager en af forældrene et nyt efternavn ved anmeldelse efter § 2, må det  

 oplyses, om anmeldelsen tillige skal omfatte den pågældendes børn, jfr.  

 herved § 2, nr. 2. Børn, der er over 18 år eller har indgået ægteskab, skal  

 dog afgive selvstændig anmeldelse.
 Er anmelderen gift, og ønsker ægtefællen at antage anmelderens nye  

 efternavn som giftenavn, må der efterfølgende afgives anmeldelse herom til  

 vielsesmyndigheden, jfr. afsnit V.
En anmeldelse efter § 2 afgives på den som bilag 4 aftrykte blanket  

 (formular 3), bilagt den foreskrevne dokumentation.
Omfatter anmeldelsen  

 ugifte børn under 18 år, skal tillige medfølge dåbsattester/navneattester for  

 disse.
Fører anmelderen et giftenavn, skal også vielsesattest vedlægges.
Fyldestgør anmeldelsen de i loven fastsatte betingelser, foretages der  

 notering i ministerialbogen om den stedfundne navneændring, herunder  

 oplysning om, i medfør af hvilken bestemmelse, under hvilken dato og af hvem  

 anmeldelsen er foretaget.
Har anmeldelsen virkning for børn, der ikke er  

 registreret på anmeldelsesstedet, sendes tillige meddelelse om navneændringen  

 til det registreringssted, hvor barnets dåb eller navngivning er registreret,  

 bilagt dåbsattest/navneattest for det pågældende barn.
Der afgives indberetning til folkeregistret om navneændringen særskilt for  

 hver person, der er omfattet af anmeldelsen.
Indberetningen foretages af  

 registreringsmyndigheden på det sted, hvor tilførsel om navneændringen sker.
 Om foretagne navneændringer i medfør af § 2 meddeles der på begæring  

 attest (navneændringsattest).
 I andre tilfælde end de i § 2 nævnte kan antagelse af nyt eget efternavn  

 kun ske ved udfærdigelse af navnebevis, jfr. § 5.
B. Ændring af fornavn Ifølge § 10, stk. 3, kan forandring af fornavn fremtidig ske ved  

 anmeldelse til ministerialbogen.
Der kan foretages anmeldelse om følgende  

 forandringer:
 Bestemmelserne i § 10, stk. 1, gælder også ved forandring af fornavn.  

 Bortkastelse af fornavn kan således kun ske, såfremt anmelderen enten  

 beholder et andet fornavn eller samtidig erhverver et nyt fornavn, og en  

 anmeldelse om antagelse af et nyt fornavn, der ikke findes i fortegnelsen  

 over godkendte fornavne, jfr. afsnit II, må kun tages til følge efter forud  

 indhentet tilladelse fra kirkeministeriet, jfr. dog afsnit II, pkt. 9.
 En anmeldelse efter § 10, stk. 3, afgives på den som bilag 4 aftrykte  

 blanket (formular 3). For den, anmeldelsen angår, skal dåbsattest/navneattest  

 medfølge.
 Tages anmeldelsen til følge, noteres navneændringen i ministerialbogen med  

 oplysning om, under hvilken dato og af hvem anmeldelsen er foretaget.
C. Ændring af giftenavn Den, der har antaget et efternavn på grundlag af ægteskab, kan ved  

 anmeldelse til vielsesmyndigheden genantage det efternavn, vedkommende bar  

 ved ægteskabets indgåelse, eller såfremt dette navn var et giftenavn - det  

 efternavn, vedkommende senest har båret, som ikke er erhvervet på grundlag af  

 ægteskab, jfr. § 4, stk. 2. Anmeldelse kan ske såvel under ægteskabet som  

 efter dettes ophør.
I tilfælde, hvor en person har været gift flere gange,  

 kan anmeldelse ske til den seneste vielsesmyndighed.
 Ønsker en person, der har været gift flere gange, at generhverve et  

 tidligere giftenavn, som vedkommende ikke bar ved indgåelsen af det seneste  

 ægteskab, kan navneændringen ikke ske ved anmeldelse til vielsesmyndigheden,  

 men den pågældende må henvises til at søge navnebevis.
 En anmeldelse i medfør af § 4, stk. 2, afgives på den som bilag 3 aftrykte  

 blanket (formular 2). Anmeldelsen skal så vidt muligt ekspederes på grundlag  

 af de i vielsestilførslen anførte oplysninger vedrørende anmelderens navn.  

 Vielsesattest skal medfølge anmeldelsen.
 Fyldestgør anmeldelsen lovens betingelser, foretages der notering i  

 ministerialbogen om den stedfundne navneændring med henvisning til den  

 pågældende lovbestemmelse og med oplysning om datoen for anmeldelsen.  

 Navneændringen må anføres klart og tydeligt, jfr. herved de i afsnit V givne  

 anvisninger.
VII.
Erhvervelse og bortkastelse af mellemnavn Ifølge § 11, stk. 1, kan et barn ved dåben eller ved anmeldelse til  

 ministerialbogen i forbindelse med navngivningen, jfr. afsnit III, eller i  

 øvrigt på et hvilket som helst senere tidspunkt ved anmeldelse til  

 ministerialbogen erhverve et eller flere mellemnavne.
 Loven giver adgang til at vælge følgende navne som mellemnavn:
 1. Faderens eller moderens mellemnavne.
 Forekommer faderens mellemnavn tillige som drengefornavn eller moderens  

 mellemnavn tillige som pigefornavn kan det uden tilladelse fra  

 kirkeministeriet kun tillægges et barn af modsat køn, såfremt det  

 dokumenteres, at navnet tillige forekommer som efternavn i nærmeste slægt.
 2. Et navn, barnet kan erhverve som efternavn i medfør  

 af §§ 1 og 2.
Der henvises herom til afsnit I og VI A.
Et giftenavn, som faderen eller  

 moderen bar ved barnets fødsel, kan tillægges barnet som mellemnavn ved dåben  

 eller navngivelsen, hvorimod barnet ikke kan erhverve navnet som mellemnavn  

 ved senere anmeldelse til ministerialbogen.
 3. Et navn, der bæres eller har været båret som  

 efternavn af en af barnets bedsteforældre eller oldeforældre, medmindre  

 navnet er erhvervet på grundlag af ægteskab.
 Tilknytningen til navnet må behørigt dokumenteres, ligesom  

 dåbsattest/navneattest eller eventuelt fuldstændig udskrift for den person,  

 der bærer eller har båret det pågældende navn, må forevises.
 I andre tilfælde end de i § 11, stk. 1, nævnte kan erhvervelse af  

 mellemnavn kun ske ved navnebevis, jfr. § 11, stk. 2.
 Et mellemnavn kan også bortkastes ved anmeldelse til ministerialbogen,  

 jfr. § 11, stk. 3, og dette gælder uanset, hvornår og på hvilken måde navnet  

 er erhvervet.
 Et mellemnavn bortfalder, hvis det erhverves som efternavn, jfr. § 11,  

 stk. 4. Heraf følger, at et navn, der i forvejen bæres som efternavn, ikke  

 kan erhverves som mellemnavn, medmindre vedkommende samtidig får et nyt  

 efternavn.
En anmeldelse om erhvervelse af mellemnavn, der ikke sker i forbindelse  

 med navngivningen, og om bortkastelse af mellemnavn afgives på den som bilag  

 4 aftrykte blanket (formular 3), bilagt den foreskrevne dokumentation.
For  

 den, anmeldelsen angår, skal tillige medfølge dåbsattest/navneattest.
 Tages anmeldelsen til følge, noteres navneændringen i ministerialbogen med  

 oplysning om, under hvilken dato og af hvem anmeldelsen er foretaget.
VIII.
Navneforandring ved navnebevis og adoptionsbevilling Om navneforandring, der sker ved navnebevis, vil statsamtet  

 (overpræsidiet) sende meddelelse som hidtil til førerne af de  

 ministerialbøger, hvori personer, der er omfattet af navnebeviset, er indført  

 som døbt eller navngivet.
Umiddelbart efter meddelelsens modtagelse foretages  

 der notering om navneforandringen, herunder oplysning om, hvilket statsamt  

 der har udfærdiget navnebeviset, samt om dettes dato og journalnummer.  

 Fremgår det af anmeldelsen, at faderen eller moderen er omfattet af  

 navneforandringen, foretages der tillige notering herom i forældrerubrikken.
 Navneforandring kan endvidere som hidtil ske ved adoptionsbevilling, jfr.  

 § 3, stk. 1. Fra statsamtet vil vedkommende ministerialbogsfører modtage  

 sædvanlig adoptionsmeddelelse, og på grundlag heraf foretages der notering om  

 adoptionen og den stedfundne navneændring, herunder oplysning om, hvilket  

 statsamt der har udfærdiget bevillingen, samt om bevillingens dato og  

 journalnummer.
Opmærksomheden henledes på bestemmelsen i § 3, stk. 2, hvorefter et  

 adoptivbarn ved adoptivforholdets ophævelse bevarer retten til et efternavn,  

 der er erhvervet på grundlag af adoptionen. Ønskes barnet ved  

 adoptivforholdets ophævelse eller senere tillagt navn efter sin virkelige  

 slægt, må det ske ved anmeldelse til ministerialbogen eller ved navnebevis  

 efter lovens almindelige regler.
Det er herved en forudsætning, at barnet er  

 genindtrådt i retsforholdet til sin virkelige slægt.
I medfør af § 2, nr. 3,  

 vil barnet senere kunne genantage et efternavn, det har båret, medens  

 adoptivforholdet bestod.
I forbindelse med notering i ministerialbogen om et adoptivforholds  

 ophævelse må det udtrykkeligt anføres, hvorvidt barnet genindtræder eller  

 ikke genindtræder i retsforholdet til sin virkelige slægt.
For så vidt  

 ophævelsen sker administrativt, vil oplysning herom fremgå af den meddelelse,  

 som justitsministeriet sender vedkommende ministerialbogsfører til brug ved  

 notering om ophævelsen.
IX.
Forskellige bestemmelser 1. Fra lovens ikrafttræden bortfalder de  

 hidtil gældende særregler om adgang til tillæggelse af nye navne i  

 forbindelse med fremstilling og dåb. 2. Vedrører en afgivet anmeldelse en  

 person, der ikke er dansk statsborger eller ikke har bopæl her i landet, skal  

 anmeldelsen forelægges kirkeministeriet.
Dette gælder dog ikke anmeldelser,  

 der afgives i medfør af lovens § 4. 3. Notering om navneforandring, adoption  

 og faderskabs fastslåelse, der har fundet sted i udlandet, kan kun ske i  

 henhold til kirkeministeriets resolution i hvert enkelt tilfælde. 4. Det  

 gælder som hidtil, at der i stedet for originale attester m.v. kan anvendes  

 ubekræftede fotokopier. 5. Notering om foretagne anmeldelser og modtagne  

 meddelelser fra myndighederne foretages såvel i hovedministerialbogen som i  

 kontraministerialbogen.
Er sidstnævnte bog afleveret til landsarkivet, sendes  

 den originale anmeldelse eller meddelelse til vedkommende arkiv med oplysning  

 om den skete notering i hovedministerialbogen og med anmodning om tilsvarende  

 notering i kontraministerialbogen. 6. Med hensyn til tilbagemelding til andre  

 ministerialbogsførere om stedfundne noteringer forholdes i overensstemmelse  

 med de hidtil fulgte regler. 7. Det påhviler ministerialbogsførerne at afgive  

 indberetning til folkeregistrene om navngivning og navneændring m.v. i  

 overensstemmelse med de herom til enhver tid fastsatte forskrifter. 8. Om  

 stedfundne navneændringer og navnerettelser for personer over 15 år - bortset  

 fra navneændringer ved navnebevis og ved anmeldelse i medfør af lovens § 4 -  

 afgives der tillige indberetning til rigsregistraturen.
Der benyttes samme  

 blanket som ved indberetning til folkeregistrene om navneændring. 9. Modtagne  

 anmeldelser og meddelelser mærkes med årstal, folio og løbenummer og  

 opbevares omhyggeligt i ministerialbogsførerens arkiv.
 10. Efter stedfunden notering om navneforandring og  

 adoption sendes eller udleveres der en ny attest til rette vedkommende.
---------- Dette cirkulære træder i kraft den 1. april 1982. Fra samme dato ophæves  

 cirkulære af 15. december 1961 om ændringer i lovgivningen om personnavne og  

 cirkulære af 15. august 1973 om fornavne.
Kirkeministeriet, den 1. marts 19829 P.M.V.
 E.B.
Kai Winther eksp. sekr.
