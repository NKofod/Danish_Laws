 I medfør af §§ 10, 11, stk. 4, og § 44, stk. 2, i færdselsloven, jfr.  

 lovbekendtgørelse nr. 231 af 27. juni 1961 som ændret ved lov nr. 198 af 8.  

 juni 1966 fastsætter justitsministeriet efter forhandling med ministeriet for  

 offentlige arbejder følgende:
 § 1.  Tilladelse til kørsel med blokvogn meddeles af  

 politiet i den kreds, hvor køretøjet er hjemmehørende.
 Stk. 2.  Der kan kun meddeles blokvognstilladelse med  

 hensyn til motordrevet køretøj eller dertil koblet køretøj, hvis vægt,  

 akseltryk, dimensioner eller øvrige konstruktion udelukker køretøjet fra  

 registrering, og som benyttes til transport af særligt tungt eller  

 omfangsrigt gods, som ikke med rimelighed vil kunne kræves transporteret på  

 anden måde.
 Stk. 3.  Tilladelse kan meddeles til kørsel ved en  

 enkelt lejlighed eller - for en periode af indtil 1 år - til kørsel på en  

 bestemt strækning.
 Stk. 4.  Har blokvognen større vægt eller akseltryk end  

 fastsat i færdselslovens § 45, meddeles tilladelsen efter forhandling med  

 vedkommende vej-eller brobestyrelse.
§ 2.  Forinden der meddeles tilladelse til kørsel med  

 blokvogn, skal blokvognen synes af en bilinspektør med henblik på, om den  

 opfylder bestemmelserne i justitsministeriets bekendtgørelse om køretøjers  

 indretning og udstyr, og om den er egnet til den påtænkte transport, samt om  

 der af hensyn til færdselssikkerheden må stilles særlige krav til indretning  

 og benyttelse.
For syn betales et gebyr på 25 kr., der udredes i form af  

 stempelmærker.
Stk. 2.  Bilinspektøren afgiver i forbindelse med  

 godkendelsen en udtalelse om blokvognens størst tilladelige hastighed i  

 belæsset stand.
Samtidig oplyser bilinspektøren, hvorvidt blokvognen omfattes  

 af § 4, 1. pkt. eller § 4, 2. pkt.
Stk. 3.  For blokvogne, der er forsynet med  

 luftgummiringe på alle hjul og indirekte virkende trykluftbremser på alle  

 aksler, og hvis akseltryk ikke overstiger 10 tons og tilladte totalvægt ikke  

 30 tons, er den størst tilladelige hastighed i belæsset stand 45 km/t,  

 medmindre køretøjets særlige konstruktion tilsiger en lavere hastighed, som i  

 så fald fastsættes til 15 eller 30 km/t.
For andre blokvogne i belæsset stand  

 må den størst tilladelige hastighed ikke overstige 15 km/t.
 Stk. 4.  Syn efter stk. 1 kræves ikke, såfremt  

 blokvognen er synet inden for det sidste år, medmindre der er foretaget  

 ændringer i køretøjets konstruktion, eller politiet i øvrigt finder særlig  

 anledning til at kræve syn.
§ 3.  Politiet fastsætter på grundlag af  

 bilinspektørens erklæring den størst tilladte hastighed for den eller de af  

 tilladelsen omfattede transporter.
Hastigheden fastsættes til den af  

 bilinspektøren for køretøjet i belæsset stand angivne tilladelige  

 maksimalhastighed jfr. § 2, stk. 3, medmindre bredden, længden eller højden  

 af køretøjet med læs eller karakteren af læsset i øvrigt eller vejforholdene  

 tilsiger en lavere hastighed.
§ 4.  For blokvogne, der er forsynet med  

 luftgummiringe på alle hjul og indirekte virkende trykluftbremser på alle  

 aksler, er den størst tilladte hastighed i ubelæsset stand 45 km/t.
For andre  

 blokvogne er den størst tilladte hastighed i ubelæsset stand 15 km/t.
 § 5.  Politiet påser, at der er tegnet  

 ansvarsforsikring i overensstemmelse med færdselslovens § 66 og  

 justitsministeriets bekendtgørelse om ansvarsforsikring af motorkøretøjer, at  

 forsikringen omfatter den periode, tilladelsen omfatter, og at præmien er  

 betalt for hele denne periode.
§ 6.  Tilladelsen skal angive gyldighedstid, de  

 vejstrækninger, der må befares, de største grænser for godsets vægt eller  

 omfang, arten af det gods, der transporteres, den største hastighed, hvormed  

 den eller de pågældende transporter må fremføres samt den største hastighed,  

 hvormed blokvognen må fremføres i ubelæsset stand.
Tilladelsen kan begrænses  

 til bestemte tider på døgnet og i øvrigt indeholde de betingelser, som  

 politiet af hensyn til færdsels- og vejforholdene anser for påkrævet.
 § 7.  Samtidig med tilladelsen udleveres en særlig  

 nummerplade til anbringelse bagpå køretøjet.
§ 8.  Tilladelsen skal medbringes under kørslen og på  

 forlangende forevises politiet.
Den skal efter gyldighedstidens udløb  

 tilbageleveres politiet sammen med nummerpladen.
 Stk. 2.  Blokvognen skal være forsynet med påmaling om  

 størst tilladte totalvægt og last i overensstemmelse med § 41, stk. 1, i  

 justitsministeriets bekendtgørelse om registrering af motorkøretøjer m.v.  

 samt om datoen for sidste syn (f.eks.: »Synet 1. juli 1966«).
 § 9.  Denne bekendtgørelse træder i kraft den 1. juli  

 1966. Samtidig ophæves justitsministeriets bekendtgørelse nr. 214 af 4. juli  

 1955 om tilladelse til kørsel med blokvogn.
 Stk. 2.  Tidligere meddelte blokvognstilladelser  

 forbliver i kraft.
Stk. 3.  Den størst tilladte hastighed for blokvogne  

 godkendt i medfør af de hidtil gældende bestemmelser er 15 km/t.
For disse  

 køretøjer kræves den i § 8 nævnte yderligere mærkning først foretaget efter  

 nyt syn.
 Stk. 4.  Ejeren af en blokvogn kan lade foretage syn af  

 blokvognen med henblik på tilladelse til en højere maksimalhastighed end  

 hidtil, jfr. § 3.
 Justitsministeriet, den 27. juni 1966.
K.
Axel Nielsen.
 / Frøsig.
