Nr BTL 120 Betænkning over Forslag til lov om ændring af dyreværnsloven   

 Nr L 120 1992-93, 1. samling Afgivet af Retsudvalget Afgivet: 19930316 Udvalget har behandlet lovforslaget i nogle møder og har herunder stillet  

 spørgsmål til justitsministeren, som denne har besvaret skriftligt.
 Der er af justitsministeren stillet ændringsforslag, hvorom henvises til  

 de ledsagende bemærkninger.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse med de  

 stillede ændringsforslag.
 Et mindretal (Fremskridtspartiets medlem af udvalget) indstiller  

 lovforslaget til forkastelse ved 3. behandling, men kan stemme for de  

 af ministeren stillede ændringsforslag og bemærker i øvrigt:
 Der er ingen tvivl om, at Fremskridtspartiet mener, at også vores husdyr  

 skal have en god behandling og trives under gode forhold, men dette  

 lovforslag går langt videre, end hvad rimeligt er.
 Lovforslaget er en grov udhulning af grundlovens bestemmelser om den  

 private ejendomsret og boligens ukrænkelighed.
 Ifølge grundloven er det ganske vidst muligt ved lov at snige sig udenom,  

 men det er spørgsmålet, om vi ikke er nået så langt ud, så man kan diskutere  

 rimeligheden og retfærdigheden, for slet ikke at tale om retssikkerheden.
 For eksempel indeholder retsplejeloven en række bestemmelser om politiets  

 beføjelser til at foretage ransagning.
 Selv når der er tale om en massemorder, der eftersættes på fersk gerning,  

 er der en række bestemmelser, som politiet skal iagttage, før de trænger ind  

 på vedkommendes bopæl.
 Modsat, når der er tale om en flok miljøfanatikere og såkaldte dyrevenner,  

 så er der pludselig ingen begrænsning for, hvor og hvornår og hvordan man  

 trænger ind på sagesløse landmænd.
Hvordan vil man f.eks. holde SPF-svinestalde sygdomsfrie, når alverdens  

 embedsmænd til enhver tid kan komme rendende og trampe rundt i alle kroge af  

 bedriften? Hvis der overhovedet skal være denne adgang til at gå ind på en ejendom  

 eller kontrollere et køretøj eller dokumenter, må mindstekravet være, at der  

 opstilles en række betingelser, svarende til de betingelser, der gælder ved  

 ransagning jf. retsplejelovens kapitel 73.
Det må således som et minimum være en betingelse, - at der er en påviselig grund til at antage, at der foregår noget  

 lovstridigt - at der er øjensynlig fare for, at øjemedet med ransagningen vil  

 forspildes, hvis retskendelse skal afventes.
 Desuden må det være en betingelse, at der foreligger samtykke fra  

 indehaveren eller bestyreren af ejendommen eller føreren af køretøjet, eller  

 at der i tilfælde af nægtelse af samtykke tilkaldes 2 vidner, og at sagen så  

 efterfølgende forelægges en dommer inden for 24 timer.
 Da det er nogle af de krav, der stilles til ransagning efter selv den  

 farligste forbryder, vil det også være rimeligt, at samme krav skal være  

 opfyldt, når forskellige såkaldte dyrevenner trænger ind på privat ejendom.
Dette lovforslag er dog ikke det eneste, hvor Folketingets partier  

 undtagen Fremskridtspartiet ser flot på grundlovens menneskerettigheder.
Der  

 er nærmest en tendens til, at lovgiver er totalt ligeglad med befolkningen,  

 »den er kun en besværlig størrelse, som man som magthaver desværre må  

 trækkes med«.
 I bemærkningerne til lovforslaget står endda, at det ikke på nuværende  

 tidspunkt er muligt eksakt at bedømme alle virkningerne af direktiverne, idet  

 krav til kontrol ikke er fastlagt.
 Det er således en blankocheck, Folketinget med vedtagelse af dette  

 lovforslag udsteder til justitsministeren og til EF for at genere  

 erhvervsdrivende.
 Fremskridtspartiet kan under ingen omstændigheder acceptere en så grov  

 indgriben i den personlige frihed.
 George Orwell skrev bogen »1984«, han fik ret, han var bare 10  

 år for tidligt på den.
 Et passende citat til denne lov kunne være:
 »Big brother is watching you«.
Ændringsforslag Af justitsministeren , tiltrådt af udvalget:
Til § 1 1) I den under nr. 2 foreslåede affattelse af lovens §  

 24 a affattes stk. 1 og 2 således:
»Kredsdyrlæger og andre ansatte i Veterinærdirektoratet og  

 privatpraktiserende dyrlæger, der af Veterinærdirektoratet er bemyndiget  

 hertil, kan foretage kontrol i det omfang, det er fastsat i Rådets direktiver  

 om forsvarlig behandling af dyr og om beskyttelse af dyrs velfærd.
Det samme  

 gælder sagkyndige fra EF-Kommissionen i samarbejde med de nævnte personer.
Stk. 2. Kredsdyrlæger og andre ansatte i Veterinærdirektoratet og  

 privatpraktiserende dyrlæger, der af Veterinærdirektoratet er bemyndiget  

 hertil, har, i det omfang varetagelsen af de i et direktiv som nævnt i stk. 1  

 omhandlede kontrolopgaver kræver det, til enhver tid mod behørig legimitation  

 uden retskendelse adgang til offentlige og private ejendomme, lokaliteter,  

 transportmidler og dokumenter.
Det samme gælder sagkyndige fra  

 EF-Kommissionen i samarbejde med de nævnte personer.« Til § 2 2) I paragraffen ændres »den 1. januar 1993« til:  

 »ved bekendtgørelsen i Lovtidende«.
BemærkningerTil nr. 1 Ændringsforslaget har til formål at præcisere, at sagkyndige fra  

 EF-Kommissionen ikke på egen hånd kan foretage kontrol, i det omfang det  

 forudsættes i Rådets direktiv om forsvarlig behandling og beskyttelse af dyrs  

 velfærd.
Retsudviklingen i EF har ikke indtil i dag ført til ordninger,  

 hvorefter Fællesskabets sagkyndige skal have adgang til at foretage kontrol  

 uden ledsagelse af danske embedsmænd.
Til nr. 2 Ændringsforslaget skal sikre, at lovforslaget kan træde i kraft så hurtigt  

 som muligt efter den endelige vedtagelse.
