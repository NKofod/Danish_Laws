Nr LSF 96 Forslag til Lov om ændring af lov om afgift af benzin Fremsat af Ministeren for skatter afgifter den 4. december 1985 § 1 I lov nr. 628 af 8. december 1982 om afgift af benzin, som ændret ved § 15 i lov nr. 149 af 11. april 1984, affattes § 1 således:
»§ 1. Der svares en afgift til statskassen af benzin efter følgende satser, jfr. dog stk. 2:
a. af blyholdig benzin 301,5 øre pr. liter b. af blyfri benzin 226,5 øre pr. liter.
 Stk. 2. Af blyholdig benzin udgør afgiften i perioden fra den 1.
januar 1986 til og med den 28. februar 1986 251,5 øre pr. liter.
I perioden fra den 1. marts 1986 til og med den 30. juni 1986 udgør afgiften 276,5 øre pr. liter.
Stk. 3. En blanding af benzin og andre varer er afgiftspligtig som benzin, hvis blandingen er anvendelig til drift af motorkøretøjer.« § 2 Stk. 1. Loven træder i kraft den 1. januar 1986.
Stk. 2. De ændrede afgiftssatser finder anvendelse på benzin, som fra og med henholdsvis den 1. januar, den 1. marts og den 1. juli 1986 udleveres fra registrerede virksomheder eller angives til fortoldning.
Oprindeligt fremsat lovforslag Blad nr 239 § 1 I lov nr. 628 af 8. december 1982 om afgift af benzin, som ændret ved § 15 i lov nr. 149 af 11. april 1984, affattes § 1 således:
 »§ 1. Der svares en afgift til statskassen af benzin på 301,5 øre pr.
 liter, jfr. dog stk. 2 og 3.
Stk. 2. I perioden fra den 1. januar 1986 til og med den 28. februar 1986 udgør afgiften 251,5 øre pr. liter.
I perioden fra den 1.
marts 1986 til og med den 30. juni 1986 udgør afgiften 276,5 øre pr. liter.
Stk. 3. Af blyfri benzin svares der en afgift, der er 25 øre mindre end den efter stk. 1 og 2 gældende afgiftssats.
Stk. 4. En blanding af benzin og andre varer er afgiftspligtig som benzin, hvis blandingen er anvendelig til drift af motorkøretøjer.« § 2 Stk. 1. Loven træder i kraft den 1. januar 1986.
Stk. 2. De ændrede afgiftssatser finder anvendelse på benzin, som fra og med henholdsvis den 1. januar, den 1. marts og den 1. juli 1986 udleveres fra registrerede virksomheder eller angives til fortoldning.
BEMÆRKNINGER TIL LOVFORSLAGET Bestemmelserne om afgift af benzin findes i lov nr. 628 af 8.
december 1982. Forarbejderne til loven findes i Folketingstidende for 1982-83:
 Loven er senest ændret ved § 15 i lov nr. 149 af 11. april 1984.
Benzinafgiften udgør 226,5 øre pr. liter.
Afgiften forventes at ville indbringe 4,45 mia kr. i indeværende finansår og 4,5 mia kr. i det kommende finansår.
Det foreslås at forhøje afgiften for almindelig (blyholdig) benzin med 75 øre pr. liter.
Efter forslaget sker forhøjelsen ad 3 gange, nemlig pr. 1. januar, 1. marts og 1. juli 1986 - hver gang med 25 øre pr. liter.
Forbruget af blyfri benzin er i øjeblikket ubetydeligt.
For at fremme brugen af blyfri benzin foreslås det, at blyfri benzin beskattes lempeligere end blyholdig benzin.
Afgiften af blyfri benzin er foreslået til 25 øre mindre end af den blyholdige benzin.
Derved gives der mulighed for, at blyfri benzin med et oktantal på 95 kan sælges billigere til forbrugerne end blyholdig normalbenzin (oktan 92).
Den foreslåede afgiftsforhøjelse vil under forudsætning af uændret forbrug give en årlig merindtægt på ca. 1,5 mia kr.
Heri er ikke medregnet provenutab ved afgiftsreduktionen for blyfri benzin.
For det kommende finansår anslås merprovenuet til 1.035 mia kr.
Provenuet vil mindskes i takt med stigningen i forbruget af blyfri benzin.
Ca. 20 pct. af den eksisterende bilpark kan køre på blyfri benzin.
Udgør salget af blyfri benzin 20 pct. af det samlede benzinsalg, vil provenuet blive ca. 100 mill. kr. mindre.
Toldvæsenets administrationsomkostninger i forbindelse med lovens gennemførelse anslås til 40.000 kr.
