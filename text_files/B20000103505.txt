Bekendtgørelse om udbetaling fra  

 kapitalforsikring eller  

 opsparing i pensionsøjemed til supplerende finansiering af  

 afholdelse af børnepasningsorlov I henhold til § 20 A, stk. 2, i lov om beskatning af  

 pensionsordninger m.v., jf. lovbekendtgørelse nr. 666 af 5. juli 2000,  

 fastsættes:
 § 1. Personer, der i henhold  

 til lov nr. 402 af 31. maj 2000 om børnepasningsorlov, har fået  

 bevilliget orlov til børnepasning, kan til supplerende finansiering af  

 afholdelsen af orloven helt eller delvist ophæve en kapitalforsikring  

 eller opsparing i pensionsøjemed.
§ 2. I forbindelse med  

 indgivelsen af ansøgningen om orlov til Arbejdsformidlingen, kan der  

 indgives et særskilt bilag vedrørende ophævelse af  

 kapitalforsikring eller opsparing i pensionsøjemed.
Bilaget kan  

 tillige indgives, efter at orloven er påbegyndt, men inden  

 orlovsperiodens afslutning.
Stk. 2. På bilaget skal angives den hidtidige  

 gennemsnitlige månedlige indkomst, beregnet på grundlag af  

 indkomsten i de seneste 3 måneder forud for orlovsansøgningens  

 indgivelse.
Desuden skal den ansøgte orlovsperiode oplyses.
 Stk. 3. Som dokumentation for de hidtidige  

 indtægtsforhold skal vedlægges:
 1)	For lønmodtagere kopi af  

 lønsedler/lønoplysninger for de seneste 3 måneder/12 uger  

 forud for orlovsansøgningens indgivelse.
 2)	For selvstændige erhvervsdrivende kopi af regnskaber, som  

 viser overskud, for de seneste tre måneder/12 uger forud for  

 orlovsansøgningens indgivelse.
 3)	For ledige medlemmer af en arbejdsløshedskasse kopi af  

 oplysninger om udbetalte dagpenge i de seneste tre måneder/12 uger  

 forud for orlovsansøgningens indgivelse.
 4)	For kontanthjælpsmodtagere kopi af oplysninger om udbetalt  

 kontanthjælp i de seneste tre måneder/12 uger forud for  

 orlovsansøgningens indgivelse.
 5)	Såfremt orlovsansøgeren inden for de seneste tre  

 måneder/12 uger forud for orlovsansøgningens indgivelse har haft  

 flere forskellige af de under nr. 1 - 4 nævnte indtægtsformer,  

 vedlægges dokumentation for dem alle.
 Stk. 4. Orlovsansøgeren erklærer på tro og  

 love ved sin underskrift på bilaget, at de afgivne  

 indtægtsoplysninger og den angivne orlovsperiode er korrekte.
 § 3. Orlovsansøgeren er  

 selv ansvarlig for at sætte sig i forbindelse med det pengeinstitut  

 eller forsikringsselskab, hvor kapitalforsikringen eller opsparingen i  

 pensionsøjemed er oprettet, og for at forsyne instituttet eller  

 selskabet med alle relevante oplysninger med henblik på beregningen af  

 det hæveberettigede beløb.
 Stk. 2. Orlovsansøgeren skal således aflevere  

 kopi af den godkendte orlovsansøgning samt det ovennævnte bilag,  

 jf. § 2, med tilhørende dokumentation for indtægtsforhold,  

 tillige med oplysninger fra arbejdsløshedskassen eller - for personer,  

 der ikke er medlemmer af en arbejdsløshedskasse - fra kommunen om  

 orlovsydelsens størrelse.
§ 4. I forbindelse med  

 behandlingen af en ansøgning om orlov, hvor orlovsansøgeren  

 ønsker, at en kapitalforsikring eller en opsparing i  

 pensionsøjemed helt eller delvist ophæves, påser  

 Arbejdsformidlingen, at det ovennævnte bilag, jf. § 2, stk. 1  

 og 2, foreligger i udfyldt og underskrevet stand.
Arbejdsformidlingen  

 tilkendegiver ved dateret afstempling af bilaget, at det er indgivet i  

 udfyldt stand med tilhørende indtægtsoplysninger.
§ 5. Pengeinstituttet eller  

 forsikringsselskabet skal på baggrund af de afgivne oplysninger om  

 hidtidige indtægtsforhold og den fremtidige orlovsydelse beregne det  

 hæveberettigede beløb.
Beløbet kan højst  

 udgøre forskellen mellem den hidtidige indkomst og orlovsydelsen, og  

 beregnes i forhold til det tidsrum, i hvilket orloven løber.
Stk. 2. Det hævede beløb indgår i den  

 skattepligtige indkomst.
Beløbet er A-indkomst, og pengeinstituttet  

 eller forsikringsselskabet skal derfor indeholde foreløbig skat i det  

 hævede beløb.
Stk. 3. Pengeinstituttet eller forsikringsselskabet kan  

 tidligst udbetale beløbet ved orlovens start, og beløbet kan  

 udbetales som et engangsbeløb.
Udbetalingen er betinget af, at den i  

 § 3 nævnte dokumentation foreligger.
 Stk. 4. Ved beregningen af det hæveberettigede  

 beløb tages der ikke hensyn til eventuelle kommunale tilskud eller  

 andre beløb, der udbetales som supplement til orlovsydelsen, ligesom  

 der ikke tages hensyn til eventuelle arbejdsindtægter eller andre  

 indtægter i orlovsperioden.
 § 6. Bekendtgørelsen træder i kraft  

 den 1. januar 2001.
 Stk. 2. Bekendtgørelse nr. 532 af 28. juni 1995 om  

 udbetaling fra kapitalforsikring eller opsparing i pensionsøjemed til  

 supplerende finansiering af afholdelse af orlov ophæves.
