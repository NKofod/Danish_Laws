Nr BTL 136 Betænkning over Forslag til lov om ændring af lov om støtte til  

 folkeoplysning (Bestemmelser om kredse, om tilskud til undervisning m.v. af  

 handicappede, om aktivitetstilskud, om lokaletilskud samt om regnskab og  

 revision m.v.)   

 Nr L 136 1994-95, 1. samling Afgivet af Uddannelsesudvalget Afgivet: 19950523 Udvalget har behandlet lovforslaget i nogle møder og har herunder stillet spørgsmål til undervisningsministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Arbejdernes Oplysningforbund, Børnefilmklubben Buster, Danmarks Idræts-Forbund, Danselærer Organisationernes Forening, Dansk Blindesamfund, Dansk Folkeoplysnings Samråd, Dansk Ungdoms Fællesråd, Det Danske Spejderkorps, Det tyske sekretariat i Danmark, Elevrådet ved Lilleskolen for Voksne i Århus, Folkeligt Oplysnings Forbund, Frit Oplysningsforbund, Gallo Skolen, Havdrup, Tommy, Vallensbæk, Idrættens Fællesråd, Kommunernes Landsforening, Landsforbundet af Voksen- og Ungdomsundervisere, Liberalt Oplysnings Forbund, Olsen, Bitten E., Lyngby, Oplysningsforbundenes Fællesråd, Socialistisk Folkepartis Ungdom og Sorø Kommune.
 Der er af undervisningsministeren og et mindretal stillet ændringsforslag,  

 hvorom henvises til de ledsagende bemærkninger.
Undervisningsministeren har over for udvalget tilkendegivet, at lovens  

 mulige konkurrenceforvridning i forhold til private, kommercielle  

 virksomheder må løses lokalt.
Det enkelte folkeoplysningsudvalg bør dels være  

 opmærksomt på, at der kan være et hensyn at tage til det lokale private  

 erhvervsliv, dels henlede kredsenes opmærksomhed derpå.
Det er vigtigt, at  

 man lokalt løser problemerne i en fælles dialog, f.eks. ved at de store  

 organisationer, hvis foreninger og undervisningskredse virker lokalt, og  

 folkeoplysningsudvalget drøfter eventuelle problemer med de private  

 virksomheder, som føler sig generet af folkeoplysningsloven.
 I forbindelse med at folkeoplysningsudvalget påser, at tilskud ydet efter  

 loven anvendes i overensstemmelse med de fastsatte regler, skal det sikre, at  

 kredsene ligeledes overholder fastsatte emnebegrænsninger.
Det er som bekendt folkeoplysningsudvalgets opgave at informere om  

 mulighederne for at opnå tilskud efter loven.
I tilknytning hertil har  

 undervisningsministeren over for udvalget tilkendegivet en forventning om, at  

 folkeoplysningsudvalget ved varetagelsen af denne opgave vil være opmærksomt  

 på, at fritidstilbudene i kommunen afvikles gennem et fornuftigt samspil med  

 de tilbud, der udbydes i privat regi.
 Spørgsmålet om lovens mulige konkurrenceforvridning aktualiserer den  

 løbende samtale om indholdet i og formålet med folkeoplysningen.
 Et flertal (udvalget med undtagelse af Fremskridtspartiets medlem) er  

 opmærksomt på ministerens tilkendegivelser og opfordrer ministeren til at  

 igangsætte en mere indgående og grundlæggende debat om folkeoplysningens  

 formål, indholdsmæssige definition eller afgrænsning i god tid forud for  

 lovens revision i folketingsåret 1999-2000.
I sammenhæng med behovet for denne debat ønsker flertallet tillige at  

 fremhæve den mulige konkurrenceforvridning, som lovens initiativtagere  

 udsættes for fra tilgrænsende lovområder.
En grundlæggende debat om  

 folkeoplysningens formål i det moderne samfund må derfor ikke blot tage sigte  

 på en afgrænsning af folkeoplysningen over for private, kommercielle  

 virksomheder, men også på afgrænsningen mellem folkeoplysningsaktiviteter og  

 aktiviteter på f.eks. handelsskoler, tekniske skoler, VUC-centre og  

 AMU-skoler.
Undervisningsministeren har over for udvalget gjort opmærksom på, at  

 folkeoplysningsloven ikke hindrer etablering af lilleskoler for specielle  

 målgrupper med tilbud specielt tilpasset denne målgruppe.
Det er frit for  

 initiativtagerne at vælge f.eks. tilrettelæggelsesform og emner.
Loven  

 skelner ikke mellem forskellige initiativtagere, hvorfor lilleskolerne skal  

 være opmærksomme på, at der ikke gives specielle vilkår for den gruppe  

 initiativtagere.
Undervisningsministeren har endvidere henledt udvalgets opmærksomhed på  

 mulighederne efter lov om specialundervisning for voksne (kompenserende  

 specialundervisning), som vedrører undervisning for personer med fysiske  

 eller psykiske handicap, og som sigter mod at afhjælpe eller begrænse  

 virkningerne af det pågældende handicap.
For at sikre helheden i den  

 undervisning, der gives efter denne lov, er der åbnet mulighed for, at  

 amtsrådet kan beslutte at etablere særligt tilrettelagt undervisning for  

 handicappede (hensyntagende specialundervisning) i tilknytning til den  

 handicapkompenserende undervisning.
 Herudover har undervisningsministeren over for udvalget tilkendegivet, at  

 virksomhed for voksne, hvor det primære formål er af social karakter, ligger  

 uden for kommunalbestyrelsens forpligtelser i henhold til  

 folkeoplysningsloven og snarere antages at henhøre under anden lovgivning.
 Undervisningsministeren har over for udvalget gjort opmærksom på, at  

 lovforslaget forhøjer det offentlige tilskud til undervisning af personer med  

 handicap.
 Flertallet er opmærksomt på ministerens tilkendegivelser og finder, at  

 udviklingen på området, herunder især lilleskolerne, må følges nøje i de  

 kommende år for at afklare, om gældende lovgivning er tilstrækkelig.
Flertallet gør opmærksom på, at deltagelse i aktivitet ikke er betinget af  

 bopæl i den kommune, i hvilken aktiviteten finder sted.
På grund af de  

 forskellige aktivitetstilskudsordninger er flertallet ligeledes opmærksom på,  

 at det ikke er muligt at indføre regler om mellemkommunale betalinger på  

 aktivitetsområdet svarende til undervisningsområdets regler.
Man ønsker  

 imidlertid at fremhæve, at i nogle kommuner oppebærer kredsene  

 aktivitetstilskud for samtlige medlemmer uafhængigt af disses tilknytning til  

 kommunen.
Loven angiver de overordnede rammer for området.
Med lovforslaget er  

 reglerne om folkeoplysningsudvalget søgt tilnærmet denne struktur for  

 området, således at loven alene angiver de overordnede rammer for udvalget og  

 den nærmere udfyldning heraf er overladt til den enkelte kommunalbestyrelse.  

 Lokaletilskudsreglerne, der i vidt omfang fastholder og viderefører de fra  

 fritidsundervisningsloven kendte hovedprincipper for lokaleanvisning og  

 -tilskud, virker i forhold hertil detaljerede, hvorfor  

 undervisningsministeren over for udvalget har tilkendegivet ønsket om efter  

 lovens vedtagelse at nedsætte en arbejdsgruppe bestående af repræsentanter  

 for områdets organisationer og de kommunale organisationer for at afdække  

 hensigtsmæssigheden af lovens lokalebestemmelser og stille forslag til  

 forenklede anvisnings- og tilskudsregler.
Flertallet har noteret sig, at flere henvendelser til udvalget og en række  

 høringssvar fremhæver behovet for forenklede regler for tilskudsberegning på  

 lovens hovedområde 1. Flertallet anerkender behovet for, at tilskudsberegning  

 og -afregning i forhold til den enkelte kreds finder sted på det enklest  

 mulige grundlag, så initiativtagere belastes mindst muligt administrativt og  

 ingen af denne grund afskæres fra at iværksætte undervisning.
Inden for  

 rammerne af denne lovrevision har flertallet imidlertidig ikke fundet det  

 muligt at gennemføre en model, der både tilgodeser hensynet til  

 initiativtagerne og kommunernes mulighed for at styre området.
Flertallet  

 opfordrer derfor ministeren til forud for lovens revision at nedsætte en  

 arbejdsgruppe for at stille forslag til forenklede tilskudsberegningsregler.
 Om ansættelsesvilkår for leder- og lærergruppen har  

 undervisningsministeren over for udvalget oplyst, at Undervisningsministeriet  

 har indledt en møderække såvel med repræsentanter for initiativtagere som med  

 Landsforbundet af Voksen- og Ungdomsundervisere i et forsøg på nærmere at  

 klarlægge karakteren af dette timelønsområde, og at ministeriet i den  

 forbindelse agter at rette henvendelse til Finansministeriet i sagen.
 Udvalget henstiller til de sønderjyske kommuner, at det tyske mindretal  

 bliver repræsenteret som tilforordnede i folkeoplysningsudvalgene i de  

 kommuner, hvor de i de foregående år har haft registreret virksomhed under  

 folkeoplysningsloven.
 Herefter indstiller et flertal (Socialdemokratiets, Socialistisk  

 Folkepartis, Det Radikale Venstres, Enhedslistens og Centrum-Demokraternes  

 medlemmer af udvalget) lovforslaget til vedtagelse med de af  

 undervisningsministeren stillede ændringsforslag.
Et mindretal inden for flertallet (Enhedslistens medlem af udvalget) vil i  

 øvrigt tilføje, at Enhedslisten er af den opfattelse, at problemet med  

 konkurrencen mellem private virksomheder og aktiviteter under  

 folkeoplysningsloven er grundlæggende uløseligt.
Folkeoplysningslovens sigte  

 er principielt et andet end sikring af »den frie konkurrence«.  

 Loven og lovens udmøntning skal sikre mangfoldige, righoldige og folkelige  

 aktiviteter på alle områder.
Insisteren på at sætte den frie konkurrence over  

 dette vil efter Enhedslistens opfattelse smadre ideen i folkeoplysningsloven.  

 Enhedslisten mener dog ikke, at loven i den foreliggende udgave er »de  

 vises sten« i alle henseender.
Det er fornuftigt at tage loven op til  

 vurdering igen senest i folketingsåret 1999-2000.
 Et mindretal (Venstres og Det Konservative Folkepartis medlemmer af  

 udvalget) indstiller lovforslaget til vedtagelse med de af  

 undervisningsministeren under nr. 1, 3-6 og 11-17 og de af mindretallet under  

 nr. 2 og 8-10 stillede ændringsforslag.
 Et andet mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling, men vil  

 stemme for de under nr. 1-6, 8-12, 14, 15 og 17 stillede ændringsforslag.  

 Fremskridtspartiet gør opmærksom på, at denne lov ikke forbedrer vilkårene  

 for private udbydere på folkeoplysningsområdet.
 Bemærkningerne fra undervisningsministeren er kun hensigtserklæringer, og  

 Fremskridtspartiet advarer imod at gennemføre lovforslaget til skade for  

 mange private udbydere, der i konsekvens af lovens vedtagelse kan blive nødt  

 til at lukke deres undervisningsaktiviteter.
 Konkurrencerådet har ligeledes slået fast, at der ikke er tale om mulige  

 konkurrenceforvridende forhold over for private, kommercielle virksomheder,  

 men at der er tale om konkurrenceforvridning.
 Ud fra denne betragtning stemmer Fremskridtspartiet imod lovforslaget.
Ændringsforslag Til titlenAf undervisningsministeren, tiltrådt af udvalget:
 1) I undertitlen udgår »om aktivitetstilskud,».
 Af et mindretal (V og KF), tiltrådt af et mindretal (FP):
 2) I undertitlen udgår »om lokaletilskud«.
 Til § 1Af undervisningsministeren, tiltrådt af udvalget:
 3) I den under nr. 1 foreslåede affattelse af lovens §  

 2, stk. 2, ændres »for personer over 60 år og eventuelt for personer  

 mellem 25 og 60 år« til: »eventuelt til aktiviteter for  

 voksne«.
 4) Nr. 16 udgår.
 5) Nr. 19 udgår.
 6) Nr. 20 affattes således:
 »20. § 22, stk. 3, affattes således:
»Stk. 3. Ved anvisning af lokaler og udendørsanlæg har  

 aktiviteter for børn og unge normalt fortrinsstilling.
Anvisning til  

 undervisning m.v. samt aktiviteter i tilknytning hertil, jf. kapitel 4, og  

 anvisning af almindelige lokaler til aktiviteter for personer over 60 år skal  

 ske før anvisning til aktiviteter for voksne i øvrigt.«» Af undervisningsministeren, tiltrådt af et flertal (udvalget  

 med undtagelse af V, KF og FP):
 7) Nr. 22 affattes således:
 »22. § 24 affattes således:
»§ 24. Der ydes tilskud med mindst 75 pct. af  

 driftsudgifterne, jf. dog stk. 2 og 3, til 1) idrætshaller og andre haller samt andre lokaler og lejrpladser, der  

 ejes eller lejes af kredse til brug for aktiviteter for børn og unge under 25  

 år, og 2) almindelige lokaler, der ejes eller lejes af kredse til brug for  

 undervisning m.v. for voksne, for børn og voksne sammen samt for aktiviteter  

 i tilknytning hertil og for aktiviteter for personer over 60 år.  

 Kommunalbestyrelsen kan undlade at yde lokaletilskud, hvis den kan anvise et  

 egnet offentligt lokale.
Stk. 2. Omfatter aktiviteterne efter stk. 1, nr. 1, deltagere over  

 25 år, nedsættes tilskuddet forholdsmæssigt svarende til disse deltageres  

 andel af det samlede antal deltagere.
Ved beregning af tilskud til  

 almindelige lokaler nedsættes tilskuddet forholdsmæssigt for deltagere over  

 60 år, hvis kredsen har afslået at anvende et anvist offentligt lokale.  

 Nedsættelse foretages dog kun, hvis denne udgør mindst 10 pct. af tilskuddet.
Stk. 3. Kommunalbestyrelsen kan uanset bestemmelsen i stk. 1  

 træffe beslutning om, at der ikke ydes tilskud til driftsudgifter til 1) egen nyopført hal, 2) nye lejemål vedrørende haller, såfremt lejemålet i forhold til  

 udgifterne ved det eksisterende lejemål indebærer merudgifter for kommunen  

 til det af kredsen aftalte lejebeløb og til afholdte udgifter til almindelig  

 vedligeholdelse ifølge lejekontrakten samt til opvarmning, belysning,  

 rengøring og eventuelt fornødent tilsyn, eller 3) væsentlige udvidelser af aktivitetsgrundlaget i haller, som indebærer  

 merudgifter for kommunen.
Stk. 4. Ved en hal forstås i denne lov idrætshaller, svømmehaller,  

 skøjtehaller, ridehaller, tennishaller og squashhaller.
Som haller betragtes  

 endvidere andre tilsvarende lokaler, der er mindst 800 m2.
 Stk. 5. Tilskud til driftsudgifter til private haller og andre  

 private lokaler, der ejes eller lejes af kredse til undervisning m.v., ydes  

 efter regler fastsat af kommunalbestyrelsen, jf. dog stk. 1, nr. 2.  

 Kommunalbestyrelsen kan undlade at yde lokaletilskud, såfremt den kan anvise  

 et egnet offentligt lokale.
 Stk. 6. Kommunalbestyrelsen kan fastsætte regler om tilskud til  

 driftsudgifter til private lokaler m.v. til aktiviteter for personer over 25  

 år, jf. dog stk. 1, nr. 2.
Stk. 7. Undervisningsministeren kan fastsætte nærmere regler om  

 tilskud til driftsudgifter til haller, andre lokaler og lejrpladser og kan  

 herunder fastsætte et maksimum for driftsudgifter, til hvilke  

 kommunalbestyrelsen er forpligtet at yde tilskud, samt regler om tilskud ydet  

 i form af anviste lokaler m.v., jf. stk. 1, nr. 2, og stk. 5.«» Af et mindretal (V og KF), tiltrådt af et mindretal (FP):
 8) I den under nr. 22 foreslåede affattelse af § 24  

 affattes stk. 1 således:
»Der ydes tilskud med mindst 75 pct. af driftsudgifterne, jf. dog  

 stk. 2 og 3, til idrætshaller og andre haller samt andre lokaler og  

 lejrpladser, der ejes eller lejes af kredse til brug for aktiviteter for børn  

 og unge under 25 år.« 9) I den under nr. 22 foreslåede affattelse af § 24  

 udgår stk. 3.
 Stk. 4-6 bliver herefter stk. 3-5.
 10) Nr. 25 udgår.
 Af undervisningsministeren, tiltrådt af udvalget:
 11) Efter nr. 25 indsættes som nyt nummer:
»01. § 29 ophæves.« 12) I den under nr. 26 foreslåede § 30 a affattes  

stk. 4 således:
»Stk. 4. For kredse efter § 3 a, stk. 1, 1. pkt.,  

 underskrives regnskabet af kredsens ansvarlige person.
For kredse efter § 3  

 a, stk. 1, 2. pkt., underskrives regnskabet efter bestemmelserne i kredsens  

 vedtægt.« Af undervisningsministeren, tiltrådt af et flertal (udvalget  

 med undtagelse af FP):
 13) I den under nr. 26 foreslåede § 30 a affattes  

stk. 5 således:
»Stk. 5. Kommunalbestyrelsen kan beslutte, om regnskabet skal  

 revideres ved en af kredsen valgt revisor, eller om regnskab for større  

 tilskud skal revideres ved registreret eller statsautoriseret revisor.  

 Kommunalbestyrelsen kan tilbyde, at revisionen foretages af kommunens  

 revision.« Af undervisningsministeren, tiltrådt af udvalget:
 14) I den under nr. 26 foreslåede § 30 c ændres  

 »§ 10 og § 11« til: »§§ 10, 11 og 30 d«.
 15) I den under nr. 26 foreslåede § 30 d udgår i  

stk. 1 », jf. dog § 10 og § 11«.
 Af undervisningsministeren, tiltrådt af et flertal (udvalget  

 med undtagelse af FP):
 16) I den under nr. 35 foreslåede affattelse af § 45  

 affattes stk. 1 således:
»Undervisningsministeren yder tilskud til konsulentvirksomhed,  

 medarbejderuddannelse samt udviklingsarbejde vedrørende virksomhed efter  

 denne lov til landsdækkende folkeoplysende organisationer m.fl.
Tilskud kan  

 også ydes til kurser på voksenpædagogiske centre.« Af undervisningsministeren, tiltrådt af udvalget:
 Til § 2 17) Efter stk. 3 indsættes som nyt stykke:
»Stk. 4. Forslag til revision af loven fremsættes for  

 Folketinget i folketingsåret 1999-2000.« Bemærkninger Til nr. 1 og 3-5 Der er alene tale om en teknisk ændring som følge af, at  

 forslag om aktivitetstilskud til personer over 60 år udgår.
 Til nr. 2 og 8-10 Ændringsforslagene tager sigte på at opretholde den  

 gældende lovs regler om lokaletilskud, så området for lovbestemte  

 lokaletilskud ikke udvides til at omfatte lovens hovedområde 1 og lokaler til  

 aktiviteter for personer over 60 år.
 Da den samlede økonomiske ramme til folkeoplysning suverænt fastlægges af  

 den enkelte kommunalbestyrelse, vil en udvidelse af området for lovbestemte  

 tilskud til også at omfatte de over 60-årige reelt kunne medføre en  

 forringelse af de økonomiske muligheder for gennemførelse af de aktiviteter  

 for børn og unge, som er et hovedsigte med loven.
 Ud fra samme overvejelser - men særligt i lyset af de konkurrencemæssige  

 problemer på hovedområde 1 - vil det ikke være hensigtsmæssigt at give  

 hovedområde 1 et lovkrav på lokaletilskud.
 En eventuel ændring af de eksisterende regler om lokaletilskud bør derfor  

 afvente den debat om folkeoplysningens rolle og afgrænsning i det moderne  

 samfund, som skal finde sted forud for lovrevisionen i folketingsåret  

 1999-2000.
 Til nr. 6 Bestemmelsen præciserer, at forpligtelsen for  

 kommunalbestyrelsen ved anvisning af lokaler og udendørsanlæg for voksne  

 omfatter samtlige tilrettelæggelsesformer i kapitel 4 om tilskud til  

 undervisning m.v.
Anvisning af almindelige lokaler til aktiviteter til personer over 60 år  

 skal ske før anvisning af almindelige lokaler til aktiviteter for personer  

 mellem 25 år og 60 år.
Forslaget skal ses som en konsekvens af ændringen i  

 lovforslagets § 24, stk. 1, om lokaletilskud til almindelige lokaler for  

 personer over 60 år.
 Anvisningsreglerne videreføres i øvrigt uændret.
Til nr. 7Ad § 24, stk. 1 Bestemmelsen viderefører de gældende regler for lokaletilskud til kredse,  

 som udbyder aktiviteter for børn og unge under 25 år.
Det frie lokalevalg  

 opretholdes for kredse, der forestår aktiviteter for børn og unge under 25  

 år.
 Efter ændringsforslaget bliver kommunalbestyrelsen forpligtet til at yde  

 lokaletilskud til kredsenes egne eller lejede almindelige lokaler til  

 undervisning m.v. og til aktiviteter for personer over 60 år.
Ved almindelige lokaler forstås lokaler uden særligt udstyr.
Faglokaler,  

 lokaler med særligt udstyr og lignende lokaler omfattes således ikke af  

 tilskudsforpligtelsen med mindst 75 pct. af driftsudgifterne.
Bestemmelsen  

 udvider således tilskudsforpligtelsen ved almindelige lokaler til  

 undervisning m.v. og til aktiviteter for personer over 60 år.  

 Kommunalbestyrelsen kan dog undlade at yde tilskud, hvis der kan anvises  

 egnede offentlige lokaler.
En kreds har som udgangspunkt ikke krav på at få anvist et bestemt lokale  

 m.v. på et bestemt tidspunkt/ugedag.
Det er folkeoplysningsudvalget, der  

 anviser lokaler m.v. og fordeler tilskud til de enkelte ansøgere, jf. § 34,  

 stk. 1. Gældende lovs forpligtelse ved anvisning af lokaler m.v. videreføres  

 i øvrigt uændret.
Ad § 24, stk. 2 Bestemmelsen viderefører gældende lovs mulighed for nedsættelse af  

 lokaletilskud, hvor der i aktiviteter for børn og unge under 25 år er  

 deltagere over 25 år.
For så vidt angår personer over 60 år, foretages dog  

 kun nedsættelse af lokaletilskuddet for denne persongruppe, hvis kredsen  

 afslår at anvende et af folkeoplysningsudvalget anvist offentligt lokale,  

 idet lokaletilskud til denne persongruppe er betinget af, at egnede  

 offentlige lokaler ikke kan anvises.
Ad § 24, stk. 3 Bestemmelsen indebærer en videreførelse af den gældende lovs § 24, stk. 2,  

 hvorefter kommunalbestyrelsen kan træffe beslutning om ikke at yde tilskud  

 til kredse, der opfører nye haller.
Bestemmelsen indebærer herudover som  

 noget nyt, at ydelse af tilskud til nye lejemål vedrørende haller kun kan  

 afslås af kommunalbestyrelsen, såfremt lejemålet i forhold til udgifterne ved  

 det eksisterende lejemål indebærer merudgifter for kommunen til det af  

 kredsen aftalte lejebeløb og til afholdte udgifter til almindelig  

 vedligeholdelse ifølge lejekontrakten samt til opvarmning, belysning,  

 rengøring og eventuelt fornødent tilsyn.
 Endelig præciseres, at kommunalbestyrelsen ligeledes kan undlade at yde  

 tilskud ved væsentlige udvidelser af aktivitetsgrundlaget, der indebærer  

 merudgifter for kommunen.
Ad § 24, stk. 4 Med forslaget knyttes definitionen af en hal direkte til lovens  

 lokaletilskudsbestemmelser.
Indholdet svarer til reglen i den eksisterende  

 bekendtgørelse om støtte til folkeoplysning.
Ad § 24, stk. 5 Bestemmelsen svarer til hidtidig bestemmelse i lovens § 28, dog bortset  

 fra udvidelsen af den lovbestemte forpligtelse til at yde tilskud med mindst  

 75 pct. af driftsudgifterne til almindelige undervisningslokaler.
Der er dog  

 kun en forpligtelse til at yde tilskud, hvis det ikke har været muligt at  

 anvise egnede offentlige lokaler.
Ad § 24, stk. 6 Bestemmelsen svarer til hidtidig bestemmelse i lovens § 29, dog bortset  

 fra udvidelsen af den lovbestemte forpligtelse til at yde tilskud til  

 almindelige lokaler til aktiviteter for personer over 60 år.
Der er dog kun  

 en forpligtelse til at yde tilskud, hvis det ikke har været muligt at anvise  

 egnede offentlige lokaler.
Ad § 24, stk. 7 Undervisningsministerens bemyndigelse til at fastsætte nærmere regler om  

 tilskud til driftsudgifter til haller, andre lokaler og lejrpladser samt  

 muligheden for at kunne fastsætte et maksimum for driftsudgifter, til hvilke  

 kommunalbestyrelsen er forpligtet at yde tilskud, knyttes direkte til  

 lokaletilskudsbestemmelserne.
Bl.a. som følge af kommunalbestyrelsens  

 mulighed for at undlade at yde lokaletilskud med mindst 75 pct. af  

 driftsudgifterne ved at anvise almindelige lokaler bemyndiges  

 undervisningsministeren til at udstede regler om anvisning af lokaler m.v.,  

 jf. stk. 1, nr. 2, og stk. 5.
 Udvidelsen af denne lovbestemte tilskudsforpligtelse er efter forhandling  

 med Kommunernes Landsforening og Københavns og Frederiksberg kommuner skønnet  

 til 11 mio. kr., som kommunerne vil blive kompenseret for.
 Bemyndigelsen påtænkes anvendt til at udstede nærmere regler, der sikrer,  

 at kredsene i overensstemmelse med baggrunden for forslaget i stk. 1, nr. 2,  

 opnår forbedrede lokaleforhold til afvikling af deres folkeoplysende  

 virksomhed henholdsvis i dagtimerne, dvs. i tidsrummet fra kl. 8.00 til kl.  

 17.00, og i resten af døgnet.
Til nr. 11 Bestemmelsen ophæves.
Der henvises til bemærkningerne under nr.  

 6.
 Til nr. 12 Ændringsforslaget indebærer for kredse efter § 3 a, stk. 1, 2.  

 pkt., at det bliver kredsens vedtægter, der bliver afgørende for, hvem der  

 skal underskrive regnskabet.
Til nr. 13 Kommunalbestyrelsen kan beslutte, om kredsene skal aflægge et  

 revideret regnskab.
Bestemmelsen opregner mulige revisionsformer.
Som noget  

 nyt kan kommunalbestyrelsen tilbyde kredsene kommunal revision af regnskabet.  

 Der kan ikke kræves betaling herfor.
Forslaget præciserer, at modtagere af  

 mindre tilskud ikke kan pålægges kravet om aflæggelse af et ved registreret  

 eller statsautoriseret revisor revideret regnskab.
Kommunalbestyrelsen afgør  

 om størrelsen af et tilskud kan medføre, at kredsene skal aflægge et sådant  

 regnskab.
 Til nr. 14 og 15 Der er alene tale om en teknisk ændring.
Til nr. 16 Midlerne skal anvendes til at styrke organisationernes lokale  

 folkeoplysende arbejde efter denne lov.
Bestemmelsen omfatter også tilskud  

 til paraplyorganisationernes bistand til medlemsorganisationernes lokale  

 arbejde efter denne lov.
Midlernes fordeling vil ske efter hidtil gældende  

 retningslinjer og administrativ praksis.
Tilskuddet til konsulentvirksomhed  

 og medarbejderuddannelse kan dog tages op i forbindelse med den af  

 kulturministeren og undervisningsministeren igangsatte budgetanalyse af tips-  

 og lottolovens midlers anvendelse, herunder af pengestrømmene i dansk idræt.
Til nr. 17 Loven har virket i for kort tid til at lægge op til en større  

 ændring af lovens principper.
I lyset heraf igangsættes en debat om  

 folkeoplysningens formål, indholdsmæssige definition eller afgrænsning.  

 Endvidere nedsættes en arbejdsgruppe, der skal afdække hensigtsmæssigheden af  

 lovens lokalebestemmelser.
Det kan derfor være fornuftigt at indføje en  

 revisionsparagraf, som vil forpligte Folketinget til at revidere loven i  

 folketingsåret 1999-2000.
