Betænkning afgivet af Retsudvalget den 31. maj 2012 Betænkning over Forslag til lov om ændring af færdselsloven (Frakendelse af retten til at udøve virksomhed som kørelærer m.v.) [af justitsministeren (Morten Bødskov)] 1. Ændringsforslag Venstres, Dansk Folkepartis.
Liberal Alliances og Det Konservative Folkepartis medlemmer af udvalget har stillet 1 ændringsforslag til lovforslaget.
2. Udvalgsarbejdet Lovforslaget blev fremsat den 26. april 2012 og var til 1. behandling den 10. maj 2012. Lovforslaget blev efter 1. behandling henvist til behandling i Retsudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og justitsministeren sendte den 2. april 2012 dette udkast til udvalget, jf.
REU alm. del  bilag 337. Den 25. april 2012 sendte justitsministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget 1 skriftlig henvendelse fra Dansk Kørelærer-Union.
 Justitsministeren har over for udvalget kommenteret den skriftlige henvendelse til udvalget.
Spørgsmål Udvalget har stillet 18 spørgsmål til justitsministeren til skriftlig besvarelse, som denne har besvaret.
 5 af udvalgets spørgsmål og justitsministerens svar herpå er optrykt som bilag 2 til betænkningen.
3. Indstillinger og politiske bemærkninger Et flertal i udvalget (S, RV, SF, EL og SIU) indstiller lovforslaget til vedtagelse uændret.
 Et mindretal i udvalget (V, DF, LA og KF) indstiller lovforslaget til vedtagelse med det stillede ændringsforslag.
 Venstres, Dansk Folkepartis, Liberal Alliances og Det Konservative Folkepartis medlemmer af udvalget støtter og anerkender, at nærværende lovindgreb desværre er nødvendigt, idet den store og seriøse del af kørelærerbranchen lider under, at andre med en dårlig uddannelse og moral kan drive undergravende virksomhed, som i sidste ende ødelægger både forretningsmoral og færdselssikkerhed.
Lovforslaget kan dog ikke stå alene, og partierne vil anmode justitsministeren om at sætte mere fremdrift i initiativer til en bedre kørelæreruddannelse, som blev anbefalet af Færdselssikkerhedskommissionen i dennes handleplan fra 2007 under pkt. 4. Heri hedder det bl.a., at »uddannelsen bør være på niveau med andre læreruddannelser.
Allerede godkendte kørelærere bør opkvalificeres ved efteruddannelse, og der bør være et egentligt tilsyn med kørelærerne og en præcisering af betingelserne for fornyelse af kørelærergodkendelsen.« I svar til udvalget på spørgsmål 6 oplyses det, at et »kørelærerudvalg«  formentlig under Justitsministeriet (oplyses ikke i svaret)  helt tilbage i år 2002 afgav en rapport, som efter drøftelser mellem Justitsministeriet og Undervisningsministeriet blev fulgt op af yderligere anbefalinger og et forslag, udarbejdet af Rigspolitiet og Danmarks Erhvervspædagogiske Læreruddannelse i 2007, men som desværre ikke har ført til noget endnu.
V, DF, LA og KFs medlemmer af udvalget mener, at det nu er på høje tid, at der arbejdes kraftigt med hele dette område inden for det næste år, således at der kan fremsættes initiativer og lovforslag i folketingsåret 2013-14, og også at der kan etableres et bedre tilsyn med kørelærere, herunder at dataoplysninger om disse er aktive, om deres forretningsadresser, undervisningslokaliteter, idømte sanktioner m.v., således at tilsynet kan føres effektivt.
Der henvises til svar på spørgsmål 14-17, som afspejler et manglende overblik over kørelærere i hele landet.
 Hele området trænger til en gennemgribende opstramning, herunder et uddannelsesløft, bedre tilsyn, bedre undervisnings- og testmetoder og en forbedret service til kørelærerne, således at de kan koncentrere sig om at yde den bedste undervisning frem for at skulle bruge unødig tid på dokumentation og besværlig bestilling af prøver.
 Inuit Ataqatigiit, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af et mindretal (V, DF, LA og KF):
 1) Nr. 6 affattes således:
»6. I § 124 b indsættes efter »sygdom«: », eller at øvelseskørsel ikke har kunnet gennemføres inden for de sidste to hverdage inden den teoretiske eller praktiske prøve, og dette skyldes vejrliget«.« [Frist for betaling af nyt køreprøvegebyr i forbindelse med aflysning fastholdes] Bemærkninger Til nr. 1 Med ændringsforslaget sikrer forslagsstillerne, at fristen for, hvornår en ansøger som hovedregel senest skal betale et nyt gebyr for berammelse af en ny køreprøve, fortsat er kl. 12 3 hverdage før prøven og ikke som foreslået af justitsministeren, 5 hverdage før prøven er planlagt til afvikling.
Jacob Bjerregaard (S) Julie Skovsby (S) Mogens Jensen (S) Mette Reissmann (S) Ole Hækkerup (S) Rasmus Prehn (S) Jeppe Mikkelsen (RV) Zenia Stampe (RV) Camilla Hersom (RV) Karina Lorentzen Dehnhardt (SF) fmd.
Anne Baastrup (SF) Pernille Skipper (EL) Johanne Schmidt-Nielsen (EL) Frank Aaen (EL) Doris Jakobsen (SIU) Kim Andersen (V) Preben Bang Henriksen (V) Inger Støjberg (V) Karen Jespersen (V) Jan E.
Jørgensen (V) Karsten Lauritzen (V) Kristian Pihl Lorentzen (V) Karsten Nonbo (V) Peter Skaarup (DF) Dennis Flydtkjær (DF) Pia Adelsteen (DF) Kim Christiansen (DF) Simon Emil Ammitzbøll (LA) Tom Behnke (KF) nfmd.
 Inuit Ataqatigiit, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 179 Oversigt over spørgsmål og svar vedrørende L 179 Bilag 2 Nogle af udvalgets spørgsmål og justitsministerens svar herpå Spørgsmålene og justitsministerens svar er optrykt efter ønske fra V, DF, LA og KF.
 Spørgsmål 6:
Vil ministeren oplyse, hvilken dialog der har været mellem Justitsministeriet og Undervisningsministeriet med det formål at forbedre kørelæreruddannelsen, herunder, hvor denne sag står nu og hvem der har initiativpligten til næste skridt i sagen? Svar:
 Efter nærmere drøftelser mellem Justitsministeriet og Undervisningsministeriet blev der i januar 2007 etableret et samarbejde mellem Danmarks Erhvervspædagogiske Læreruddannelse (DEL) og Rigspolitiet om at udvikle en ny kørelæreruddannelse og efteruddannelse i overensstemmelse med de anbefalinger, som det såkaldte »Kørelærerudvalg« afgav i en rapport fra 2002.
 I november 2007 afgav Rigspolitiet og DEL et forslag hertil.
Undervisningsministeriet og Justitsministeriet har efterfølgende drøftet forslaget, herunder navnlig spørgsmålet om valg af uddannelsestype.
Undervisningsministeriet udarbejdede i efteråret 2008 en redegørelse til Justitsministeriet om forskellige mulige løsningsmodeller for etablering af en kørelæreruddannelse i det offentlige uddannelsessystem.
I foråret 2009 rettede Undervisningsministeriet henvendelse til Justitsministeriet med en række nye spørgsmål, der var opstået vedrørende finansiering, kvalitetssikring og udbud af en ny kørelæreruddannelse.
Der blev i den forbindelse også rejst spørgsmål om, hvorvidt et kvalitetsløft af kørelæreruddannelsen i stedet mest hensigtsmæssigt kan gennemføres ved at bibeholde kørelæreruddannelsen i privat regi og skærpe kravene til uddannelsens indhold.
Disse spørgsmål er endnu ikke endeligt afklaret.
Når Danmarks EU-formandskab er afsluttet, vil Justitsministeriet genoptage overvejelserne om den fremtidige kørelæreruddannelse.
 Spørgsmål 14:
Vil ministeren oplyse, hvor mange uddannede kørelærere der findes på landsplan, herunder bedes det oplyses, hvor mange der er registrerede som aktive og pensionerede/forhenværende? Svar:
 Justitsministeriet har til brug for besvarelsen af spørgsmålet indhentet en udtalelse fra Rigspolitiet, som har oplyst følgende:
»En kørelærergodkendelse påføres indehaverens kørekort og registreres i Rigspolitiets Kørekortregister.
Det er kun muligt mod en betydelig betaling til CSC at få oplyst antallet af kørekortindehavere, der på kørekortet har påført en kørelærergodkendelseskode.
I forbindelse med udarbejdelsen af Kørelærerudvalgets rapport om kørelærere i november 2002 blev det anslået, at der på daværende tidspunkt var omkring 1.800 kørelærere.« Spørgsmål 15:
Vil ministeren oplyse, hvor mange der de sidste 10 år, fordelt på årstal, er frakendt retten til at være kørelærer? Svar:
 Justitsministeriet har til brug for besvarelsen af spørgsmålet indhentet en udtalelse fra Rigsadvokaten, som har oplyst følgende:
 »Retten til at udøve virksomhed som kørerlærer kan efter straffelovens § 79, stk. 1, frakendes i forbindelse med en dom for et strafbart forhold, som begrunder en nærliggende fare for misbrug af adgangen til at udøve kørelærervirksomhed.
 Det beror på en konkret vurdering af sagens omstændigheder, herunder grovheden og antallet af forhold samt oplysninger om den domfældtes personlige forhold, om der er grundlag for rettighedsfrakendelse, og for hvilket tidsrum der i givet fald skal ske rettighedsfrakendelse.
 Sager, hvor der bliver spørgsmål om at nedlægge påstand om rettighedsfrakendelse, skal forelægges for rigsadvokaturen, som siden 2000 har ført en manuel oversigt over disse sager.
På baggrund af en manuel gennemgang af den ovennævnte oversigt kan jeg oplyse, at rigsadvokaturen har modtaget underretning om, at der i perioden 2000-2010 ved dom er sket frakendelse af retten til at virke som kørelærer over for 13 personer.
Rigsadvokaturen har ikke modtaget underretning om domme, hvor der er sket frakendelse af retten til at virke som kørelærer i 2011 og 2012.
 De ovennævnte rettighedsfrakendelser er på årstal fordelt således:
2000: 1 person 2002: 1 person 2003: 1 person 2004: 1 person2005: 4 personer2006: 1 person 2007: 1 person2009: 2 personer2010: 1 person Det bemærkes, at ovennævnte oplysninger beror på en manuel gennemgang af de oplysninger, som rigsadvokaturen har registreret i forbindelse med behandlingen af frakendelsesspørgsmålet.
Der kan således være en vis usikkerhed forbundet med oplysningerne.
Jeg kan i den forbindelse tilføje, at rigsadvokaturen ikke i øvrigt er i besiddelse af statistiske oplysninger, der kan belyse ovenstående.« Justitsministeriet kan henholde sig til Rigsadvokatens udtalelse.
 Spørgsmål 16:
Vil ministeren oplyse, hvor mange der de sidste 10 år, fordelt på årstal, er standset i trafikken og sigtet for at »udøve uautoriseret kørelærervirksomhed«, i sager hvor vedkommende ikke bare har givet køretimer, men har fremstået som piratkørelærer? Svar:
 Justitsministeriet har til brug for besvarelsen af spørgsmålet indhentet en udtalelse fra Rigspolitiet, som har oplyst følgende:
 »Rigspolitiet har til brug for besvarelsen af spørgsmålet anmodet politikredsene om en udtalelse.
 Af tidsmæssige årsager har det imidlertid kun været muligt at medtage udtalelser fra nogle politikredse.
Politikredsene har generelt ikke kendskab til piratkørelærervirksomhed, og flere kredse har oplyst, at man ikke har mulighed for at udfinde oplysningerne i politiets it-systemer.
Københavns Politi har blandt andet oplyst, at en præcis angivelse af antallet af sigtelser for at udøve uautoriseret kørelærervirksomhed forudsætter en manuel gennemgang af et større antal sager, da der er tale om flere forskellige journalkoder, der hver for sig dækker over flere forseelsestyper.
Kredsen har oplyst, at der har været rejst sigtelser for overtrædelse af færdselslovens § 64 om øvelseskørsel og straffelovens § 131 om manglende offentlig bemyndigelse, ligesom der har været tilfælde, hvor ikke godkendte kørelærere har undervist på køreskoler.« Spørgsmål 17:
Vil ministeren oplyse, hvor mange officielle kørelærerforeninger der findes, og hvad hedder disse foreninger, og hvad var deres medlemstal ved seneste opgørelse? Svar:
 Justitsministeriet er ikke bekendt med det samlede antal af eksisterende kørelærerforeninger eller disses medlemstal.
 Justitsministeriet kan dog oplyse, at der i publikationen »Forbrugerredegørelse 2008« udgivet af Forbrugerstyrelsen (i dag Konkurrence- og Forbrugerstyrelsen) på side 52 er oplyst følgende om spørgsmålet:
»Mange køreskoler og kørelærere er organiseret i en af de tre brancheorganisationer, der findes på området.
Dansk Kørelærer-Union er langt den største med ca. 1.250 medlemmer, mens Danske Kørelæreres Landsforbund og Dansk Køreskole Forening har henholdsvis ca. 150 og 100 medlemmer.« Dansk Kørelærer-Union og Danske Kørelæreres Landsforbund har over for Justitsministeriet telefonisk oplyst, at de i dag har henholdsvis ca. 1.175 og 110 medlemmer.
Det har ikke været muligt at få bekræftet antallet af medlemmer af Dansk Køreskole Forening.
