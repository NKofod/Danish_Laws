 Redegørelse for efterbeskatningsreglerne i pensionsbeskatningslovens §  

 18A i forbindelse med valg af § 50 - beskatning og overførsel efter lovens §  

 41.
 Der er over for Skattedepartementet rejst spørgsmål om anvendelsen af  

 efterbeskatningsreglerne i pensionsbeskatningslovens § 18 A i forbindelse med  

 valg af § 50-beskatning og overførsel efter lovens § 41.
 1. Pensionsbeskatningslovens § 18 og § 18 A.
 Indbetalinger til pensionsordninger med løbende udbetalinger og til  

 rateforsikring eller rateopsparing i pensionsøjemed kan efter  

 pensionsbeskatningslovens § 18 fratrækkes fuldt ud ved opgørelsen af den  

 skattepligtige indkomst.
Er indbetalingsperioden 10 år eller derover, kan hele årsydelsen fradrages  

 ved indkomstopgørelsen.
Er indbetalingsperioden kortere end 10 år, skal  

 fradragsretten for indbetalingerne fordeles over en periode på 10 år.
 Hvis indbetalingerne i de nævnte tilfælde standses eller nedsættes på et  

 tidspunkt, hvor fradragene har været for store i forhold til de faktiske  

 indbetalinger, skal der efter pensionsbeskatningslovens § 18 A foretages en  

 omregning af fradragene, og de for meget fratrukne beløb med et procenttillæg  

 på 6 pct. efterbeskattes.
 2. Valg af § 50-beskatning.
Efter pensionsbeskatningslovens § 1, stk. 2, kan en pensionsordning  

 medløbende udbetalinger eller en rateforsikring eller rateopsparing i  

 pensionsøjemed vælges henført til beskatning efter lovens § 50 i forbindelse  

 med ophør af fuld skattepligt her til landet.
Valg af § 50-beskatning  

 medfører, at den del af ordningen, der kan henføres til indbetalinger  

 foretaget efter § 50-valget, beskattes efter de regler, der gælder for  

 pensionsordninger m.v. uden fradragsret i lovens afsnit II.  

 Kapitaludbetalinger, herunder rateudbetalinger, fra den pågældende del af  

 ordningen er herefter skatte- og afgiftsfri, og løbende udbetalinger, der  

 bortfalder ved død, er kun indkomstskattepligtige, for så vidt angår 70 pct.  

 af udbetalingerne.
 I de tilfælde, hvor en pensionsordning med løbende udbetalinger eller en  

 rateforsikring eller rateopsparing i pensionsøjemed i 10 års perioden vælges  

 henført til beskatning efter § 50, er det Skattedepartementets opfattelse, at  

 omregningsreglerne i lovens § 18 A kun finder anvendelse, hvis  

 indbetalingerne standses eller nedsættes på fraflytningstidspunktet eller på  

 et senere tidspunkt inden 10 års periodens udløb.
 Der bliver således ikke spørgsmål om efterbeskatning, hvis indbetalingerne  

 til ordningen fortsættes i hele 10 års perioden.
 3. Overførsel efter pensionsbeskatningslovens § 41.
Hvis ordningen overføres til en anden nyoprettet pensionsordning med  

 løbende udbetalinger eller til en anden nyoprettet rateforsikring eller  

 rateopsparing i pensionsøjemed efter reglerne i pensionsbeskatningslovens §  

 41, skal indbetalingerne til den ordning, der overføres fra, efter  

 Skattedepartementets opfattelse ses i sammenhæng med indbetalingerne til den  

 ordning, der overføres til.
Hvis for eksempel en rateforsikring overføres til  

 en nyoprettet rateopsparing, og indbetalingerne til rateopsparingen  

 videreføres med beløb af samme størrelse, som hidtil er indbetalt til  

 rateforsikringen, kan indbetalingerne ved anvendelsen af  

 pensionsbeskatningslovens § 18 og § 18 A ses i forlængelse af hinanden.
 I de nævnte overførselstilfælde gælder der således en samlet  

 indbetalingsperiode på 10 år, og omregningsreglen i lovens § 18 A finder kun  

 anvendelse, hvis indbetalingerne til den ordning, der overføres til, standses  

 eller nedsættes, inden den samlede 10 års periode er udløbet.
 4. Afgiftsfri ophævelse af ordningen efter pensionsbeskatningslovens §  

 18 A, stk. 2.
Efter pensionsbeskatningslovens § 18 A, stk. 2, kan den skattepligtige i  

 tilfælde, hvor der skal ske efterbeskatning som følge af standsning eller  

 nedsættelse af indbetalingerne, i stedet vælge at ophæve ordningen uden  

 afgiftsmæssige konsekvenser.
I så fald stilles den pågældende skattemæssigt,  

 som om ordningen ikke havde været oprettet.
De foretagne fradrag skal  

 herefter medregnes fuldt ud i den skattepligtige indkomst for fradragsårene  

 med et procenttillæg på 6 pct.
 Muligheden for at foretage dette valg foreligger også i tilfælde, hvor  

 indbetalingerne til ordningen nedsættes eller standses efter valg af § 50  

 beskatning eller efter overførsel som nævnt oven for under 2 og 3.
 Pensionsbeskatningslovens § 41 giver imidlertid også mulighed for, at der  

 til en pensionsordning med løbende udbetalinger eller til en rateforsikring  

 eller rateopsparing i pensionsøjemed kan overføres midler fra en ordning, der  

 ikke omfattes af reglerne i pensionsbeskatningslovens § 18 A.
 Dette gælder for eksempel ved overførsel af ordninger, der er fuldt  

 indbetalt, evt. ved engangsindskud, ved overførsel af arbejdsgiverordninger,  

 som ikke omfattes af lovens § 18, eller ved overførsel af  

 kapitalpensionsordninger.
Det kan tænkes, at en sådan ordning efter lovens § 41 overføres  

 afgiftsfrit til en pensionsordning med løbende udbetalinger eller til en  

 rateforsikring eller rateopsparing i pensionsøjemed, hvortil der foretages  

 indbetalinger over en 10-årig periode.
Hvis indbetalingerne til den  

 pågældende ordning i disse tilfælde nedsættes eller standses, er det efter  

 Skatedepartementets opfattelse kun den del af ordningen, der omfattes af  

 omregningsreglen i lovens § 18 A, der kan hæves afgiftsfri. Øvrige beløb, der  

 hidrører fra en overført ordning, berøres ikke af omregningsreglen og kan  

 derfor heller ikke hæves afgiftsfri efter reglen i lovens § 18 A, stk. 2.  

 Hvis de overførte beløb hæves sammen med den øvrige del af ordningen, må der  

 efter Skattedepartementets opfattelse betales afgift og indkomstskat af de  

 overførte beløb efter lovens almindelige regler om ophævelse i utide.
