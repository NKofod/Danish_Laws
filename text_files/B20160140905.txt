Bekendtgørelse om transportørens egenkontrol ved gruppevis levering af slagtesvin I medfør af § 58, stk. 1, § 61 a og § 70, stk. 3, i lov om hold af dyr, jf. lovbekendtgørelse nr. 466 af 15. maj 2014, fastsættes i henhold til § 7, nr. 1, i bekendtgørelse nr. 511 af 23. april 2015 om Fødevarestyrelsens opgaver og beføjelser:
Anvendelsesområde og definitioner § 1. I denne bekendtgørelse fastsættes regler om transportørens egenkontrol ved transport af svin, der sker som led i gruppevis levering af slagtesvin efter reglerne i bekendtgørelse om mærkning, registrering og flytning af kvæg, svin, får eller geder (mærkningsbekendtgørelsen).
 Stk. 2. Reglerne i denne bekendtgørelse gælder også for den, der transporterer egne svin.
 § 2. I denne bekendtgørelse forstås ved:
 1) Egenkontrol ved gruppevis levering af slagtesvin: Et system, som transportøren anvender til løbende at sikre, at mærkningsbekendtgørelsens krav til transportøren opfyldes, når svin leveres efter reglerne om gruppevis levering af slagtesvin.
 2) Egenkontrolprogram: En skriftlig beskrivelse af transportørens egenkontrol og af, hvordan egenkontrollens gennemførelse dokumenteres.
 3) Transportør: Ejeren af en transportvirksomhed eller den, der uden for et ansættelsesforhold, foretager transport for andre.
 4) Branchekode: Retningslinjer, der er udarbejdet af en relevant brancheorganisation, med henblik på udarbejdelse af egenkontrol og egenkontrolprogram for den enkelte virksomhed i den pågældende branche.
Egenkontrol § 3. Transportøren skal sørge for, at der udføres egenkontrol, der sikrer, at transportøren opfylder mærkningsbekendtgørelsens krav til transportøren, når svin leveres efter reglerne om gruppevis levering af slagtesvin.
§ 4. Transportøren skal sørge for, at egenkontrollen beskrives i et egenkontrolprogram.
Transportøren skal endvidere sikre, at egenkontrollens gennemførelse dokumenteres.
 Stk. 2. Egenkontrolprogrammet skal mindst indeholde en beskrivelse af, hvordan transportøren vil sikre overholdelse af mærkningsbekendtgørelsens krav til transportøren, når svin leveres efter reglerne om gruppevis levering af slagtesvin, på de områder, der er nævnt i bilag 1, og af, hvordan egenkontrollens gennemførelse dokumenteres.
 Stk. 3. Transportøren skal endvidere sikre, at egenkontrollens gennemførelse dokumenteres.
 Stk. 4. Egenkontrolprogrammet skal løbende opdateres.
 § 5. Forpligtigelsen efter § 4, stk. 2, opfyldes, hvis egenkontrolprogrammet mindst svarer til en branchekode, som er udarbejdet af en relevant brancheorganisation, og som er vurderet af Fødevarestyrelsen.
Stk. 2. Væsentlige ændringer af allerede vurderede branchekoder skal indsendes til Fødevarestyrelsen, senest to måneder inden ændringen bliver en del af branchekoden.
Fødevarestyrelsen kan inden for denne periode afvise indsendte væsentlige ændringer af vurderede branchekoder.
 Stk. 3. Fødevarestyrelsen kan tilbagekalde en vurdering af en branchekode, hvis forudsætningerne for vurderingen ændres væsentligt.
§ 6. Transportøren skal foretage indberetning til Fødevarestyrelsen før den første transport, der foretages efter reglerne om gruppevis levering af slagtesvin.
Indberetning efter 1. pkt. sker med henblik på myndigheder under Miljø- og Fødevareministeriets auditering af transportørens egenkontrolprogram.
 Stk. 2. Indberetning, jf. stk. 1, skal omfatte oplysning om transportørens navn, CVR-nummer, autorisationsnummer og forventet startdato for transport efter reglerne om gruppevis levering af slagtesvin.
 § 7. Egenkontrolprogrammet og dokumentationen for egenkontrollens gennemførelse skal til enhver tid være tilgængelig for myndigheder under Miljø- og Fødevareministeriet, der udøver auditering.
 Stk. 2. Dokumentationen skal opbevares i mindst to år.
Straf § 8. Med bøde straffes den, der overtræder §§ 3, 4, 6 eller 7.
Stk. 2. Straffen kan stige til fængsel i indtil to år, hvis den ved handlingen eller undladelsen skete overtrædelse er begået med forsæt eller grov uagtsomhed, og der ved overtrædelsen er 1) forvoldt skade på menneskers eller dyrs sundhed eller fremkaldt fare herfor, eller 2) opnået eller tilsigtet opnået en økonomisk fordel for den pågældende selv eller andre, herunder ved besparelser Stk. 3. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Ikrafttræden § 9. Bekendtgørelsen træder i kraft den 1. januar 2017.
 Stk. 2. Bekendtgørelse nr. 6 af 11. januar 2012 om transportørens egenkontrol ved gruppevis levering af slagtesvin ophæves.
Fødevarestyrelsen, den 29. november 2016 Esben Egede Rasmussen / Rie Sorgenfrei Bilag 1 Egenkontrolprogrammets indhold Egenkontrolprogrammets indhold for transportør Egenkontrolprogrammet skal mindst indeholde en beskrivelse af, hvordan transportøren for sin virksomhed vil sikre og dokumentere overholdelse af mærkningsbekendtgørelsens krav til transportøren, når svin leveres efter reglerne om gruppevis levering af slagtesvin, på følgende områder, jf. § 4, stk. 2:
 1) Udfyldelse af oplysning om transportvirksomhedens navn og autorisationsnummer på følgeseddel.
 2) Følgesedlens oplysninger.
 3) Ubrydelig adskillelse af slagtesvin fra forskellige besætninger ved samtidig transport af slagtesvin fra flere besætninger.
 4) Uafbrudt transport imellem leverende besætninger og mellem sidst leverende besætning og slagteri.
