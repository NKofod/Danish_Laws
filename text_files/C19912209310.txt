 Cirkulæreskrivelse om meddelelse om  

 fradrag i efterlønnen for engangsbeløb, der kommer til  

 udbetaling på grund af efterbetaling af løbende pension.
 Kommentarer m.v.:
Løbende pension, der efterbetales som et engangsbeløb,  

 medfører fradrag i efterlønnen.
For meget udbetalt  

 efterløn kan kræves tilbagebetalt ud fra et  

 dobbeltforsørgelsessynspunkt, selv om medlemmet er i god tro.  

 Tilbagebetalingen kan gennemføres ved modregning i efterlønnen  

 efter dansk rets almindelige modregningsregler.
 Meddelelse om afgørelsen:
 Et medlem, der var overgået til efterløn den 1. januar 1988,  

 fik i april 1989 at vide, at han med virkning fra september 1987 var  

 berettiget til pension fra Pensionstrygden for Sjømenn, Norge.
 Pensionskassen udbetalte pensionen dækkende perioden fra 1.  

 september 1987 til 30. april 1989 som et engangsbeløb, medens  

 pensionen fra maj 1989 udbetales som et månedligt beløb.
 Arbejdsløshedskassen fandt, at pensionen er omfattet af de  

 indtægter, der medfører fradrag i efterlønnen, og at der  

 derfor skulle ske efterregulering af efterlønnen fra 1. februar 1988  

 til 30. april 1989. For tiden herefter beregnes fradraget løbende i  

 efterlønnen.
Medlemmet bestred, at engangsbeløbet kunne medføre fradrag  

 og klagede endvidere over, at kassen inddrev det opgjorte  

 tilbagebetalingsbeløb ved modregning i efterfølgende  

 udbetalinger af efterløn.
Han krævede derfor det modregnede  

 beløb udbetalt af kassen.
 Direktoratet tiltrådte, at pensionen var omfattet af  

 dagældende § 6 i Arbejdsministeriets bekendtgørelse nr. 139 af  

 30. marts 1984 (nu § 4 i direktoratets bekendtgørelse nr. 327 af 17.  

 maj 1990), og at alle dele af pensionen, der dækker  

 efterlønsperioden, skal medføre fradrag.
 Direktoratet fandt videre, at det efterlønsbeløb, som  

 herefter var udbetalt for meget, skulle betales tilbage af medlemmet i  

 henhold til den ulovhjemlede ret til at kræve tilbagebetaling i en  

 dobbeltforsørgelsessituation.
Direktoratet traf endelig afgørelse om, at de særlige regler  

 om modregning i henhold til arbejdsløshedsforsikringslovens § 86, stk.  

 2, og direktoratets bekendtgørelse nr. 756 af 2. december 1987, ikke  

 finder anvendelse på tilbagebetalingskravet, men at tilbagebetalingen  

 kunne gennemføres ved modregning i efterfølgende  

 efterlønsudbetalinger på grundlag af dansk rets almindelige  

 modregningsregler.
Der var derfor ikke grundlag for at pålægge  

 kassen at udbetale det modregnede beløb til medlemmet.
 Ankenævnet tiltrådte, at det engangsbeløb, der kommer  

 til udbetaling på grund af en efterbetaling af den løbende  

 pension, er omfattet af fradragsreglen.
 For så vidt angår tilbagebetalingskravet lagde  

 ankenævnet bl.a. vægt på, at medlemmet i perioden 1.  

 februar 1988 til 30. april 1989 modtog to ydelser, der dækker  

 medlemmets forsørgelse, og at  kassen rejste krav om  

 tilbagebetaling kort tid efter, at medlemmet havde oplyst, at han havde  

 modtaget pensionsbeløbet.
 Under henvisning til den ulovhjemlede ret til at kræve  

 tilbagebetaling i dobbeltforsørgelsessituationer fandt  

 ankenævnet det herefter berettiget at kræve det for meget  

 udbetalte efterlønsbeløb tilbage uanset medlemmets gode  

 tro.
Ankenævnet var endelig enig i, at modregning kan ske efter dansk  

 rets almindelige regler.
Ankenævnet forudsatte herved, at  

 arbejdsløshedskassen ved gennemførelsen af modregningen havde  

 skønnet, at medlemmet havde tilstrækkelige midler tilbage til  

 sit underhold.
 Folketingets Ombudsmand har efter gennemgang af sagen meddelt, at  

 ankenævnets afgørelse ikke kan give grundlag for kritik.
