Offererstatningslovens § 6 a - nedsættelse på grund af egen skyld eller accept af risiko, nævnets j.nr. 15-520-06777 Ansøger blev på sin adresse (parkeringspladsen foran ejendommen) opsøgt af skadevolder, der var i besiddelse af en hammer og en skruetrækker.
Der opstod tumult mellem parterne, og under denne tumult overfaldt skadevolder ansøger med hammeren, og ansøger stak skadevolder med en medbragt kniv.
Det fremgik af sagen, at ansøger og skadevolder forud for episoden havde haft uoverensstemmelser, og ansøger forklarede i retten, at ansøger umiddelbart forud for episoden havde fået oplyst, at skadevolder var på vej over til ansøger, og at han ville slås.
Desuagtet gik ansøger herefter skadevolder i møde uden for sin bopæl og medbragte i den forbindelse en kniv.
 Ansøger blev i retten frifundet for at have stukket skadevolder, idet retten fandt, at ansøgers handling var foretaget i nødværge for at modstå eller afværge et overhængende uretmæssigt angreb, jf. straffelovens § 13, stk. 1, 1. pkt.
Nævnet afslog ansøgers ansøgning om erstatning under henvisning til offererstatningslovens § 6 a.
Nævnet lagde ved afgørelsen vægt på, at ansøger  vel vidende hvad skadevolders ærinde var  selv havde opsøgt situationen, som førte til ansøgers skade, og at ansøger medbragte en kniv, som han stak skadevolder med.
