Et af FDB 100% ejet datterselskab D havde erhvervet ca. 75% af  

 aktiekapitalen i aktieselskabet S.
I forbindelse hermed blev der indgået en  

 aktionæroverenskomst mellem D og den hidtidige eneaktionær i S (A), hvoraf  

 bl.a. fremgik, at D og A hver skulle udpege to medlemmer af bestyrelsen i S  

 og at den til aktierne knyttede stemmeret uanset kapitalforholdene var  

 fordelt med halvdelen af stemmerne til hver af de to aktionærgrupper.
S blev herefter indmeldt i arbejdsgiverforeningen BKA under DA.
LO for  

 HK indklagede i den anledning FDB for Arbejdsretten med påstand om, at FDB  

 ved den skete indmeldelse havde handlet i strid med en bestemmelse i en  

 hovedaftale mellem FDB og LO og med påstand om bod.
 Da hovedaftalen efter sin ordlyd ikke omfattede FDB's datterselskaber,  

 fandtes der ikke grundlag for at fastslå, at de rettigheder og forpligtelser,  

 som i følge hovedaftalen var gældende for FDB, tillige gjaldt FDB's  

 datterselskaber.
 Under et fællesmøde i anledning af uoverensstemmelsen havde FDB  

 forpligtet sig til at optage forhandling med LO inden selskaber, som FDB  

 havde »bestemmende indflydelse« på, blev indmeldt i en  

 arbejdsgiverforening.
 Arbejdsretten udtalte i den anledning, at FDB vel for så vidt kunne  

 siges at have været - om ikke bestemmende - så dog medbestemmende for  

 beslutningen om at indmelde S i BKA, da denne beslutning krævede enighed  

 mellem bestyrelsesmedlemmerne og således kunne have været forhindret af  

 FDB-sidens bestyrelsesmedlemmer.
Indmeldelsen skete imidlertid forud for det på fællesmødet aftalte og  

 således på et tidspunkt, hvor alene hovedaftalen var afgørende for  

 berettigelsen af den foretagne indmeldelse.
Herefter blev FDB frifundet.
 1. Under denne sag har Landsorganisationen i Danmark for Handels- og  

 Kontorfunktionærernes Forbund i Danmark indklaget Fællesforeningen for  

 Danmarks Brugsforeninger for Arbejdsretten, hvor klagerne har nedlagt  

 følgende påstand:
 Indklagede, Fællesforeningen for Danmarks Brugsforeninger, har handlet i  

 strid med den med Landsorganisationen i Danmark indgåede Hovedaftale ved at  

 lade sit datterselskab Merlin A/S indmelde sig i Butik og Kontor  

 Arbejdsgiverforeningen.
 Indklagede tilpligtes at foranledige, at Merlin A/S udmelder sig af Butik  

 og Kontor Arbejdsgiverforeningen.
 Indklagede tilpligtes til Handels- og Kontorfunktionærernes Forbund i  

 Danmark at betale en efter rettens skøn fastsat bod.
 Indklagede har påstået frifindelse.
 2. Hovedaftalen af 10. maj 1990 mellem Landsorganisationen i Danmark (LO)  

 og Fællesforeningen for Danmarks Brugsforeninger (FDB) indeholder bl.a.  

 følgende bestemmelser:
 »Parterne er enige om at understrege betydningen af det bedst mulige  

 samarbejde mellem på den ene side FDB og på den anden side LO, de enkelte  

 fagforbund og de i FDB beskæftigede lønmodtagere.
 Under forudsætning af, at FDB fortsat ikke er medlem af Dansk  

 Arbejdsgiverforening, aftales følgende: ......
§ 2 Stk. 1 Inden for de bestående overenskomstområder erklærer FDB ikke at ville  

 slutte overenskomst om løn- og arbejdsforhold med fagforbund, som ikke er  

 medlemmer af LO.
Stk. 2 Ligeledes erklærer FDB kun at ville beskæftige lønmodtagere, der er  

 medlemmer af de respektive fagforbund, som opfylder ovennævnte betingelser.
Stk. 3 I tilknytning til den ret, der tilkommer FDB i henhold til Hovedaftalen af  

 31. oktober 1973 mellem Dansk Arbejdsgiverforening og LO (med ændringer af  

 12. december 1986), § 5, jfr. ovenfor § 1, vedrørende organisationsfrihed for  

 overordnede funktionærer (»arbejdsgiverens tillidsmænd«), vil FDB  

 undlade at kræve, at medarbejdere, der indtager sådanne stillinger, ikke står  

 som medlem af en faglig organisation under LO. .......
§ 3 Stk. 1 Overenskomster om løn- og arbejdsforhold oprettes mellem  

 Landsorganisationen i Danmark, respektive de enkelte fagforbund og FDB.  

 Fagorganisationerne skal ved forhandlinger i så stort omfang, som det er  

 muligt, stille det nødvendige sammenligningsmateriale til rådighed, således  

 at FDB i de enkelte overenskomstforhold ikke er stillet ugunstigere end  

 gennemsnittet af sammenlignelige virksomheder under Dansk  

 Arbejdsgiverforening eller anden arbejdsgiverforening, som de respektive  

 overenskomstparter er enige om. ......
§ 5 Enhver af parterne har ret til at indklage den modstående part for  

 Arbejdsretten i henhold til lovens bestemmelser herom. ......
§ 7 Nærværende hovedaftale træder i kraft 1. juni 1990 og afløser hovedaftalen  

 af 4. marts 1982.
Hovedaftalen kan opsiges med 9 måneders varsel til en 1. januar, dog  

 tidligst 1. januar 1993.' I tilknytning til Hovedaftalen underskrev parterne samme dag - den 10. maj  

 1990 - et protokollat, hvori det hedder bl.a.:
 »Ved forhandling d.d. har nedennævnte parter aftalt ændringer i  

 hovedaftale af 4. marts 1982.
 Parterne er enige om, at ændringerne i § 3 samt det særlige protokollat af  

 dags dato om sammenligningsnævnet sigter på gennemførelse af det, der er  

 aftalt med FDBs skrivelse af 12. marts 1990 og LO's skrivelse af 20. marts  

 1990.
Den nye hovedaftalebeskyttelse skal dække de virksomheder i FDB-koncernen,  

 som ikke er medlem af en arbejdsgiverforening, og den er til rådighed for  

 tiltrædelse i Brugsforeningernes Arbejdsgiverforening/Storbutikkernes  

 Forhandlingsudvalg. ......« Skrivelsen af 12. marts 1990 fra FDB til LO præciserede de ændringer, FDB  

 fandt nødvendige for fortsat ikke at være medlem af en arbejdsgiverforening.  

 I skrivelsen hedder der bl.a.:
»Vedr.: Hovedaftalen mellem FDB og LO Som aftalt skal vi herved under henvisning til vort forslag af 19.  

 december 1989 og senere bemærkninger præcisere de ændringer, vi finder  

 nødvendige for at det vil være forsvarligt for FDB fortsat ikke at være  

 medlem af en arbejdsgiverforening.
 1. Den ny hovedaftalebeskyttelse skal dække de virksomheder i  

 FDB-koncernen, som ikke er medlem en af arbejdsgiverforening, og den bør være  

 til rådighed for tiltrædelse i Brugsforeningernes  

 Arbejdsgiverforening/Storbutikkernes Forhandlingsudvalg. ......
 5. Hovedaftalebeskyttelsen skal indebære, at virksomheder, der er omfattet  

 af hovedaftalen, ikke kan mødes af kampskridt i forhandlinger på et  

 overenskomstområde, hvor vilkårene gennemsnitlig er på eller over niveau i  

 forhold til de gennemsnitlige vilkår på det relevante sammenligningsområde.
6. De praktiske forudsætninger for arbejdsretlig anvendelse af  

 hovedaftalens beskyttelsesregel skal være til stede.
Vort forslag er fortsat,  

 at der sammen med de øvrige ændringer i hovedaftalen etableres et  

 sammenligningsnævn. ......
Foretages der disse ændringer i vort hovedaftalesystem, vil vi kunne  

 anbefale bestyrelserne i de berørte selskaber, at de ikke går ind som  

 medlemmer af en arbejdsgiverforening.« I LO's svar af 20. marts 1990 hedder det:
»Vedr.: Hovedaftalen mellem LO og FDB Under henvisning til de mellem FDB og LO førte forhandlinger,  

 korrespondance m.v. angående ovennævnte, skal LO meddele, at vort  

 forretningsudvalg på sit møde den 16. ds. godkendte de af FDB, i skrivelse af  

 12. marts 1990 bilagt forslag af 19. december 1989, oplistede ændringer i  

 vort hovedaftalesystem.
LO går herefter ud fra, at FDB's direktion anbefaler bestyrelserne i de  

 berørte selskaber, at de ikke går ind som medlemmer af en  

 arbejdsgiverforening og skal foreslå, at der umiddelbart efter bestyrelsernes  

 behandling af sagen etableres et møde mellem LO og FDB om den praktiske  

 gennemførelse af ændringerne i hovedaftalesystemet.« Ved en tiltrædelsesoverenskomst underskrevet samtidig med Hovedaftalen den  

 10. maj 1990 tiltrådte Irma A/S, der er et 100% ejet datterselskab af FDB,  

 Hovedaftalen med enkelte i overenskomsten præciserede ændringer.
3. Merlin A/S - en forretningskæde, der forhandler radio- og TV-udstyr  

 samt foto- og computerartikler - var oprindelig ejet af Mogens Merlin som  

 eneaktionær.
I sommeren 1990 erhvervede Investeringsaktieselskabet National,  

 der er et 100% ejet datteselskab af FDB, 75,9% af aktiekapitalen i Merlin  

 A/S.
I forbindelse hermed blev der indgået en aktionæroverenskomst mellem  

 Mogens Merlin (MM) og National (selskabet), hvori det bl.a. hedder:
 »5.0. Selskabets bestyrelse.
5.1. Selskabets bestyrelse består af i alt 4 medlemmer.....Aktionærerne  

 udpeger hver 2 medlemmer til bestyrelsen.
Bestyrelsesformanden udpeges af  

 FDB. ......
 5.3. Bestyrelsen er kun beslutningsdygtig, når alle aktionærudpegede  

 bestyrelsesmedlemmer er tilstede. ......
 5.5. Bestyrelsesmøderne ledes af formanden......
5.6. Hvert bestyrelsesmedlem - herunder bestyrelsens formand - har en  

 stemme.
Det skal fremgå af Selskabets vedtægter, at bestyrelsesformandens  

 stemme ikke har udslaggivende vægt.
5.7. Aktionærerne er enige om betydningen af at samarbejde.
Ingen  

 bestyrelses- eller generalforsamlingsbeslutning kan træffes, uden at der  

 forudgående er opnået enighed herom mellem de aktionærudpegede  

 bestyrelsesmedlemmer.
Denne bestemmelse gælder uanset reglen i aktieselskabslovens § 58 også i  

 forhold, der vedrører Selskabets direktion.
Aktionærerne er dog enige om, at  

 der til beslutninger vedrørende Selskabets direktion alene kræves enighed af  

 3 af de 4 aktionærudpegede bestyrelsesmedlemmer, for at en beslutning herom  

 kan træffes.
 Efter den 1/7 1995, som er udløbet af uopsigelighedsperioden i MM's  

 direktørkontrakt, er parterne enige om, at følgende bestemmelse kan bringes i  

 anvendelse:
 Såfremt MM efter bestyrelsesformandens opfattelse i betydelig grad  

 undlader at opfylde de forpligtelser, MM som selskabets administrerende  

 direktør efter sædvanlig opfattelse i forretningsverdenen er forpligtet til,  

 og der ikke efter en samtale mellem MM og bestyrelsesformanden er opnået en  

 for bestyrelsesformanden tilfredsstillende løsning, er MM forpligtet til at  

 lade Voldgiftsretten i pkt. 13.0. afgøre, om den af bestyrelsesformanden  

 fremsatte påstand er korrekt og af en sådan karakter, at MM under hensyn til  

 indholdet af nærværende overenskomst bør opsiges med varsel som i  

 direktørkontrakten.
Parterne er enige om, at stemmeretten for Aktionærerne udøves med  

 halvdelen af stemmerne knyttet til hver af de to aktionærgruppers aktier,  

 uagtet at dette ikke måtte svare til aktieandelen i Selskabet.
Ved  

 overenskomstens underskrift er de to grupper MM og FDB.
Eventuelle medarbejderrepræsentanter i bestyrelsen kan ikke være  

 udslaggivende til vedtagelse af beslutninger, hvorom der ikke er enighed  

 mellem MM og FDB. ......« 4. FDB's erhvervelse via Investeringsselskabet National af godt 3/4 af  

 aktiekapitalen i Merlin A/S gav anledning til følgende henvendelse fra  

 HK/HANDEL i skrivelse af 3. oktober 1990 til direktør Mogens Merlin, Odense:
 »Vedr.: Overenskomstforhold for Merlin.
 Da det overfor os er oplyst, at Deres virksomhed ejes af FDB, samt at  

 Deres virksomhed ikke er medlem af DA/BKA, skal vi hermed, i henhold til  

 Hovedaftalen mellem Landsorganisationen i Danmark (LO) og Fællesforeningen  

 for Danmarks Brugsforeninger (FDB), tillade os at fremsætte krav om, at den  

 overenskomst mellem Handels- og Kontorfunktionærernes Forbund i Danmark og  

 Fællesforeningen for Danmarks Brugsforeninger er gældende for Merlin samt  

 omfattet af hovedaftalen, SU aftalen og Fællesbestemmelser vedrørende  

 arbejdsforhold i FDB.
Der medsendes 4 Protokollater til underskrift, de 2 af protokolatterne  

 bedes returneret til undertegnede i vedlagte svarkuvert. ......« I et nyt brev af 25. oktober 1990 bragte HK/HANDEL sagen i erindring.  

 Heller ikke dette brev blev besvaret.
I skrivelse af 22. januar 1991 til HK  

 meddelte Butik og Kontor Arbejdsgiverforeningen (BKA) imidlertid, at Merlin  

 A/S var optaget som medlem af foreningen.
I skrivelsen hedder det bl.a.:
»Vedr.: Merlin A/S Herved skal vi meddele, at ovennævnte virksomhed er optaget som medlem af  

 vor forening for følgende adresser:......
Vi er bekendt med, at forbundet har rejst krav om oprettelse af  

 overenskomst for virksomheden, og skal meddele, at virksomheden er  

 indforstået med oprettelse af overenskomst på Landsoverenskomstens vilkår med  

 ikrafttrædelsesdato 1. november 1990.« Som svar herpå meddelte HK/HANDEL i skrivelse af 30. anuar 1991 til BKA,  

 at »vi ikke kan anerkende, at Landsoverenskomsten er gældende.« I  

 skrivelsen hedder det videre:
 »Merlin A/S er omfattet af Hovedaftalen mellem FDB og LO, og denne  

 kan kun opsiges med et varsel på 9 måneder til en 1. januar, dog tidligst 1.  

 januar 1993.
Forbundet skal derfor foreslå, at der afholdes en forhandling......« Efter yderligere brevveksling, senest mellem LO og FDB, afholdtes  

 fællesmøde den 22. april 1991. I referatet fra mødet hedder det:
 »Ved et fællesmøde d.d. mellem nedennævnte parter blev LO's klage  

 over indmeldelse af Merlin A/S i BKA og over tanker om indmeldelse af Ascot  

 A/S i Slagteriernes Arbejdsgiverforeninger behandlet.
 Det var LO's opfattelse, at alle selskaber, som FDB har bestemmende  

 indflydelse på, bortset fra Dagligvaregruppen, direkte er omfattet af  

 hovedaftalen mellem LO og FDB, og at denne hindrer, at virksomheder, der er  

 omfattet af hovedaftalen, melder sig i arbejdsgiverforening.
 FDB var uenig heri.
 Idet følgende blev aftalt, afstår hver af parterne for videre skridt i  

 anledning af den beskrevne uenighed, jfr. dog pkt. 2:
 1. Hvis et eller flere af følgende selskaber træffer beslutning om  

 indmeldelse i arbejdsgiverforening, anerkender FDB de facto, at selskabet -  

 så længe FDB fortsat har bestemmende indflydelse på det - tidligst vil kunne  

 indmeldes med virkning fra 1. januar 1993:
Selskabet FDB Irma A/S Ascot A/S Reklametjenesten for Danske Andelsselskaber A/S Laboratorietjenesten A/S Ejendomsselskabet FDB A/S Viby Margarine A/S Dansk Kaffekompani A/S Dansk The Selskab A/S.
 LO tog forbehold med hensyn til, om listningen udtømmende angiver de  

 selskaber, som FDB har bestemmende indflydelse på, og som ikke p.t. er medlem  

 af arbejdsgiverforening.
 Hvis andre selskaber, som FDB erhverver bestemmende indflydelse i, ønskes  

 meldt ind i arbejdsgiverforening, optages der forinden forhandling herom med  

 LO.
2. FDB oplyste, at FDB ikke har bestemmende indflydelse på Merlin A/S.
LO  

 tog derfor forbehold med hensyn til sagen vedrørende Merlin A/S. ......« 5. Til støtte for påstanden har klagerne anført, at en besvarelse af  

 spørgsmålet, om Merlin A/S kan indmelde sig i en arbejdsgiverorganisation,  

 forudsætter en fortolkning af Hovedaftalen mellem LO og FDB.
Ved denne  

 fortolkning er det vigtigt at bemærke sig indledningen, hvorefter aftalen er  

 indgået »under forudsætning af, at FDB fortsat ikke er medlem af Dansk  

 Arbejdsgiverforening.« Spørgsmålet er ikke, om FDB kan indmelde sig i  

 DA, men om Merlin A/S som datterselskab af FDB kan indmelde sig i en  

 arbejdsgiverorganisation.
Som det fremgår af Hovedaftalens bestemmelser, er  

 den ikke blot udtryk for en vis gensidig afhængighed, men viser, jf. § 3, at  

 det har været hensigten at holde FDB uden for DA's område.
Referatet fra  

 fællesmødet den 22. april 1991 understreger denne hensigt.
For sagens udfald  

 bliver det derfor afgørende, om FDB har den bestemmende indflydelse i Merlin  

 A/S.
Man har ikke under fællesmødet defineret, hvad der skal forstås ved  

 bestemmende indflydelse, men fra LO's side har man utvivlsomt villet sikre  

 sig, at FDB ikke »forsvandt ud af bagdøren.« Af aktionæroverenskomsten fremgår vel, at der er to aktionærgrupper med  

 ligelig stemmefordeling.
Bestyrelsesformanden udpeges imidlertid af FDB, og  

 det er bestyrelsesformanden, der kan udøve skønnet over direktør Mogens  

 Merlins indsats.
I realiteten er aktionæroverenskomsten således netop udtryk  

 for, at FDB har en sådan bestemmende indflydelse i Merlin A/S, som efter  

 drøftelserne på fællesmødet bliver afgørende for, om selskabet er omfattet af  

 Hovedaftalen og dermed afskåret fra at indmelde sig i BKA.
Den omstændighed,  

 at Irma A/S som datterselskab af FDB har tiltrådt Hovedaftalen ved en  

 særskilt tiltrædelsesoverenskomst, kan ikke anføres herimod, idet dette alene  

 skete, fordi der af hensyn til tilpasningen af overenskomstforholdene skulle  

 ske visse ændringer, som blev præciseret i overenskomsten.
6. Indklagede har anført, at Hovedaftalen bygger på den forudsætning, at  

 FDB ikke er medlem af DA.
Denne forudsætning er ikke ensbetydende med et  

 forbud mod, at FDB indmelder sig i DA.
Selv om dette vel ikke er spørgsmålet  

 under den foreliggende sag, må det være naturligt først at se på FDB's egne  

 muligheder.
En fortolkning på grundlag af Hovedaftalens ordlyd fører til, at  

 aftalen ikke indeholder noget forbud mod, at FDB melder sig ind i en  

 arbejdsgiverorganisation under DA.
Det er som nævnt alene en forudsætning for  

 Hovedaftalens beståen, at FDB ikke er medlem af DA.
Så længe denne  

 forudsætning er opfyldt, pålægger aftalen navnlig LO og forbundene visse  

 forpligtelser, herunder en begrænsning af retten til at aktionere i  

 overenskomstperioden.
Det er derfor op til LO og ikke FDB at drage  

 konsekvenserne af en indmeldelse i DA, som FDB på et tidspunkt måtte  

 foretage.
For FDB's datterselskaber er udgangspunktet, at de end ikke er omtalt i  

 Hovedaftalen.
Så meget mere må derfor gælde, at aftalen ikke kan afskære et  

 datterselskab fra at indmelde sig i en arbejdsgiverorganisation under DA.
At  

 det forholder sig sådan, støttes tillige af den brevveksling under  

 forhandlingerne om Hovedaftalens fornyelse, som førte til protokollatet af  

 10. maj 1990. Såvel i FDB's skrivelse af 12. marts 1990 til LO som i LO's  

 svar af 20. marts 1990 tales der således alene om, at FDB - hvis de  

 foreslåede ændringer gennemføres - vil kunne »anbefale«  

 bestyrelserne i koncernens selskaber, at de ikke indmelder sig i en  

 arbejdsgiverforening.
Hertil kommer, at begge parter har accepteret, at  

 datterselskabet Irma A/S først blev omfattet af aftalen ved at underskrive en  

 tiltrædelsesoverenskomst.
Da Irma A/S ikke selv havde nogen tilsvarende  

 Hovedaftale, havde en sådan tiltrædelsesoverenskomst været overflødig, hvis  

 Hovedaftalen mellem FDB og LO skulle forstås således, at den allerede efter  

 sin ordlyd måtte antages at omfatte FDB's datterselskaber.
Også Hovedaftalens  

 eksklusivbestemmelse taler for en indskrænkende fortolkning.
Det vil tillige  

 være i overensstemmelse med arbejdsretlig teori og praksis, hvorefter  

 moder-datterselskaber betragtes som af hinanden uafhængige enheder, der hver  

 for sig kan afslutte overenskomster og indmelde sig i  

 arbejdsgiverorganisationer.
Konkret er situationen den, at FDB ikke har en sådan bestemmende  

 indflydelse i Merlin A/S, at FDB vil være i stand til at opfylde en dom i  

 overensstemmelse med klagernes påstand.
Af aktieselskabslovens § 2 følger, at  

 et selskab for at kunne anses for moderselskab skal have en bestemmende  

 indflydelse over et andet selskab, enten i kraft af aktiebesiddelse eller som  

 følge af en herom indgået aftale.
Men af aktionæroverenskomsten fremgår  

 netop, at FDB ikke har en sådan bestemmende indflydelse i Merlin A/S, som må  

 være betingelsen for, at dette selskab omfattes af Hovedaftalen.
Af  

 bestemmelserne om bestyrelsens sammensætning og stemmernes fordeling  

 uafhængig af kapitalforholdene fremgår, at de to aktionærgrupper er tvunget  

 til at samarbejde med henblik på at nå til enighed.
Det er derfor ikke  

 afgørende, at bestyrelsesformanden udpeges af FDB.
Indklagede har endelig anført, at der ikke er tale om noget aftalebrud,  

 selv om indklagede ikke måtte få medhold i den hævdede forståelse af  

 Hovedaftalen.
Sagen er alene indbragt for Arbejdsretten, fordi der er tale om  

 en fortolkningstvist vedrørende parternes Hovedaftale, jf. arbejdsretslovens  

 § 9, stk. 1, nr. 1. Ligesom tilfældet er med fortolkningstvister, der afgøres  

 ved faglig voldgift, bør en underkendelse af den hævdede fortolkning og deraf  

 følgende handlemåde ikke i sig selv føre til, at der er begået bodspådragende  

 overenskomstbrud.
7. Biintervenienten er ikke fremkommet med noget mundtligt indlæg, men har  

 henvist til et forud for domsforhandlingen fremsendt processkrift.
Med  

 henvisning til aktionæroverenskomstens bestemmelser har biintervenienten i  

 processkriftet bestridt, at FDB på tidspunktet for Merlin A/S's indmeldelse i  

 BKA den 1. november 1990 kunne udøve en bestemmende indflydelse på dette  

 selskab, hvorfor selskabet i overensstemmelse med aftalen på fællesmødet den  

 22. april 1991 var berettiget til at indmelde sig i BKA.
Biintervenienten har  

 i øvrigt erklæret sig enig med indklagede i dennes forståelse af  

 Hovedaftalen, hvorefter datterselskaber ikke omfattes af aftalen, men har  

 mulighed for at tilslutte sig denne gennem en tiltrædelsesoverenskomst.
 8. Arbejdsretten skal udtale:
Hovedaftalen mellem Landsorganisationen i Danmark (LO) og Fællesforeningen  

 for Danmarks Brugsforeninger (FDB) indeholder intet om FDB's datterselskaber  

 og omfatter således efter sin ordlyd alene FDB.
En fortolkning af aftalen kan  

 med andre ord ikke føre til at udstrække den til at omfatte også FDB's  

 datterselskaber.
Hvorvidt dette kan ske, må herefter afgøres på grundlag af  

 arbejdsretlig teori og praksis vedrørende moder-datterselskaber.
I den arbejdsretlige teori er det den overvejende opfattelse, at det  

 rimeligste ved afgørelsen af moder- datterselskabers overenskomstforhold må  

 være »at betragte de enkelte selskaber som af hinanden uafhængige  

 enheder, der hver for sig kan afslutte kollektive overenskomster og hver for  

 sig være medlemmer af arbejdsgiverorganisationer«, jf.
Per Jacobsen:  

 Kollektiv Arbejdsret (4.udg.) s.153 med henvisninger i note 47. Arbejdsretten  

 kan tiltræde denne opfattelse og finder således ikke grundlag for at fastslå,  

 at de rettigheder og forpligtelser, som ifølge Hovedaftalen er gældende for  

 FDB, så længe FDB ikke er medlem af DA, tillige er gældende for FDB's  

 datterselskaber, når disse ikke har tiltrådt aftalen.
Ved fællesmødet den 22. april 1991 anerkendte FDB imidlertid »de  

 facto«, at en række datterselskaber, som FDB havde »bestemmende  

 indflydelse« på, tidligst kan indmeldes i en arbejdsgiverforening med  

 virkning fra den 1. januar 1993, ligesom FDB accepterede, at andre selskaber,  

 som FDB erhverver »bestemmende indflydelse« i, ikke umiddelbart kan  

 indmeldes i en arbejdsgiverforening, idet man har forpligtet sig til forinden  

 at optage forhandling herom med LO.
Henset hertil og til, at FDB under  

 fællesmødet gjorde gældende, at FDB ikke har »bestemmende  

 indflydelse« på Merlin A/S, må det lægges til grund, at parterne ved  

 fællesmødet har været enige om, at dette - i denne sag ikke nærmere  

 definerede - kriterium »bestemmende indflydelse« skal være  

 afgørende for udfaldet af den foreliggende sag.
Om dette kriterium bemærkes:
Samtidig med erhvervelsen af aktiemajoriteten i Merlin A/S indgik det 100%  

 FDB-ejede Investeringsaktieselskab National en aktionæroverenskomst med  

 selskabets hidtidige eneaktionær, hvoraf fremgår, at de to aktionærgrupper  

 hver udpeger halvdelen af bestyrelsens 4 medlemmer, som alle skal være til  

 stede, for at bestyrelsen er beslutningsdygtig, at hvert bestyrelsesmedlem  

 har en stemme, at i øvrigt enhver beslutning kræver enighed mellem de  

 aktionærudpegede bestyrelsesmedlemmer, og at den til aktierne knyttede  

 stemmeret uanset kapitalforholdene er fordelt med halvdelen af stemmerne til  

 hver af de to aktionærgrupper.
Som aktionæroverenskomsten er udformet, kan  

 FDB's indflydelse på dispositioner truffet af bestyrelsen i Merlin A/S  

 herefter ikke karakteriseres som »bestemmende«.
Hvad særligt angår beslutningen om at indmelde selskabet i BKA, kan FDB  

 vel for så vidt siges at have været - om ikke bestemmende - så dog  

 medbestemmende herfor, da også denne beslutning krævede enighed mellem de  

 aktionærudpegede bestyrelsesmedlemmer og således kunne have været forhindret  

 af FDB-sidens bestyrelsesmedlemmer.
Indmeldelsen skete imidlertid forud for  

 det på fællesmødet i april 1991 aftalte og således på et tidspunkt, hvor  

 alene Hovedaftalen var afgørende for berettigelsen af den foretagne  

 indmeldelse.
Da Hovedaftalen som tidligere anført ikke omfatter  

 datterselskaber, som ikke har tiltrådt aftalen, kan heller ikke  

 omstændighederne omkring den konkrete beslutning om selskabets indmeldelse i  

 BKA føre til at give klagerne medhold i første led af påstanden.
I konsekvens  

 heraf kan heller ikke påstandens andet og tredie led tages til følge.  

 Indklagede vil derfor være at frifinde.
 T h i k e n d e s f o r r e t :
 Indklagede, Fællesforeningen for Danmarks Brugsforeninger, frifindes.
 I sagsomkostninger skal klagerne betale 2.000 kr. til Arbejdsretten.
 (* 1) Henvisninger: Per Jacobsen s.152 ff, Knud Illum s.132, K. 9903 (A  

 1983, s. 76).
