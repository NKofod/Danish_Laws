Skriftlig fremsættelse (29. januar  

 2003) Økonomi- og erhvervsministeren Herved tillader jeg mig for Folketinget at  

 fremsætte:
 Forslag til lov om statsautoriserede og registrerede  

 revisorer.
(Lovforslag nr.
L 144).
 Formålet med forslaget til en helt ny revisorlov er  

 at styrke revisorernes uafhængighed og samtidig hermed deres  

 konkurrenceevne i forhold til såvel udenlandske revisorer som  

 indenlandske konsulentvirksomheder.
 Forslaget gennemfører to EU-henstillinger om  

 henholdsvis kvalitetssikring og om revisorers uafhængighed.
Styrkelsen af uafhængigheden sker ved at sætte  

 fokus på revisorernes konkrete uafhængighed, når de  

 optræder som offentlighedens tillidsrepræsentant, dvs. når  

 de udfører revisions- og andre erklæringsopgaver.
Samtidig  

 underkastes revisorerne obligatorisk kvalitetskontrol, som også  

 omfatter spørgsmålet om revisorernes uafhængighed i  

 konkrete sager.
Styrkelsen af revisorernes konkurrenceevne sker ved at  

 ophæve de eksisterende krav til generel uafhængighed i den danske  

 revisorlovgivning, som hidtil har begrænset revisorernes muligheder for  

 at yde bred rådgivning.
Herefter vil danske revisorer på lige fod  

 med deres udenlandske kolleger, kunne udføre f.eks. rådgivnings-  

 og konsulentopgaver.
Dog skal der altid tages hensyn til overholdelsen af den  

 konkrete uafhængighed, hvis der udføres revisions- eller  

 erklæringsopgaver for den samme kunde.
De gældende bestemmelser om statsautoriserede og  

 registrerede revisorer findes i dag i to love.
Bestemmelserne er i al  

 væsentlighed ens.
Med henblik på regelforenkling foreslås  

 de to revisorlove samlet i én lov.
Samtidig sammenlægges de to  

 disciplinærnævn for revisorer til ét fælles  

 disciplinærnævn for de to grupper revisorer.
 Lovforslaget bygger i al væsentlighed på den  

 betænkning Revisorkommissionen afgav i januar 2002 og bryder på  

 to punkter afgørende med den gældende lovgivning:
 Anvendelsesområdet afgrænses til alene at omfatte  

 revisors erklæringsafgivelse, dvs. til situationer, hvor revisor  

 optræder som offentlighedens tillidsrepræsentant, og hvor der  

 således af hensyn til offentligheden er behov for at sikre, at revisor  

 ikke lader sig påvirke af uvedkommende interesser.
 Uafhængighedsreglerne strammes op og gøres konkrete,  

 så revisor altid konkret skal tage stilling til, om han eller hun kan  

 udføre en erklæringsopgave for en kunde.
Revisorkommissionens forslag, der tager afsæt i de  

 to henstillinger, indebærer i sig selv væsentlige stramninger i  

 relation til revisorernes konkrete uafhængighed.
Da Revisorkommissionen  

 afsluttede sit arbejde, var den imidlertid ikke bekendt med omfanget af de  

 erhvervsskandaler, der siden er dukket op i USA.
Disse efterfølgende  

 begivenheder - og ikke mindst kapitalmarkedernes og udenlandske regulatorers  

 reaktioner herpå - har meget klart markeret, hvor vigtigt det er, at  

 lovforslaget ligger så tæt, som muligt op ad EUs  

 henstilling om revisorers uafhængighed.
Denne benytter sig af en  

 tilgang til uafhængighedsproblematikken, der skal sikre, at revisor -  

 før en erklæringsopgave påbegyndes - skal vurdere  

 eventuelle trusler mod uafhængigheden og sætte ind med  

 sikkerhedsforanstaltninger til imødegåelse heraf.
Lovforslaget er derfor blevet tilrettet på en  

 række punkter i forhold til Revisorkommissionens forslag, så det  

 ligger tættere på EU-henstillingerne.
Det drejer sig bl.a. om  

 bestemmelsen om intern rotation for revisorer og om forbudet mod selvrevision  

 for bl.a. børsnoterede virksomheder.
 Hovedpunkterne i lovforslaget er følgende:
 De to revisorlove samles i én fælles lov.
 Loven regulerer alene revisors erklæringsafgivelse.
 Revisors uafhængighed sikres gennem regler om konkret  

 uafhængighed.
 Der indføres regler om intern rotation i bl.a.  

 børsnoterede og finansielle virksomheder.
 Regler om ejerskab af revisionsvirksomheder.
 Regler om vederlag.
 Obligatorisk kvalitetskontrol via et uafhængigt  

 Revisortilsyn.
 Pligt for revisor til at reagere ved opdagelsen af økonomisk  

 kriminalitet.
 Jeg henviser i øvrigt til lovforslaget og de  

 bemærkninger, der ledsager det, og anbefaler forslaget til Folketingets  

 velvillige behandling.
