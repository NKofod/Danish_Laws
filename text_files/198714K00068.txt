Nr BTL 68 Betænkning over Forslag til lov om statsgaranti for høsttabslån til  

 landmænd   

 Nr L 68 1987-88, 1. samling Afgivet af Landbrugs- og Fiskeriudvalget Afgivet: 19871209 Udvalget har behandlet lovforslaget i en række møder og har i den forbindelse stillet spørgsmål til landbrugsministeren, som denne har besvaret dels skriftligt, dels i samråd.
Udvalget har endvidere modtaget henvendelse fra Den Danske Bankforening og Danmarks Sparekasseforening.
Der er af et mindretal stillet ændringsforslag, hvorom henvises til de ledsagende bemærkninger.
Landbrugsministeren har med henvisning til Justitsministeriets notat af 11. november 1987, der er optrykt som bilag til denne betænkning, over for udvalget oplyst, at der ikke vil være noget juridisk eller formelt imod, at Folketinget vedtager, at et eventuelt rentetilskud til høsttabslån finansieres ved overførsel af frigjorte grovvarefondsmidler.
Herefter indstiller et mindretal (Det Konservative Folkepartis, Venstres og Centrum-Demokraternes medlemmer af udvalget) lovforslaget til vedtagelse.
Mindretallet vil redegøre for sin stilling til de stillede ændringsforslag ved 2. behandling.
Et andet mindretal (Socialdemokratiets medlemmer af udvalget) indstiller lovforslaget til vedtagelse med de stillede ændringsforslag.
Et tredje mindretal (Socialistisk Folkepartis medlemmer af  

 udvalget) vil redegøre for sin stilling til lovforslaget ved 2. behandling, men kan tiltræde de stillede ændringsforslag.
Et fjerde mindretal (Det Radikale Venstres medlem af udvalget) vil redegøre for sin stilling til lovforslaget og de stillede ændringsforslag ved 2. behandling.
Et femte mindretal (Fremskridtspartiets medlem af udvalget) indstiller lovforslaget til forkastelse ved 3. behandling.
Ændringsforslag Af et mindretal (S), tiltrådt af et mindretal (SF):
Til titlen 1) Titlen affattes således:
»Forslag til Lov om statsgaranterede høsttabslån med rentetilskud til landmænd« Til § 1 2) I stk. 1 ændres »Landbrugsministeren kan indtil« til:
 »Landbrugsministeren kan efter ansøgning indgivet senest«.
Ny paragraf 3) Efter § 6 indsættes som ny paragraf:
»§ 01. Landbrugsministeren kan efter ansøgning yde tilskud til betaling af renter af lån, for hvilke der ydes statsgaranti efter denne lov.
Stk. 2. Rentetilskud kan dog alene ydes til landmænd, der har haft et høsttab, som opgjort i henhold til § 2 og § 3 har været på mindst 40 pct.
Stk. 3. Rentetilskud ydes med 5 pct. årligt af lånets til enhver tid værende restgæld.
Stk. 4. Landbrugsministeren fastsætter nærmere regler for udbetaling af tilskud.« Til § 7 4) I stk. 1 udgår ordene »pengeinstitutter og«.
Til § 8 5) Paragraffen affattes således:
»§ 8. Landbrugsministeren fastsætter tidspunktet for lovens ikrafttræden.« Bemærkninger Til nr. 1-5 Efter ændringsforslagene bemyndiges landbrugsministeren til at yde tilskud til delvis dækning af renteudgifter på lån med statsgaranti til landmænd, som er ramt af høsttab på 40 pct. og derover.
Under forudsætning af, at alle lån optages til maksimal løbetid, at lånerammen på 500 mio. kr. udnyttes fuldt ud, at alle lån er optaget pr. 1. januar 1988, at lånene afdrages efter serielånsprincippet, at ca. 20 pct. af ansøgerne har et høsttab på mindst 40 pct., og at ansøgere med mindst 40 pct. høsttab vil optage ca. 30 pct. af den samlede lånemasse, vil forslagene medføre udgifter på knap 30 mio. kr. over en 7-årig periode.
Det bemærkes, at skønnet er behæftet med stor usikkerhed.
Rentetilskuddet finansieres ved hjælp af de frigivne grovvarefondsmidler, der er placeret i Finansieringsfonden af 1963. Disse midler anvendes ifølge grovvarefondenes vedtægter til landbrugsmæssige formål efter forhandling mellem Landbrugsraadet, De danske Landboforeninger, Danske Husmandsforeninger og landbrugsministeren samt efter dennes godkendelse.
Anvendelse af midler til rentetilskud til landmænd, der på grund af et dårligt høstresultat er kommet i likviditetsmæssige vanskeligheder, vil således være i overensstemmelse med fondenes formål.
Det foreslås at henlægge ordningens administration til Hypotekbanken.
Sagsbehandlingen i Hypotekbanken vil bygge på det långivende pengeinstituts bedømmelse af ansøgerens overholdelsesevne og på konsulenterklæringer.
Den nærmere udformning af ordningens administration skal forhandles med de berørte organisationer.
Administrationen af høsttabsordningen i Hypotekbanken forventes herefter at kræve en personaleforøgelse i 1988 på 8 årsværk (6 AC + 2 HK), svarende til lønudgifter på 2,0 mio. kr., og øgede driftsudgifter, herunder engangsanskaffelser (edb), på 0,7 mio.
 kr.
 Herudover bemærkes til de enkelte ændringsforslag følgende:
Ad nr. 2 Bl.a. under henvisning til forøget sagsmængde i Hypotekbanken og til, at EF-Kommissionens godkendelse ikke kan forventes at foreligge førend noget ind i 1988, kan det ikke forventes, at samtlige sager er færdigbehandlet inden den 31. marts 1988. Det foreslås derfor, at ordningen omfatter ansøgninger indgivet senest den 31. marts 1988.
 Ad nr. 3.
For at opnå en enkel og smidig administration af tilskudsbetalingen er det hensigten at fastsætte regler, hvorefter tilskuddet beregnes på grundlag af stipulerede restgældsbeløb.
Ad nr. 4 Ændringen er en konsekvens af, at ordningens administration foreslås henlagt til Hypotekbanken.
Ad nr. 5 Ordningen udbygget med rentetilskud skal notificeres for EF-Kommissionen.
Det foreslås derfor, at landbrugsministeren fastsætter tidspunktet for lovens ikrafttræden.
Svend Andersen (S) nfmd.
Erling Christensen (S) Arne Jensen (S) Henning Nielsen (S) Bjørn Westh (S) Gade (SF) Birthe Hansen (SF) Inger Harms (SF) Knud Østergaard (KF) fmd.
Grove (KF) Jette Thomsen (KF) Henning Andersen (KF) Povl Brøndsted (V) Svend Heiselberg (V) Emmert Andersen (CD) Dohrmann (FP) Larsen-Ledet (RV) Partierne KRF og FK havde ikke medlemmer i udvalget.
Bilag Justitsministeriets notat af 11. november 1987:
Notat om anvendelse af frigjorte grovvarefondsmidler i Finansieringsfonden af 1963 1. I en skrivelse af 6. november 1987 har Landbrugsministeriet anmodet Justitsministeriet om en udtalelse om det retlige grundlag for at benytte de frigjorte grovvarefondsmidler, som er placeret i Finansieringsfonden af 1963. Midlerne ønskes anvendt til krisehjælp til landmænd, som i særlig grad er bragt i likviditetsmæssige vanskeligheder på grund af en dårlig høst i 1987.
2. Den 12. august 1981 tiltrådte Folketingets Finansudvalg en ansøgning fra landbrugsministeren (aktstykke nr. 551 af 29. juli 1981) om tilslutning til, at der blev indskudt 150 mio. kr. i 2 grovvaresikringsfonde, fordelt med 75 mio. kr. til hver fond.
I aktstykket redegjorde landbrugsministeren for landbrugets gældsforhold.
Det anførtes endvidere i aktstykket:
»Fondene skal ikke selv optage lån, men garantere for indenlandske lån, som landmænd optager i pengeinstitutter til konvertering af overforfalden, højt forrentet grovvaregæld inden for pengeinstitutternes almindelige udlånsrammer.
Landmænd vil herved kunne opnå, at dyr, overforfalden gæld ombyttes med bank- eller sparekasselån til lavere rente og med en roligere afvikling.
 . . .
Nærmere regler om fondenes virksomhed vil blive fastlagt i fondenes vedtægter.
Landbrugsministeren godkender fondenes vedtægter, ligesom ændringer i vedtægterne skal godkendes af ham.
Godkendelse vil kun blive meddelt, såfremt vedtægterne opfylder en række forudsætninger for fondenes virksomhed.
 . . .
Med henblik på at sikre den bedst mulige udnyttelse af fondenes garantikapital vil det være en betingelse for meddelelse af garanti, at ansøgeren efter fondsbestyrelsens skøn må antages at kunne videreføre jordbrugsbedriften og opfylder sine økonomiske forpligtelser (uden yderligere gældsættelse).
 . . .
Fondene skal kunne meddele garantier indtil den 1. juli 1983, og fondene ophører den 30. juni 1988.
Ved fondenes opløsning tilbagebetales en andel af de i behold værende midler svarende til grovvareselskabernes relative indskud til de indskydende grovvareselskaber.
De resterende midler anvendes til landbrugsmæssige formål efter forhandling mellem landbrugsministeren og Landbrugsraadet, De danske Landboforeninger og Danske Husmandsforeninger.« Landbrugsministeren godkendte fondenes vedtægter den 17. november 1981. Vedtægternes § 12 har følgende ordlyd:
»§ 12 Beslutning om ændring af fundatsen samt beslutning om Fondens førtidige opløsning kan kun ske med eenstemmig tilslutning af de i § 7 nævnte organisationer og selskaber.
Fonden kan meddele garantier indtil den 1. juli 1983. Fonden ophører den 30. juni 1988, idet dog fonden tidligst kan bringes til ophør, når alle forpligtelser er indfriet.
Ved fondens opløsning tilbagebetales halvdelen af de i behold værende midler, efter alle forpligtelser er opfyldt, til de indskydende grovvareselskaber.
Tilbagebetaling til grovvareselskaberne sker i forhold til deres respektive indskud med forholdsmæssige fradrag for de tab, som indskyderne hver for sig har påført Fonden.
I tilfælde af indskud udover de oprindelige 75 mio. kr. fra grovvareselskaberne sker der dog kun tilbagebetaling til disse, yderligere indskydere, af den i behold værende forholdsmæssige del af dette yderligere indskud.
De indskydende grovvarevirksomheder kan ultimo 1983 opsige deres lån til indfrielse i takt med, at fondens garantiforpligtelse m.v.
ophører.
Lånene anses for fuldt og endeligt indfriet gennem tilbagebetaling af halvdelen af den intakte kapital opgjort under hensyntagen til samtlige fonden påhvilende forpligtelser.
De resterende midler anvendes til landbrugsmæssige formål efter forhandling mellem Landbrugsraadet, De danske Landboforeninger og Danske Husmandsforeninger samt landbrugsministeren og efter dennes godkendelde.« Ved aktstykke nr. 114 af 30. november 1982 gav Finansudvalget den 14. december 1982 bl.a. tilslutnng til, at fondenes adgang til at give garantier blev udvidet.
I aktstykket anførtes det, at det havde vist sig, fondenes virksomhed ikke havde fået det forudsatte og forventede omfang.
3. Ved skrivelse af 29. august 1984 gav landbrugsministeren fondene tilladelse til at tilbagebetale indtil 75 mio. kr. til de indskydende grovvarevirksomheder under forudsætning af, at et tilsvarende beløb af det statslige indskud samtidig blev frigjort.
Det var endvidere en forudsætning for tilladelserne, at de pengeinstitutter, der havde ydet lån mod garanti fra fondene, ikke havde indvendinger mod frigivelsen, og at fondene efter aftale med Landbrugsraadet, De danske Landboforeninger og Danske Husmandsforeninger overførte det statslige indskud til særskilt forvaltning og forrentning i et dansk pengeinstitut eller i Finansieringsfonden af 1963, således at midlerne kunne være til disposition for de landbrugsmæssige formål, der senere ville blive besluttet i overensstemmelse med vedtægternes § 12, sidste stykke.
Om baggrunden for tilladelsen anførtes det bl.a. i skrivelserne, at det af fondenes regnskaber for 1983 fremgik, at fondenes kapital inkl. hensættelser til imødegåelse af tab udgjorde henholdsvis ca. 214 mio. kr. og ca. 244 mio. kr., og at gælds- og garantiforpligtelserne udgjorde henholdsvis ca. 116 mio. kr. og ca. 100 mio. kr., hvorefter fondenes garantiforpligtelser efter udlodning af indtil 150 mio. kr. efter Landbrugsministeriets opfattelse ikke ville overstige 200 pct. af den tilbageværende fondskapital.
4. Den 21. september 1984 foreslog Landbrugsraadet og landbo- og husmandsforeningerne følgende anvendelse af de udloddede statslige midler:
1. Et tilskud til Dansk Landbrugsmuseum, som tidligere havde modtaget tilskud fra Finansieringsfonden af 1963.
2. En delvis erstatning til nogle kødeksportører, som havde lidt tab i forbindelse med en strejke.
3. Et rentefrit lån til danske slagterier til delvis finansiering af erstatninger i forbindelse med bekæmpelsen af Aujeszkys syge.
4. Et lån til foreløbig finansiering af erstatninger i forbindelse med bekæmpelse af kvægsygdommen IBR.
Landbrugsministeren meddelte den 19. oktober 1984, at man kunne tiltræde forslag 1-3, men at man fandt forslag 4 uforeneligt med de forudsætninger for bevillingen af statsmidler til bekæmpelsen af IBR, som var kommet til udtryk i aktstykke nr. 401 af 15.
august 1984, og hvorefter udgifterne skulle deles ligeligt mellem staten og landbrugets organisationer.
I besvarelsen af et spørgsmål om den planlagte anvendelse af midlerne, stillet af et medlem af Folketinget den 2. november 1984, meddelte landbrugsministeren den 14. november 1984, at anvendelsen af den statslige del af fondenes garantikapital, som blev frigivet i takt med garantiforpligtelsernes ophør, ikke krævede Finansudvalgets tilslutning.
På grundlag af en forespørgsel af 21. november 1984 fra Finansudvalget redegjorde ministeren nærmere for dette synspunkt med en henvisning til aktstykke nr. 551 af 29. juli 1981, hvorefter ». . . de resterende midler anvendes til landbrugsmæssige formål efter forhandling mellem landbrugsministeren og Landbrugsraadet, De danske Landboforeninger og Danske Husmandsforeninger«.
Endvidere anførte ministeren, at midlerne af tekniske grunde var overført til Finansieringsfonden ». . . til særskilt forvaltning og forrentning . . .«, indtil den endelige anvendelse var fastlagt.
5. Spørgsmålet om, hvorvidt de frigjorte grovvarefondsmidler, som nu er placeret i Finansieringsfonden af 1963, kan anvendes til finansiering af krisehjælp til de landmænd, som i særlig grad er bragt i likviditetsmæssige vanskeligheder på grund af dårlig høst i 1987, må afgøres på grundlag af indholdet af aktstykke nr. 551 af 29. februar 1981 og efter vedtægternes bestemmelse om midlernes anvendelse.
Som det fremgår af såvel aktstykket som vedtægternes § 12 i.f. kan pengene anvendes »til landbrugsmæssige formål efter forhandling mellem Landbrugsraadet, De danske Landboforeninger og Danske Husmandsforeninger samt landbrugsministeren og efter dennes godkendelse«.
Efter Justitsministeriets opfattelse synes formuleringen at indebære, at enhver anvendelse til formål indenfor landbruget, som landbrugsministeren kan godkende, og som er forhandlet mellem de nævnte parter, vil være en anvendelse, som falder indenfor bestemmelsens ordlyd.
Der er efter Justitsministeriets opfattelse ikke belæg for at antage, at forhandlingerne skal føre til enighed om anvendelsen af midlerne, idet det af udtrykket »og efter dennes godkendelse« fremgår, at kun landbrugsministeren er indrømmet vetoret med hensyn til midlernes anvendelse.
En anvendelse af midlerne til krisehjælp til landmænd, som på grund af et dårligt høstresultat er kommet i likviditetsmæssige vanskeligheder, er efter Justitsministeriets opfattelse en anvendelse til »landbrugsmæssige formål« og vil således være i overensstemmelse med vedtægternes bestemmelse om anvendelsen af grovvarefondsmidlerne.
Med hensyn til vedtægternes krav om forhandling kan Justitsministeriet oplyse, at der i nyere lovgivning sondres mellem »udtalelse fra«, »forhandling med« og  

 »indstilling fra«.
I lovarbejdet antages normalt, at valget af en formulering som »en forhanding« har til formål at sikre, at parterne bibringes viden om og forståelse for de øvrige parters synspunkter, mens det normalt antages, at der ikke heri ligger et krav om, at der forud for afgørelsen af spørgsmålet kræves forhandling til enighed.
6. Sammenfattende finder Justitsministeriet, at en anvendelse af de statslige midler fra fondene, der er placeret i Finansieringsfonden af 1963, til krisehjælp til landmænd ikke adskiller sig fra den anvendelse, der hidtil har fundet sted, og at en beslutning herom derfor vil være i overensstemmelse med indholdet af aktstykket samt vedtægterne for fondene, hvis beslutningen træffes efter forhandling med Landbrugsraadet, De danske Landboforeninger og Danske Husmandsforeninger.
 Tillægsbetænkningen.
Efter at lovforslaget ved 2. behandling blev henvist til fornyet udvalgsbehandling, har udvalget behandlet dette i et møde.
Der er af landbrugsministeren stillet ændringsforslag, hvorom henvises til de ledsagende bemærkninger.
Herefter indstiller et flertal (Socialdemokratiets, Det  

 Konservative Folkepartis, Venstres og Centrum-Demokraternes medlemmer af udvalget) lovforslaget til vedtagelse med de af landbrugsministeren stillede ændringsforslag.
Et mindretal inden for flertallet (Socialdemokratiets medlemmer af udvalget) udtaler:
Socialdemokratiet stillede til 2. behandling en række ændringsforslag.
Forslagene blev taget tilbage umiddelbart inden 2. behandling i folketingssalen, da der opstod mulighed for at få bredere tilslutning til forslaget om rentetilskud finansieret af grovvarefondene.
Regeringen har mellem 2. og 3. behandling stillet ændringsforslag, der er helt i overensstemmelse med Socialdemokratiets ændringsforslag på nær længden af rentetilskudsperioden.
Socialdemokratiet foreslog, at der skulle ydes rentetilskud i hele lånets løbetid, regeringen foreslår rentetilskud i 3 år.
Et mindretal (Socialistisk Folkepartis medlemmer af udvalget) indstiller lovforslaget til forkastelse, men kan tiltræde de af ministeren stillede ændringsforslag, fordi de vil betyde en lille likviditetslettelse.
Selve forslaget om en høsttabsordning vil SF stemme imod ved 3. behandling ud fra den erkendelse, som alle burde have, at det ikke er mere gæld, landbruget har brug for i den nuværende situation.
Landbrugets problem er, at gælden er alt for stor, og ikke mindst at en væsentlig del af denne gæld er højforrentet.
SF har gang på gang peget på, at der skal laves en finansieringsreform, som tilbyder landbruget lavtforrentede lån.
SF har tidligere fremlagt tanker og ideer om en Jordbrugerfond som formidler af denne form for långivning, og SF vil først i det nye år fremsætte forslag om en finansieringsreform, som bygger på solidariske principper med statsgaranti og med inddragelse af værdistigningerne i landbruget som modydelse.
Samtidig med dette forslag vil SF fremsætte forslag om andre ejerformer i landbruget, men skal i den forbindelse fremhæve, at SF ikke ønsker aktieselskaber i landbruget.
En refinansiering af dele af den højforrentede gæld vil være nødvendig, og det kan lade sig gøre, uden at store statsmidler skal bruges.
De kriser, som landbruget har været igennem ikke mindst i den sidste halve snes år, har tilsyneladende ikke vakt megen bekymring hos de fleste af Folketingets partier, hvor de sidste par års miljødebat totalt har overdøvet det, som må siges at være landbrugets problem, nemlig gældsætningen.
SF skal derfor opfordre landbrugsministeren til at nedsætte et hurtigt arbejdende udvalg, som inden den 1. marts 1988 kan fremsætte forslag om ændrede ejerformer uden aktieselskaber.
SF skal samtidig opfordre partierne i Folketinget til at tage landbrugets problemer alvorligt og til i en åben og fri debat at være med til at få lavet egentlige forslag om, hvordan finansieringen af dansk landbrug skal foregå i fremtiden.
Den udvikling i landbrugets struktur, som går imod større og færre brug, skal ikke uhindret have lov til at fortsætte.
Dette bør også være en del af den helt nødvendige landbrugspolitik, der skal føres i dette land.
SF vil understrege, at det ikke er tiden til at nedsætte brede udvalg til at undersøge landbrugets problemer; der har været rigeligt med udvalg og betænkninger.
Nu drejer det sig om politiske beslutninger.
Et andet mindretal (Det Radikale Venstres medlem af udvalget) vil redegøre for sin stilling ved lovforslagets 3. behandling og vil undlade at stemme ved afstemningerne om ændringsforslagene, men ønsker allerede nu at tilkendegive, at det ved 2. behandling af lovforslaget gav tilslutning til lovforslaget i den af regeringen fremsatte form.
Som det fremgik ved 2. behandling, var det Det Radikale Venstres hensigt at stemme for høsttabsordningen ved 3.
 behandling af lovforslaget.
Mellem 2. og 3. behandling har regeringen imidlertid stillet en række ændringsforslag til sit eget lovforslag.
Disse forslag indebærer, at der nu kan ydes rentetilskud til landmænd til dækning af høsttab.
Midlerne til rentetilskuddene hentes fra de såkaldte grovvarefonde.
Det er Det Radikale Venstres opfattelse, at anvendelse af midler fra grovvarefondene forudsætter forhandling med landbrugets organisationer, og at det er bedst stemmende med fondenes tilblivelseshistorie, at midlerne anvendes i overensstemmelse med landbrugsorganisationernes synspunkter.
Dette er ikke tilfældet i denne forbindelse.
Landbrugets organisationer er ikke enige i, at grovvarefondenes midler skal bruges til dækning af høsttabsordningerne.
På den baggrund kan Det Radikale Venstre ikke medvirke til gennemførelsen af de stillede ændringsforslag.
Det Radikale Venstre finder, at ændringsforslagene ændrer grundlaget for høsttabsordningen så betydeligt, at Det Radikale Venstre ikke agter at medvirke ved lovforslagets endelige vedtagelse.
Det Radikale Venstre finder det desuden væsentligt at understrege, at landbrugets problemer ikke løses ved kortsigtede foranstaltninger som f.eks. høsttabsordningen.
Landbruget har et stærkt behov for en hurtig afklaring af problemerne med erhvervets fremtidige finansieringsforhold.
Det Radikale Venstre opfordrer derfor regeringen til at udarbejde forslag til en forbedret finansiering for landbruget.
Forslag hertil skal fremsættes for Folketinget allerede i indeværende folketingsår.
Det er Det Radikale Venstres opfattelse, at det derudover er nødvendigt at påbegynde et arbejde med udarbejdelse af en egentlig perspektivplan for landbruget.
En sådan perspektivplan for landbruget bør bl.a. omfatte spørgsmålet om struktur, ejerformer, miljørigtige produktions- og dyrkningsmetoder samt forskning i og udvikling af nye produkter.
Arbejdet hermed bør iværksættes snarest, for at der gennem arbejdet med en sådan perspektivplan kan skabes den nødvendige klarhed for erhvervet over de samlede fremtidsudsigter.
Et tredje mindretal (Fremskridtspartiets medlem af udvalget) indstiller lovforslaget til forkastelse og vil redegøre nærmere for sin stilling til ændringsforslagene ved 3. behandling.
Ændringsforslag Af landbrugsministeren, tiltrådt af et flertal (S, KF, SF, V  

 og CD):
Til titlen 1) Titlen affattes således:
»Forslag til Lov om statsgaranterede høsttabslån med rentetilskud til landmænd« Til § 1 2) I stk. 1 ændres »Landbrugsministeren kan indtil« til:
 »Landbrugsministeren kan efter ansøgning indgivet senest«.
Ny paragraf 3) Efter § 6 indsættes som ny paragraf:
»§ 01. Landbrugsministeren kan efter ansøgning yde tilskud til betaling af renter af lån, for hvilke der ydes statsgaranti efter denne lov.
Stk. 2. Rentetilskud kan dog alene ydes til landmænd, der har haft et høsttab, som opgjort i henhold til § 2 og § 3 har været på mindst 40 pct.
Stk. 3. Rentetilskud ydes med 5 pct. pr. år i de første 3 år af lånets løbetid.
Rentetilskuddet beregnes af den til enhver tid værende restgæld.
Stk. 4. Landbrugsministeren fastsætter nærmere regler for udbetaling af tilskud.« Til § 7 4) I stk. 1 udgår ordene »pengeinstitutter og«.
Til § 8 5) Paragraffen affattes således:
»§ 8. Landbrugsministeren fastsætter tidspunktet for lovens ikrafttræden.« Bemærkninger Til nr. 1-5 Efter ændringsforslagene bemyndiges landbrugsministeren til at yde tilskud til delvis dækning af renteudgifter på lån med statsgaranti til landmænd, som er ramt af høsttab på 40 pct. og derover.
Rentetilskud kan ydes i de 3 første år af lånets løbetid.
Under forudsætning af, at alle lån optages til maksimal løbetid, at lånerammen på 500 mio. kr. udnyttes fuldt ud, at alle lån er optaget pr. 1. januar 1988, at lånene afdrages efter serielånsprincippet, at ca. 20 pct. af ansøgerne har et høsttab på mindst 40 pct., og at ansøgere med mindst 40 pct. høsttab vil optage ca. 30 pct. af den samlede lånemasse, vil ændringsforslagene medføre udgifter på ca. 20 mio. kr. over en 3-årig periode.
Det bemærkes, at skønnet er behæftet med stor usikkerhed.
Rentetilskuddet finansieres ved hjælp af de frigivne grovvarefondsmidler, der er placeret i Finansieringsfonden af 1963. Disse midler anvendes ifølge grovvarefondenes vedtægter til landbrugsmæssige formål efter forhandling mellem Landbrugsrådet, De danske Landboforeninger, Danske Husmandsforeninger og landbrugsministeren samt efter dennes godkendelse.
Anvendelse af midler til rentetilskud til landmænd, der på grund af et dårligt høstresultat er kommet i likviditetsmæssige vanskeligheder, vil således være i overensstemmelse med fondenes formål.
Det foreslås at henlægge ordningens administration til Hypotekbanken.
Sagsbehandlingen i Hypotekbanken vil bygge på det långivende pengeinstituts bedømmelse af ansøgerens overlevelsesevne og på konsulenterklæringer.
Den nærmere udformning af ordningens administration skal forhandles med de berørte organisationer.
Administrationen af høsttabsordningen i Hypotekbanken forventes herefter at kræve en personaleforøgelse i 1988 på 8 årsværk (6 AC + 2 HK) svarende til lønudgifter på 2,0 mio. kr. og øgede driftsudgifter, herunder engangsanskaffelser (EDB), på 0,7 mio.
 kr.
 Herudover bemærkes til de enkelte ændringsforslag følgende:
Ad nr. 2 Bl.a. under henvisning til en forøget sagsmængde i Hypotekbanken og til, at EF-Kommissionens godkendelse ikke kan forventes at foreligge førend noget ind i 1988, kan det ikke forventes, at samtlige sager er færdigbehandlet inden den 31. marts 1988. Det foreslås derfor, at ordningen omfatter ansøgninger indgivet senest den 31. marts 1988.
Ad nr. 3 For at opnå en enkel og smidig administration af tilskudsbetalingen er det hensigten at fastsætte regler, hvorefter tilskuddet beregnes på grundlag af stipulerede restgældsbeløb.
Ad nr. 4 Ændringen er en konsekvens af, at ordningens administration foreslås henlagt til Hypotekbanken.
Ad nr. 5 Ordningen udbygget med rentetilskud skal notificeres for EF-Kommissionen.
Det foreslås derfor, at landbrugsministeren fastsætter tidspunktet for lovens ikrafttræden.
Svend Andersen (S) nfmd.
Erling Christensen (S) Arne Jensen (S) Henning Nielsen (S) Bjørn Westh (S) Gade (SF) Birthe Hansen (SF) Inger Harms (SF) Knud Østergaard (KF) fmd.
Grove (KF) Jette Thomsen (KF) Henning Andersen (KF) Povl Brøndsted (V) Svend Heiselberg (V) Emmert Andersen (CD) Dohrmann (FP) Larsen-Ledet (RV) Partierne KRF og FK havde ikke medlemmer i udvalget.
