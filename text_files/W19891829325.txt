Ved afgørelsen af, om lempelsesreglen i ligningslovens § 33 A kunne  

 anvendes i et tilfælde, hvor skatteyderen havde arbejdet i en række  

 forskellige lande, var det afgørende, hvor længe opholdet havde været i de  

 enkelte lande, og ikke det samlede antal dage for arbejde i udlandet A, der nu var bosat i udlandet - X - klagede over, at han ikke var anset  

 for berettiget til lempelse efter ligningslovens § 33 A ved skatteberegningen  

 for indkomståret 1985.
Det var oplyst, at klageren i 1985 havde været ansat i et amerikansk  

 selskab, og i perioden indtil august 1985 havde været udstationeret hos  

 selskabets filialer, 45 dage i land 1, 22 dage i land 2, 19 dage i land 3, 40  

 dage i land 4, 22 dage i land 5, 3 dage i land 6, og 3 dage i land 7 som  

 teknisk servicekonsulent.
Han havde endvidere opholdt sig 9 dage i USA.
Efter  

 august 1985 var klageren blevet fastansat hos selskabets filial i land 4,  

 hvortil han var emigreret med sin familie.
I forbindelse hermed havde han  

 afhændet sin ejendom i Danmark den 1. september 1985, og klagerens fulde  

 skattepligt til Danmark var ophørt fra samme dato.
Under sin ansættelse havde  

 klageren fået sin løn udbetalt fra selskabets kontor i USA, og var blevet  

 beskattet heraf i USA.
 De stedlige skattemyndigheder havde alene anset klageren for berettiget  

 til lempelse for løn optjent under ophold i land 4 under henvisning til  

 ligningslovens § 33 A, stk. 3, idet dette ophold havde været af en samlet  

 varighed på over 183 dage, samt for opholdet i land 5 ifølge ligningslovens §  

 33 A, stk. 1.
For løn optjent under ophold i land 1, 2, 3, 6 og 7 samt USA var klageren  

 ikke indrømmet lempelse under henvisning til ligningslovens § 33 A, stk. 3,  

 da Danmark i henhold til dobbeltbeskatningsaftaler indgået med disse lande  

 var anset for at have beskatningsretten til den omhandlede indkomst.
Det var  

 herved lagt til grund, at klageren som bosiddende i Danmark i 1985 i  

 skattemæssig henseende havde været hjemmehørende her, at opholdene i de  

 respektive lande ikke havde været af en varighed på over 183 dage, samt at  

 klagerens løn var blevet udbetalt af hans amerikanske arbejdsgiver, og at  

 denne løn ikke havde været belastet de faste driftssteder i de pågældende  

 lande.
 Klagerens revisor gjorde gældende, at lempelse kunne ske ifølge § 33 A,  

 stk. 1, idet der måtte lægges vægt på, at klagerens samlede ophold uden for  

 Danmark havde varet i en periode over 6 måneder, ligesom § 33 A, stk. 3, ikke  

 skulle finde anvendelse, eftersom klagerens ansættelse i det amerikanske  

 selskab havde haft en varighed på mere end 183 dage.
 Revisoren anførte yderligere, at selskabet havde fast driftssted i de  

 pågældende lande, og at disse havde betalt vederlag til selskabet i USA bl.a.  

 for teknisk konsulentassistance, således at klagerens løn havde belastet de  

 faste driftssteder.
 Landsskatteretten udtalte, at lempelse efter ligningslovens § 33 A, stk.  

 1, bl.a. er betinget af, at en dobbeltbeskatningsaftale ikke tillægger  

 Danmark beskatningsretten, jf. stk. 3. Vurderingen heraf skal foretages i  

 relation til hvert af de pågældende lande, som klageren havde opholdt sig i.  

 Det var i henseende hertil det faktiske ophold, der måtte anses afgørende, og  

 ikke ansættelsesforholdet.
Efter det oplyste - herunder  at  klageren havde opholdt sig i  

 mindre end 183 dage i de omhandlede lande, for USA's vedkommende i under 90  

 dage,  at  lønnen var blevet udbetalt af selskabet i USA, og ikke af  

 en arbejdsgiver i opholdsstaten, samt  at  det ikke kunne anses for  

 godtgjort, at den for opgaven i det enkelte land udbetalte løn var udredet af  

 et fast driftssted der, kunne Landsskatteretten tiltræde, at  

 beskatningsretten til de omhandlede lønbeløb i henhold til indgåede  

 dobbeltbeskatningsoverenskomster tilkom Danmark.
Klageren var følgelig ikke  

 berettiget til lempelse efter ligningslovens § 33 A, stk. 1, jf. stk. 3, for  

 arbejde i de nævnte lande.
Den påklagede skatteberegning blev herefter  

 stadfæstet.
 LV 1988, DC 2.
