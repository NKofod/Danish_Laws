Bygge- og Boligstyrelsen har, vedr. spørgsmålet om tilbagebetaling af  

 boligstøtte for perioden før 1. januar 1987, hvor flere støttemodtagere i  

 forening har lejet en lejlighed og i forening har ansøgt om boligstøtte,  

 vejledende udtalt, at tilbagebetalingskrav, der relaterer sig til før 1.  

 januar 1987, ikke vil kunne rejses, hvis overskridelsen i indkomsten skyldes  

 ændringer i et andet husstandsmedlems indkomst.
Der kan endvidere ikke anses  

 at være oplysningspligt vedr. et andet husstandsmedlems forhold, før  

 præcisering heraf blev gennemført ved lov nr. 299 af 4. juni 1986, i henhold  

 til hvilken ansøgere, for ikke at blive mødt med et krav om tilbagebetaling,  

 må underrette kommunalbestyrelsen om alle ændringer i husstandsindkomsten af  

 betydning for boligstøtteberegningen, uanset om indkomstfremgangen skyldes  

 ansøgerens eller øvrige husstandsmedlemmers indkomstforhold.
 I skrivelse af 12. oktober 1990 (j.nr. 904-56-90 AS/1v) har Århus  

 Amtskommune, Social- og Sundhedsforvaltningen, Ankeafdelingen, anmodet Bygge-  

 og Boligstyrelsen om en vejledende udtalelse til brug for en konkret sag  

 vedrørende boligstøttelovgivningens tilbagebetalingsregler for perioden før  

 1. januar 1987 i et tilfælde, hvor flere støttemodtagere i forening har lejet  

 en lejlighed og i forening har ansøgt om boligstøtte.
 Det oplyses, at den konkrete klagesag vedrører 3 studerende, der i 1986 i  

 forening har lejet en lejlighed og i forening har ansøgt om boligstøtte.  

 Boligstøtten blev beregnet på grundlag af den opregulerede socialindkomst.  

 Forholdene for de enkelte personer oplyses som følger:
 Person 1:
 Det oplyses endvidere, at tilbagebetalingskravet alene blev rettet mod  

 person 1 med henvisning til, at den faktiske indkomst, i alt 186.000 kr.,  

 oversteg det oprindelige beregningsgrundlag med mere end 25 pct./15.000 kr.  

 Kravet oplyses senere nedsat ved periodeopdeling.
 Ankeafdelingen ønsker herefter oplyst, hvilke sammenligninger der er  

 relevante for bedømmelsen af, om der kan rejses tilbagebetalingskrav over for  

 person 1 og person 3, forudsat at krav over for person 2 udelukkes med  

 henvisning til et princip om, at en ansøger, jf. de før 1987 gældende  

 tilbagebetalingsregler, ikke havde oplysningspligt vedrørende et andet  

 husstandsmedlems økonomiske forhold.
 Ankeafdelingen ønsker endvidere oplyst, om ovennævnte princip er  

 uafhængigt af, om alle husstandsmedlemmer søger boligstøtte i forening, eller  

 om kun eet af husstandsmedlemmerne står som ansøger.
I den anledning skal Bygge- og Boligstyrelsen bemærke, at det af den  

 dagældende § 41, stk. 1, fremgik, at har ansøgeren undladt at give meddelelse  

 som omhandlet i § 38, stk. 3, eller i øvrigt mod bedre vidende uberettiget  

 oppebåret boligstøtte, skal han eller hans dødsbo tilbagebetale det beløb,  

 der er oppebåret med urette.
Kommunalbestyrelsen skal skriftligt gøre ham  

 bekendt med disse regler og med, at tilsidesættelse heraf kan medføre  

 strafansvar.
 Efter dagældende praksis rejses tilbagebetalingskrav alene i det omfang,  

 at den faktiske husstandsindkomst overstiger beregningsgrundlaget med mindst  

 25 pct. og mindst 15.000 kr., når boligstøtte er beregnet på grundlag af  

 lovens hovedregel.
 Det af Ankeafdelingen i henvendelsen omtalte forlig var bl.a. årsag til,  

 at det ved de ændringer i § 41, der blev gennemført ved lov nr. 299 af 4.  

 juni 1986, blev præciseret, at ansøgere, for ikke at blive mødt med et krav  

 om tilbagebetaling, må underrette kommunalbestyrelsen om alle ændringer i  

 husstandsindkomsten af betydning for boligstøtteberegningen, uanset om  

 indkomstfremgangen skyldes ansøgerens eller øvrige husstandsmedlemmers  

 indkomstforhold.
Tilbagebetalingskrav, der relaterer sig til før 1. januar 1987, vil  

 således ikke kunne rejses, hvis overskridelsen skyldes ændringer i et andet  

 husstandsmedlems indkomst.
Dette forhold indebærer ligeledes, at der ikke kan  

 anses at være oplysningspligt vedrørende et andet husstandsmedlems forhold.
 Dette udelukker, som angivet af Ankeafdelingen, at der kan rejses  

 tilbagebetalingskrav over for person 2. Det relevante kriterium i relation  

 til person 1 og person 3 må herefter være, om person 1 og person 3 kan anses  

 at have tilsidesat oplysningspligten vedrørende stigninger i egen indkomst,  

 vurderet i forhold til beregningsgrundlaget.
Bygge- og Boligstyrelsen kan i øvrigt tilslutte sig, at man ved bedømmelse  

 af, om der kan rejses tilbagebetalingskrav overfor person 1, må foretage en  

 beregning af, om summen af person 1's »faktiske indtægt« og person  

 2's og person 3's oprindelige »beregnede indtægt« overstiger  

 beregningsgrundlaget med mindst 25 pct. og mindst 15.000 kr.
En tilsvarende  

 beregning må kunne foretages i forhold til person 3.
 Afslutningsvis bemærkes, at tilbagebetalingskrav alene kan rettes mod  

 boligstøtteansøgeren eller, hvis flere har ansøgt i forening,  

 boligstøtteansøgerne, hvilket indebærer, at tilbagebetalingskrav ikke vil  

 kunne rejses over for personer, der ikke kan anses som ansøgere.
