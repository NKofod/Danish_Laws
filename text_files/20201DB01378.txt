Betænkning afgivet af Social- og Ældreudvalget den 27. maj 2021 Betænkning over Forslag til folketingsbeslutning om midlertidig fratagelse af retten til at arbejde inden for socialområdet ved begrundet mistanke om grov forsømmelighed m.v.
 [af Karina Adsbøl (DF) m.fl.]:
1. Indstillinger Et flertal i udvalget (S, V, SF, RV, EL, KF, LA og ALT) indstiller beslutningsforslaget til forkastelse ved 2. (sidste) behandling.
 Et mindretal i udvalget (DF) indstiller beslutningsforslaget til vedtagelse uændret.
 Et andet mindretal i udvalget (NB) vil stemme hverken for eller imod beslutningsforslaget.
 Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Dansk Folkeparti Dansk Folkepartis medlemmer af udvalget har med beslutningsforslaget ønsket at nedsætte en arbejdsgruppe, der skal undersøge mulighederne for midlertidigt at udelukke eller frakende en person retten til at arbejde på socialområdet.
DF mener, at der er behov for et værn, der kan sikre, at medarbejdere på socialområdet, som udgør en fare for de udsatte borgere, de er ansat til at drage omsorg for, midlertidigt kan forhindres i at arbejde på socialområdet i perioden, indtil der falder dom ved domstolene.
Beslutningsforslaget omhandler ikke de mange dygtige medarbejdere, der arbejder i sektoren, men har fokus på de medarbejdere, der kan udgøre en risiko for nogle af landets mest sårbare personer.
 Beslutningsforslaget udspringer bl.a. af en sag, der er beskrevet i artiklen »Medarbejder på nordjysk bosted tiltalt for at slå svært udviklingshæmmet beboer«, dr.dk, den 14. september 2020.
Sagen handler om, at en person ansat som støttepædagog på et specialpædagogisk botilbud for voksne udviklingshæmmede er blevet tiltalt for at have slået en udviklingshæmmet beboer, mens denne var indlagt på et hospital.
Episoden blev videofilmet.
 Hensigten med beslutningsforslaget er at få undersøgt, hvordan vi i fremtiden kan undgå at udsætte udsatte borgere for medarbejdere, der allerede er tiltalt for at have udøvet vold m.v. over for udsatte borgere, som vedkommende var ansat til at tage vare på.
Helt konkret ønsker DF, at en arbejdsgruppe skal undersøge mulighederne for midlertidigt at fratage en medarbejder retten til at arbejde på socialområdet, hvis medarbejderen vurderes at være til fare for udsatte borgeres sikkerhed.
I sagen fra Nordjylland forelå der videooptagelser af volden, og alligevel kunne medarbejderen ufortrødent fortsætte sit arbejde på socialområdet på en anden arbejdsplads i de mange måneder, det tog, før sagen blev afgjort ved domstolene.
Efter førstebehandlingen i Folketinget, hvor der fra flere partier blev udtrykt interesse for en autorisationsordning på socialområdet, forsøgte DF at samle partierne om en beretning, der fokuserede mere specifikt på en autorisationsordning.
Det lykkedes imidlertid ikke at få flertal for en beretning med dette indhold.
Socialistisk Folkeparti Socialistisk Folkepartis medlemmer af udvalget kan ikke støtte beslutningsforslaget i sin helhed, men SF støtter opfordringen til at indføre en autorisationsmodel for faggrupper med professionsuddannelse på social- og sundhedsområdet, som i dag ikke har autorisation.
Formålet med en autorisation er dels en anerkendelse af fagligheden på området, dels en kvalitetssikring af den.
3. Udvalgsarbejdet Beslutningsforslaget blev fremsat den 9. marts 2021 og var til 1. behandling den 17. maj 2021. Beslutningsforslaget blev efter 1. behandling henvist til behandling i Social- og Ældreudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 3 møder.
Bilag Under udvalgsarbejdet er der omdelt 2 bilag på beslutningsforslaget.
Birgitte Vind (S) Bjørn Brandenborg (S) Camilla Fabricius (S) Christian Rabjerg Madsen (S) Daniel Toft Jakobsen (S) Malte Larsen (S) Tanja Larsson (S) Rasmus Stoklund (S) Henrik Vinther (RV) Andreas Steenberg (RV) Trine Torp (SF) Charlotte Broman Mølbæk (SF) Kirsten Normann Andersen (SF) fmd.
Pernille Skipper (EL) Jakob Sølvhøj (EL) Torsten Gejl (ALT) Fatma Øktem (V) Anni Matthiesen (V) Marie Bjerre (V) Marlene Ambo-Rasmussen (V) Hans Andersen (V) Jane Heitmann (V) Karina Adsbøl (DF) nfmd.
Liselott Blixt (DF) Jens Henrik Thulesen Dahl (DF) Mai Mercado (KF) Mette Abildgaard (KF) Mette Thiesen (NB) Ole Birk Olesen (LA) Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
