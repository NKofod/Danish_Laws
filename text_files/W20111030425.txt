Offererstatningslovens § 6 a - egen skyld eller accept af risiko, j.nr. 11-520-19281 Ansøger og skadevolder sad i drikkelag sammen.
På opfordring fra ansøger gik de udenfor for at slås.
Både ansøger og skadevolder var berusede.
Ansøger var meget aggressiv og opsøgende i forhold til at ville slås med skadevolder.
Udenfor skubbede ansøger og skadevolder til hinanden.
Under håndgemænget slog skadevolder på et tidspunkt ansøger med en flaske, hvorved ansøger pådrog sig et 10 cm. langt snitsår i halsen.
 Statsadvokaten valgte at opgive påtale mod skadevolder blandt andet under henvisning til straffelovens § 13, stk. 2. Statsadvokaten mente, at skadevolder havde overskredet grænserne for lovlig nødværge, men at dette var rimeligt begrundet i ansøgers angreb på skadevolder.
Nævnet afslog ansøgningen om erstatning.
Nævnet lagde vægt på, at både skadevolder og ansøger var påvirkede af alkohol, at ansøger frivilligt gik med skadevolder udenfor for at slås, og at skadevolder stak ansøger med en flaske for at forsvare sig mod et angreb fra ansøger.
Endelig lagde nævnet vægt på påtaleopgivelsen fra statsadvokaten.
