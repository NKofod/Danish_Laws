 Det bemærkes, at der ikke ved besvarelsen af det stillede  

 spørgsmål var taget stilling til, om Bahamasselskabet evt. ville  

 blive fuldt skattepligtig til Danmark efter bestemmelsen om ledelsens  

 sæde i SEL § 1, stk. 6, ligesom der ikke var taget stilling til om  

 Bahamas-selskabet evt. ville blive begrænset skattepligtig til Danmark  

 efter SEL § 2. Endelig var der ikke taget stilling til, hvorvidt de  

 indkomster, der i fremtiden løbende ville blive henført til  

 Bahamas-selskabet, efter danske skatteregler måtte anses som  

 indtægter, som et andet skattesubjekt vil være rette  

 indkomstmodtager af, idet dette måtte afgøres  

 efterfølgende i forbindelse med ligningen.
Bindende forhåndsbesked.  

 Spørgsmål om et Bahamas-selskab kunne anses for transparent.  

 Kvalifikation af et udenlandsk retssubjekt LR af 20. april 1999 Reference:
 Skm. cirk. 1988-136, pkt. 4.
 Skm. cirk. 1997-82, pkt. 2.1.
 Ligningsrådet blev spurgt om følgende:
 Spørgsmål:
A A/S, B A/S og personen X påtænker at stifte  

 og indskyde kapital i et selskab, Bahamas Ltd.
Sidstnævnte selskab skal  

 have til formål at eje og drive et skib.
Kan selskabet Bahamas Ltd. anses for transparent,  

 således at forespørgerne i skattemæssig henseende anses  

 for direkte ejere af skibet, hvilket har den konsekvens, at resultatet af  

 skibets drift indgår direkte i skatteydernes skattepligtige indkomst,  

 og således at de kan foretage skattemæssige afskrivninger efter  

 de almindelige for skibe gældende saldoafskrivningsregler? Nej.
 Sagsfremstilling og begrundelse:
 Revisor har oplyst følgende:
 "Ejerkreds:
A A/S påtænker sammen med B A/S og personen X,  

 at stifte et selskab på Bahamas, der skal hedde Bahamas Ltd.
Selskabet  

 vil blive registreret i det officielle selskabsregister på Bahamas.
Det  

 er tanken, at A A/S skal eje 80%, B A/S 15% og personen X 5% af  

 selskabet.
 Personen X er administrerende direktør i C ApS, der  

 sammen med A A/S i international sammenhæng indgår i "Y  

 Group".
 Selskabets aktivitet:
Bahamas, Ltd. s eneste aktivitet skal være at eje og  

 drive et skib.
Selskabet køber skibet af tredjemand.
Ved registrering  

 af skibe på Bahamas er det kutyme, at hvert skib ejes af ét  

 selskab, hvis aktivitet udelukkende er at eje og drive skibet.
 Det er oplyst, at skibet er registreret under Bahama-flag.  

 Skibet er bygget i Japan i 1981.
Skibet vil sejle i udenrigsfart, og forventes i  

 væsentligt omfang at operere mellem Brasilien og Vestafrika.
Skibet vil  

 stedse være i rederiets egen drift, og der vil ikke ske bortchartring  

 på bareboatvilkår eller anden udlejning af "tomt"  

 skib.
Den bestyrende og korresponderende reder vil være Y  

 Group (Management) Limited, Nassau, Bahamas, der er et fuldt bemandet  

 rederikontor på Bahamas.
Rederens ansvar og opgaver er reguleret i den  

 internationale sølov.
Den bestyrende reder udgør selskabets  

 ledelse.
Skibets aktivitet skal bestå i sejlads i egen drift  

 med fragter opnået på det frie marked, herunder fragter der  

 opnås gennem samarbejde med selskaber i Y Group, hvorfra selskabet vil  

 købe operations- og befragtningsydelser.
Disse operations- og  

 befragtningsydelse vil i det væsentlige blive udført fra Y Group  

 s kontorer andre steder i verdenen, herunder også fra Danmark.
 Finansiering:
Selskabets købspris for skibet forventes at blive  

 ca. 4,3-4,6 mio.
USD incl. doknings- og opgraderingsudgifter.
Lån i skibet ventes optaget af selskabet gennem en  

 dansk bank og af en størrelse på ca. 3,3-3,6 mio.
US $.  

 Øvrig kapital skal indskydes i selskabet af investorerne, antagelig  

 som ansvarlig lånekapital.
Selskabets aktiver vil bestå i skibet,  

 mens passiverne vil bestå i gælden i skibet samt en egenkapital,  

 der vil være i størrelsesordenen 10-20% af købesummen for  

 skibet.
Aktionærerne hæfter ikke for selskabets  

 gæld, men revisor har oplyst, at der antagelig vil blive en  

 hæftelse for lån i skibet.
Styrelsen har bedt revisor  

 tydeliggøre denne oplysning.
I den anledning har revisor specificeret,  

 at lånet i skibet optages i selskabet Bahamas Ltd. s navn og for  

 selskabets regning og risiko.
Aktionærerne vil formentlig blive bedt om  

 at stille sikkerhed for selskabet i form af kaution eller anden form for  

 sikkerhedsstillelse.
Der vil blive udstedt registreringsbevis for, at skibet  

 tilhører selskabet.
Hvis skibet forulykker, vil evt. forsikringssummer  

 eller andre erstatninger tilfalde selskabet.
 Investorernes forretningsmæssige baggrund for  

 investeringen:
Den forretningsmæssige baggrund for købet er,  

 at skibet forventes at være en lønsom forretning set over hele  

 ejerperioden frem til det brugte skib er udtjent.
Selskabets indkomst vil  

 bestå i fragtindtægter og udlejningsindtægter.
For begge de  

 investerende selskaber gælder, at investeringen passer ind i den  

 gældende investeringsstrategi, og at der i ledelsen af begge selskaber  

 indgår personer med særlig kyndighed i skibsdrift og  

 skibsinvestering.
 Problemstillingen og baggrunden for  

 forespørgslen er af revisor formuleret således:
I en koncern med flere selskaber er det sædvanligt,  

 at hvert selskab beskattes for sig.
Under særlige betingelser kan der  

 opnås sambeskatning.
I dette tilfælde er selskabet Bahamas Ltd. et  

 fælles ejerskab for rederiet med kun ét skib.
Hvis det havde  

 været et dansk skib med dansk rederikontor, ville man antagelig have  

 opsat ejerstrukturen som et partrederi, hvor hver partreder deltager med sin  

 ejerandel i skibet.
I et partrederi ville der være  

 forholdsmæssigt ejerskab, forholdsmæssig hæftelse og  

 forholdsmæssig deltagelse i den opgjorte skattepligtige indkomst.
 I det konkrete tilfælde er ejerskabet af hensyn til  

 registreringen af det købte brugte skib indlagt i en selskabsstruktur  

 på Bahamas, der minder om et aktieselskab.
 Der ansøges om bindende forhåndsbesked  

 på den måde, at der ønskes direkte beskatning af ejerandel  

 og resultat i skibet, som om ejerskabet og resultatet ikke er gennem det  

 indskudte Bahama-selskab som mellemled.
Det er endelig anført, at bekræftende svar  

 på den bindende forhåndsbesked kan gives ved, at der meddeles  

 tilladelse til at betragte Bahama-selskabet som en nullitet, mens  

 skibsinvesteringens øvrige realiteter anerkendes, som om investorerne  

 havde foretaget skibsinvesteringen via et partrederi.
Konsekvensen af et  

 bekræftende svar vil være, at investorerne kan foretage fulde  

 skattemæssige afskrivninger i anskaffelsesåret.
 Revisor har den 28. september 1998 som begrundelse for, at  

 der skal afgives et bekræftende svar, fremsendt en anonymiseret kopi af  

 side 1 af en bindende forhåndsbesked omhandlende et "Non  

 resident" Bahamaselskab.
 X Kommune, Skatteafdelingen,  har udtalt, at  

 skatteafdelingen er af den opfattelse, at forespørgslen primært  

 bør afvises på grund af manglende kendskab til Bahamas Ltd. s  

 juridiske struktur.
 Subsidiært har skatteafdelingen udtalt, at der ikke  

 bør gives tilladelse til at betragte investeringen som et partrederi,  

 medmindre det godtgøres, at Bahama-selskabet er andet end en  

 selvstændig juridisk enhed.
 Skatteafdelingen har endelig bemærket, at den ikke  

 har taget stilling til, hvorvidt Bahamas Ltd. måtte være et  

 skattepligtigt selskab her i landet efter SEL § 1, stk. 6, idet det på  

 det foreliggende grundlag må antages, at ledelsen har sæde her i  

 landet.
Det er Told- og Skattestyrelsens opfattelse, at det  

 i Danmark må afgøres efter intern dansk skatteret, om et i  

 udlandet hjemmehørende selskab mv. skal anses for at være et  

 selvstændigt skattesubjekt eller ej.
Selvom det næppe kan  

 kræves, at de udenlandske selskaber opfylder tilsvarende betingelser  

 som de her i landet hjemmehørende selskaber mv., der i henhold til SEL  

 § 1 anses for fuldt skattepligtige skattesubjekter, må det antages, at  

 SEL § 1 s kriterier danner et udgangspunkt for vurderingen af, om et  

 udenlandsk selskab skal anses for et selvstændigt skattesubjekt.
Det er  

 ikke i sig selv afgørende, om et udenlandsk selskab i henhold til sit  

 domicillands skatteregler anses for et selvstændigt skattesubjekt.
Der  

 henvises til "Skatteretten", bind 3, 2. udgave, side 283 ff.
 Styrelsen har anmodet revisor om nærmere  

 oplysninger om Bahamas Limited og har bedt revisor indsende evt.  

 stiftelsesdokument, vedtægt, reg. bevis, aktionæroverenskomst  

 samt evt. andre relevante dokumenter/oplysninger vedrørende selskabet  

 og dets styrende organer (bestyrelse, generalforsamling, direktion).
I den forbindelse har revisor den 4. februar 1999 sendt  

 Styrelsen kopi af et stiftelsesdokument benævnt "Memorandum og  

 Association", samt et sæt selskabsvedtægter benævnt  

 "Articles of Association". I de omtalte dokumenter er navnet  

 på selskabet slettet.
Begge dokumenter er den 10. juni 1998 registreret  

 i "Registrar General s Department, Commonwealth of The Bahamas".  

  Årsagen, til at navnet er slettet, er ifølge det oplyste, at  

 dokumenterne vedrører et andet Bahamaselskab med tilsvarende  

 vedtægter og opsætning, som selskabet Bahamas Ltd. vil  

 få.
 Af denne årsag lægger Styrelsen ved  

 besvarelsen til grund, at stiftelsesdokumentet og vedtægterne for  

 Bahamas Ltd. vil få det indhold, der fremgår af de af revisor  

 fremsendte "Memorandum of Association" og  "Articles of  

 Association".
 Det fremgår af nævnte dokumenter, at selskabet  

 er omfattet af "The International Business Companies Act, 1989"  

 (herefter benævnt loven). Loven er vedtaget af Bahamas folketing den  

 11. januar 1990, og loven trådte i kraft dagen efter, hvor den blev  

 offentliggjort i "Official Gazette The Bahamas". Styrelsen har  

 ved besvarelsen lagt til grund, at Bahamas Ltd. vil blive omfattet af  

 loven.
Det fremgår af loven, at den i en række  

 henseender kan fraviges ved aftale i form af stiftelsesdokument eller  

 vedtægt.
Endvidere afviger loven på en række punkter fra de  

 danske aktie- og anpartsselskabslove.
Det er på denne baggrund Told- og  

 Skattestyrelsens opfattelse, at en kvalifikation efter dansk ret af et  

 selskab, der er omfattet af den på Bahamas gældende lov,  

 "The International Business Companies Act, 1989", må  

 foretages ud fra en konkret vurdering af det pågældende selskabs  

 formål og planlagte virke, stiftelsesdokumentet, vedtægterne og  

 evt. andre dokumenter, der måtte være oprettet i den forbindelse,  

 sammenholdt med og udfyldt af loven.
Det bemærkes i denne forbindelse,  

 at det ved besvarelsen i øvrigt er lagt til grund, at Bahamas Ltd.  

 såvel formelt som reelt er ejer af skibet, og at vurderingen alene sker  

 på grundlag af de forelagte oplysninger og dokumenter, der bl.a.  

 omfatter følgende oplysninger om selskabet:
 Registrering:
I lovens § 12 opregnes, hvad stiftelsesdokumentet skal  

 indeholde.
Af § 12 fremgår videre, at stiftelsesdokumentet og  

 vedtægterne skal registreres i "The Register of International  

 Business Companies", og at selskabet får retsevne fra datoen  

 på registreringsbeviser. Ændringer i stiftelsesdokumentet eller  

 vedtægterne skal registreres og får retskraft fra den dato,  

 ændringerne registreres i nævnte register.
 Kapital:
I det fremsendte stiftelsesdokument udgør  

 selskabets kapital US $ 5.000. Revisor har supplerende oplyst, at Bahamas  

 Ltd. s selskabskapital vil være af mindst mulige størrelse, men  

 at egenkapitalen vil være i størrelsesordenen 10-20% af skibets  

 købesum på ca.
US $ 4,3-4,6 mio.
Selskabets samlede aktivmasse  

 vil svare til anskaffelsessummen for skibet.
 Formål:
Det fremgår af stiftelsesdokumentet, at selskabets  

 formål er enhver aktivitet, der ikke er forbudt ifølge Bahamas  

 love.
Af lovens § 12, stk. 2, fremgår, at såfremt selskabets  

 formål er defineret som foran nævnt, er hensigten hermed at  

 gøre alle handlinger eller aktiviteter, der ikke er ulovlige, til en  

 del af selskabets formål.
Revisor har oplyst, at Bahamas Ltd. skal have  

 til formål at eje og drive et skib, og Styrelsen lægger til  

 grund, at dette er selskabets formål.
 Hæftelse:
Det fremgår af stiftelsesdokumentet, at  

 aktionærernes hæftelse er begrænset (til deres indskud), og  

 revisor har bekræftet, at kun selskabet skal hæfte for dets  

 gæld.
Af lovens § 7 fremgår bl.a., at ingen aktionær,  

 bestyrelsesmedlem, direktør, agent eller likvidator, skal være  

 ansvarlig for selskabets gæld.
Udadtil er det kun Bahamas Ltd., der  

 hæfter for selskabets fæld.
Selskabet hæfter for sin  

 gæld med hele dets formue.
 Regnskab:
 Revisor har oplyst, at selskabet vil få  

 kaldenderåret som regnskabsperiode, og at der vil blive aflagt  

 årlige regnskaber for selskabets indtægter og udgifter samt  

 formue efter almindeligt anerkendte regnskabsprincipper.
 Generalforsamling, bestyrelse og ledelse:
 Generalforsamlingen er selskabets øverste  

 ledelse, og den vælger en bestyrelse, der ifølge  

 vedtægternes § 47 skal bestå af 1-7 medlemmer.  

 Bestyrelsesmedlemmerne behøver ikke være aktionærer.  

 Ifølge vedtægternes §§ 69-70 har bestyrelsen ansvaret for  

 selskabets drift.
Ifølge vedtægternes §§ 56-58 kan  

 generalforsamlingen eller bestyrelsen udpege en administrerende  

 direktør.
Bestyrelsen kan overdrage de beføjelser, den  

 ønsker, til nævnte direktør.
Det fremgår af §§ 38  

 og 39 i loven, at denne kræver, at selskaber, der er omfattet af loven,  

 skal have en registreret agent og et registreret kontor på Bahamas.
Revisor har oplyst, at manager og bestyrende reder  

 vælges af generalforsamlingen, der har beføjelsen til at  

 ansætte og afskedige manageren.
Selskabet får bemandet kontor og  

 bestyrende reder på Bahamas.
Det er ifølge revisor selskabets  

 ledelse.
 Registrering og overdragelse af aktier.
Ifølge lovens § 27 skal det fremgå af  

 selskabets vedtægter, om der udstedes aktiebreve.
Det fremgår af  

 vedtægternes § 7, at aktiebreve skal udstedes.
Det fremgår af  

 lovens § 28, at selskabet fra dets registrering at regne skal oprette og  

 føre en fortegnelse over aktiebreve, hvoraf bl.a. navne og adresser  

 på aktionærerne skal fremgå, og at en kopi af denne  

 fortegnelse skal opbevares på selskabets registrerede kontor på  

 Bahamas, jf. lovens § 38.
Overdragelse af aktier skal ifølge  

 vedtægternes § 11 berigtiges af både overdrager og erhverver, og  

 overdrageren skal forblive ejer indtil erhververens navn er indskrevet i  

 aktionærfortegnelsen.
Overdragelsesdokumentet skal sammen med  

 aktiecertifikaterne afleveres på selskabets kontor med henblik på  

 registrering.
Ifølge vedtægterne kan bestyrelsen  

 afslå at registrere en aktieoverdragelse uden at angive en begrundelse  

 derfor.
Revisor har hertil oplyst, at der vil blive truffet aftale om, at den  

 aktionær, der ønsker at sælge, og som får afslag  

 herpå af bestyrelsen, i givet fald enten vil have krav på, at  

 selskabet likvideres, eller vil have krav på, at selskabet eller de  

 øvrige tilbageværende aktionærer køber  

 aktionærens aktier til handelsværdi.
Disse aftaler, der antagelig  

 vil blive indføjet i en aktionæroverenskomst, vil ifølge  

 revisor ikke få et sådant indhold, at de vil have betydning for  

 besvarelsen af det stillede spørgsmål.
For eksempel vil der ikke  

 blive ændret på de grundlæggende principper, om at  

 såvel udbytte som likvidationsprovenu betales til deltagerne i forhold  

 til den af dem indskudte kapital.
 Bestyrelsen er bemyndiget til at udstede  

 ihændehaveraktier og skal i så fald udstede certifikater og  

 vedtægterne indeholder nærmere regler herom.
 Udbytte:
 Revisor har oplyst, at selskabets vedtægterne i  

 det væsentlige bliver som for et dansk ApS, og at den  

 væsentligste afvigelse herfra er, at udbytter kan deklareres af fri  

 kapital når som helst på en ekstraordinær  

 generalforsamling.
Det fremgår af vedtægternes §§ 71-73, at  

 bestyrelsen i overensstemmelse med bestemmelserne i lovens § 36 og 37 fra tid  

 til tid kan deklarere og udbetale aktionærerne et sådant udbytte,  

 som selskabets overskud måtte berettige til.
Udbytte betales til  

 aktionærerne i forhold til den af aktionærerne indskudte kapital.  

 Lovens §§ 36-37 indeholder regler, der begrænser bestyrelsens  

 muligheder for at udlodde udbytte; bl.a. må der kun udloddes udbytte,  

 hvis selskabet også efter udlodningen vil være i stand til at  

 opfylde dets økonomiske forpligtelser efterhånden som de  

 forfalder.
 Likvidation, opløsning m.m.
Det fremgår af lovens § 88, stk. 2, at det er  

 generalforsamlingen, der har kompetencen til at træffe beslutning om  

 selskabets frivillige opløsning, hvis selskabet har udstedt aktier.  

 Har selskabet ikke udstedt aktier, kan beslutningen træffes af  

 bestyrelsen.
Revisor har supplerende oplyst, at Bahamas Ltd. s deltagere  

 modtager overskud såvel løbende som ved opløsning i  

 forhold til den af dem indbetalte kapital.
 Aktionæroverenskomst:
 Revisor oplyser, at der antagelig vil blive  

 indgået en aktionæroverenskomst, der indeholder bestemmelser om  

 forkøbsret til aktier og tilbudspligt, jf. ovenfor.
 Skatteforhold på Bahamas:
Det fremgår af lovens § 109, at selskaber, der  

 er omfattet af loven, og aktionærer i sådanne selskaber ikke skal  

 betale indkomstskat, selskabsskat, kapitalvindingsskat eller nogen anden form  

 for skat.
Endvidere skal der ikke til Bahamas betales nogen ejendomsskat,  

 arve- successions- eller gaveafgift, told eller stempelafgift.
 Ifølge lovens § 102 betaler selskaber med en  

 registreret kapital på US$ 5.000 eller mindre $ 100 i  

 registreringsgebyr samt et årligt gebyr på $ 100.
 Tidligere afgørelse:
 Som nævnt foran har revisor henvist til en  

 bindende forhåndsbesked omhandlende et "Non resident"  

 Bahamaselskab, som begrundelse for, at det stillede spørgsmål  

 kan besvares bekræftende.
I denne forbindelse bemærker Told- og  

 Skattestyrelsen for det første, at faktum i den omtalte sag, der er  

 fra 1984, på en række punkter afviger fra faktum i  

 nærværende sag Til eksempel kan bl.a. nævnes, at det  

 pågældende "Non resident" Bahama-selskab ikke havde  

 kontor eller fast driftssted på Bahamas, og at arbejdet (udlejning af  

 skibet på time-charter basis) blev udført i Danmark af et dansk  

 selskab, der oppebar salær herfor.
Det danske selskab, der  

 udførte arbejdet, blev anset for indkomstskattepligtig af  

 salæret.
 I nærværende sag er faktum anderledes, idet  

 selskabet efter det oplyste bl.a. får bemandet kontor og bestyrende  

 reder på Bahamas, og dette medfører ifølge det oplyste  

 bl.a., at den daglige ledelse af selskabet foregår på  

 Bahamas.
 For det andet bemærkes, at selskabet i sagen fra  

 1984 ikke var omfattet af "The International Business Companies  

 Act", der trådte i kraft i 1990, og som i §§ 38 og 39 stiller som  

 betingelse, at selskabet skal have et registreret kontor på Bahamas og  

 en registreret agent på Bahamas.
 Endelig synes udgangspunktet for vurderingen i den  

 tidligere sag særligt at være spørgsmålet om, hvem  

 der var rette indkomstmodtager af nogle konkrete indtægter.
 Af disse årsager er den tidligere sag efter  

 Styrelsens opfattelse ikke sammenlignelig med nærværende sag.
 Told- og Skattestyrelsens indstilling og  

 begrundelse:
 Ifølge "The International Business Companies  

 Act" er Bahamas Ltd. en selvstændig juridisk person, der  

 opnår retsevne ved registreringen.
 Ved vurderingen af, om selskabet efter intern dansk  

 skatteret skal anses for at et selvstændigt skattesubjekt, tager Told-  

 og Skattestyrelsen udgangspunkt i de kriterier, der ligger til grund for SEL  

 § 1.
Bahamas Ltd. er registreret på Bahamas som en enhed,  

 dvs. selvstændig juridisk person, med begrænset ansvar.
De  

 formelle registreringsregler er iagttaget, ligesom det  overfor omverdenen er  

 tilkendegivet, at det kun er selskabet, der hæfter, hvilket i  

 øvrigt også fremgår af navnet Bahamas Ltd.
Der vil  

 foreligge en klar adskillelse mellem deltagernes formue og selskabets formue,  

 og der vil blive aflagt sædvanlige årsregnskaber.
Generalforsamlingen er selskabets øverste ledelse,  

 og den vælger (med almindeligt stemmeflertal)  

 bestyrelsen/manageren/bestyrende reder.
Generalforsamlingen har således  

 direkte indflydelse i selskabet, idet den har kompetencen til at vælge  

 bestyrelsen og til at ansætte og afskedige manageren.
Bestyrelsen har  

 kompetencen til at deklarere og udbetale udbytte til selskabsdeltagerne, og  

 bestyrelsen vælges som nævnt af generalforsamlingen.
Bestyrelsen kan bestå af et enkelt medlem, og  

 bestyrelsen har meget vide muligheder for at delegere sine beføjelser  

 videre til en administrerende direktør.
Bestyrelsen har ifølge  

 stiftelsesdokumentet, afsnit VII, beføjelse til at træffe  

 beslutning om at øge eller nedsætte kapitalen, at opdele  

 kapitalen i flere klasser og serier, at udstede ihændehaveraktier eller  

 navnenoterede aktier, præferenceaktier eller aktier med særlige  

 rettigheder/betingelser for så vidt angår dividende,  

 tilbagebetaling af kapital, stemmer eller andet.
Det kan konkluderes, at bestyrelsen har mere  

 vidtgående beføjelser, end bestyrelsen i et dansk kapitalselskab  

 normalt er tillagt.
Det er imidlertid væsentligt, at det ifølge  

 vedtægternes § 47 er aktionærerne, der vælger bestyrelsen  

 på generalforsamlingen, og at bestyrelsen bliver siddende indtil den  

 bliver erstattet af en ny bestyrelse på en efterfølgende  

 generalforsamling.
Det fremgår af vedtægternes § 51 (e) at et  

 bestyrelsesmedlem skal afgå, hvis aktionærerne beslutter det.
 Ud fra de foreliggende oplysninger kan det sammensluttende  

 konkluderes, at Bahamas Ltd. på en række områder afviger  

 fra et dansk aktie- eller anpartsselskab, f.eks. kan et selskab på  

 Bahamas stiftes med en langt mindre kapital end efter danske regler,  

 bestyrelsen har meget vidtgående beføjelser etc.
Som anført indledningsvis kan det imidlertid  

 næppe kræves, at de udenlandske selskaber opfylder tilsvarende  

 betingelser som de her i landet hjemmehørende selskaber mv., der i  

 henhold til SEL § 1 anses for fuldt skattepligtige skattesubjekter.
Da  

 Bahamas ltd. efter Styrelsens opfattelse ikke på afgørende  

 punkter afviger fra et aktie- eller anpartsselskabslignende selskab, kan de  

 nævnte afvigelser ikke i sig selv bevirke, at selskabet anses for  

 transparent.
Hertil kommer, at det ved Vestre landsretsdom af 18. juni  

 1997, offentliggjort i TfS 1997.611, er fastslået, at en enhed, hvor  

 ingen af deltagerne hæfter personligt, solidarisk og direkte, ikke kan  

 anses for et interessentskab. (Dommen blev anket til Højesteret, men  

 anken er hævet jf.
TfS Registre 1998, Appeloversigten.) Henset hertil og til samtlige de i sagen foreliggende  

 oplysninger, herunder også oplysning om selskabets struktur,  

 deltagernes indflydelse og deltagernes stemmeret, selskabsorganer og  

 beslutningsprocesser, og til at revisor har oplyst, at Bahamas Ltd. s  

 deltagere modtager overskud såvel løbende som ved  

 opløsning i forhold til den af dem indbetalte kapital, finder Told- og  

 Skattestyrelsen ud fra en samlet konkret vurdering, at der er dannet et  

 selvstændigt skattesubjekt, et selskab med begrænset ansvar, der  

 ville være omfattet af SEL § 1, stk. 1, nr. 2, såfremt selskabet  

 var skattepligtigt i Danmark.
Da det som tidligere nævnt ved  

 besvarelsen endvidere er lagt til grund, at Bahamas Ltd. såvel formelt  

 som reelt er ejer af skibet, indstiller Styrelsen, at det stillede  

 spørgsmål besvares benægtende.
 Det bemærkes, at der ikke ved besvarelsen af det  

 stillede spørgsmål er taget stilling til, om Bahamas Ltd. evt.  

 vil blive fuldt skattepligtig til Danmark efter bestemmelsen om ledelsens  

 sæde i SEL § 1, stk. 6, ligesom der ikke er taget stilling til om  

 Bahamas Ltd. evt. vil blive begrænset skattepligtig til Danmark efter  

 SEL § 2. Endelig er der ikke taget stilling til, hvorvidt de indkomster, der  

 i fremtiden løbende henføres til Bahamas Ltd., efter danske  

 skatteregler må anses som indtægter, som et andet skattesubjekt  

 er rette indkomstmodtager af, idet dette må afgøres  

 efterfølgende i forbindelse med ligningen.
 Ligningsrådet var enig heri.
