 Et socialudvalg var ikke berettiget til at stille krav om  

 antabusbehandling som betingelse for fortsat udbetaling af hjælp efter  

 bistandslovens § 37, stk. 4. ankestyrelsen bemærkede samtidig, at såfremt  

 socialudvalget efter forgæves forsøg med en støttende indsats med henblik på  

 ansøgerens tilbagevenden til arbejdsmarkedet bedømte fremtidsudsigterne  

 således, at det ville være nødvendigt at yde en vedvarende økonomisk hjælp  

 til underhold, ville der kunne blive tale om at lade ansøgeren overgå til  

 hjælp efter bistandslovens § 43.
 REDEGØRELSE FOR SAGEN:
en ansøger havde fra oktober 1982 modtaget hjælp efter bistandslovens § 37  

 på grund af arbejdsløshed.
I juli 1983 overgik pågældende til at modtage  

 hjælp efter bistandslovens § 37, stk. 4. Den 2. august 1983 fik ansøgeren  

 udbetalt underholdshjælp for 2 uger samt hjælp til fagforeningskontingent.
 Den 9. august 1983 søgte ansøgeren påny om underholdshjælp og hjælp til  

 fagforeningskontingent, da han havde tabt sin pung indeholdende 920 kr.
 Det sociale udvalg bevilgede hjælp med 175 kr. frem til næste udbetaling  

 den 15. august 1983. Hjælpen blev ydet med tilbagebetalingspligt efter  

 bistandslovens § 26, stk. 1, nr. 1. Udvalget gav afslag på hjælp til  

 fagforeningskontingent, da der ikke var tale om en rimeligt begrundet  

 enkeltudgift, da ansøgeren allerede en gang havde fået udbetalt hjælp hertil.
 Det sociale udvalg fandt det endvidere nødvendigt af hensyn til ansøgerens  

 tilbagevenden til arbejdsmarkedet igennem et stabiliserende ophold på en  

 revalideringsinstitution, at hjælpen fremover skulle udbetales ugevis, og at  

 ansøgeren for fortsat at kunne modtage økonomisk hjælp skulle påbegynde en  

 antabusbehandling.
 AFGØRELSEN, DER KLAGES OVER:
 Amtsankenævnet tiltrådte socialudvalgets afgørelser med udvalgets  

 begrundelser.
 KLAGEN TIL ANKESTYRELSEN:
 Sagen blev anket af ansøgeren.
 LOVGRUNDLAG:
 Bistandslovens § 37, stk. 1 og 4. Bistandslovens § 41, stk. 2.
 ANKESTYRELSENS AFGØRELSE:
 Ankestyrelsen finder ikke, at det sociale udvalg har været berettiget til  

 at stille krav om antabusbehandling som betingelse for fortsat udbetaling af  

 hjælp efter bistandslovens § 37, stk. 4.
 Såfremt det sociale udvalg efter forgæves forsøg med en støttende indsats  

 med henblik på pågældendes tilbagevenden til arbejdsmarkedet bedømmer  

 fremtidsudsigterne således, at det vil være nødvendigt at yde en vedvarende  

 økonomisk hjælp til underhold, vil der kunne blive tale om at lade ansøgeren  

 overgå til hjælp efter bistandslovens § 43. Sagen hjemvises til  

 socialudvalget med henblik på vurdering af dette spørgsmål.
 Ankestyrelsen ændrer således amtsankenævnets afgørelse.
