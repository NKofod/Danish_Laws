Nr LSF 167 Forslag til Lov om GiroBank A/S Fremsat af kommunikationsministeren (Torben Rechendorff) den 18. april 1991 Vedtaget ved tredjebehandling den 21. maj 1991 Lov nr. 322 af 31/05/1991 § 1. Kommunikationsministeren stifter et aktieselskab med en aktiekapital på 500 mio. kr., der tegnes af staten ved det i § 2 nævnte indskud.
 § 2. Kommunikationsministeren bemyndiges til ved stiftelsen af det  

 i § 1 nævnte aktieselskab at indskyde den af statsvirksomheden Postgiro  

 hidtil drevne virksomhed som betaling for de aktier, der tegnes efter § 1.
 Stk. 2. Selskabet overtager samtlige aktiver og passiver i  

 statsvirksomheden Postgiro.
 Stk. 3. Selskabet indtræder i samtlige statsvirksomheden Postgiros  

 rettigheder og forpligtelser.
 Stk. 4. Tinglysning af selskabets rettigheder i medfør af stk. 3  

 kan ske på grundlag af denne lov.
 Stk. 5. Selskabets rettigheder i medfør af stk. 3 over aktiver,  

 der er registreret i Værdipapircentralen, anses for registreret i denne.
 § 3. Aktieselskabets navn er GiroBank A/S.
 Stk. 2. For selskabet gælder aktieselskabsloven og lov om banker  

 og sparekasser m.v. med de ændringer, der følger af denne lov.
 Stk. 3. Aktiekapitalen kan senere udvides efter  

 aktieselskabslovens almindelige bestemmelser.
 Stk. 4. Selskabet kan drive virksomhed i helt eller delvis ejede  

 datterselskaber.
 Stk. 5. Selskabets vedtægter skal godkendes af  

 kommunikationsministeren.
§ 4. Kommunikationsministeren bemyndiges til på statens vegne at  

 afhænde 25 pct. af aktierne i selskabet.
GiroBank A/S kan tilbyde  

 medarbejderne at købe aktier i selskabet.
 § 5. GiroBank A/S er berettiget til at anvende det kronede  

 posthorn som kendetegn.
 § 6. Selskabet har pligt til at anvende postvæsenets posthuse til  

 udførelse af finansielle serviceydelser.
 Stk. 2. Selskabet er uanset det i stk. 1 anførte berettiget til  

 selv at udføre finansielle serviceydelser samt til undtagelsesvis at lade  

 disse udføre ved tredjemand.
Stk. 3. Til postvæsenet og dets ansatte er GiroBank A/S berettiget  

 til at videregive de oplysninger, der findes nødvendige i forbindelse med  

 postvæsenets udførelse af opgaver for GiroBank A/S.
Postvæsenet har adgang  

 til selskabets edb-systemer, i det omfang det er nødvendigt for, at  

 postvæsenet kan udføre opgaver for selskabet.
§ 7. For statstjenestemænd i statsvirksomheden Postgiro, som ved  

 stiftelsen af aktieselskabet eller på et tidspunkt indtil 2 år derefter  

 overgår fra staten til ansættelse hos GiroBank A/S, såvel som for  

 statstjenestemænd, der frivilligt lader sig udlåne til GiroBank A/S, afholder  

 staten udgifter til pension efter tjenestemandspensionsloven.
Selskabet  

 indbetaler løbende pensionsbidrag til staten for det tidsrum, hvor den  

 ansatte optjener pensionsalder i selskabet.
 Stk. 2. Pensionsbidragets størrelse fastsættes af  

 finansministeren.
 § 8. Sagsakterne vedrørende omdannelsen af statsvirksomheden  

 Postgiro til aktieselskab samt bortsalg af aktier er undtaget fra aktindsigt  

 efter lov om offentlighed i forvaltningen.
Stk. 2. Aftaler og vedtagelser indgået af GiroBank A/S, der  

 omfattes af konkurrenceloven, er uanset konkurrencelovens § 10 undtaget fra  

 aktindsigt og offentliggørelse, i den udstrækning de vedrører samarbejde med  

 andre om opgaver, der normalt udføres inden for et pengeinstituts egne  

 rammer.
Sådanne oplysninger meddeles kun til Konkurrencerådets medlemmer, i  

 den udstrækning udøvelse af rådets beføjelser efter konkurrencelovens kapitel  

 4 gør det nødvendigt, jf. konkurrencelovens § 10, stk. 3, 2. punktum.
§ 9. Loven træder i kraft dagen efter bekendtgørelsen i  

 Lovtidende.
Kommunikationsministeren fastsætter dog tidspunktet for  

 ikrafttræden af §§ 1-2.
 Stk. 2. Bestemmelserne i § 10, stk. 3, har virkning for alle  

 lejeaftaler, hvor lejen ikke er forfaldet inden den 1. juni 1991.
 § 10. I lov om tinglysning, jf. lovbekendtgørelse nr. 622 af 15.  

 september 1986, som ændret senest ved § 59 i lov nr. 398 af 13. juni 1990,  

 ændres i § 42 a, stk. 1, »postvæsenet eller til et  

 pengeinstitut« til: »et pengeinstitut«.
 Stk. 2. I lov nr. 398 af 13. juni 1990 om kreditaftaler ændres  

 afsnitsbetegnelsen i kapitel 7 »Indbetaling til postvæsenet og  

 pengeinstitutter« til: »Indbetaling til pengeinstitutter«, og  

 i § 25 udgår »til postvæsenet eller«.
 Stk. 3. I lov om leje, jf. lovbekendtgørelse nr. 524 af 11. august  

 1986, som senest ændret ved § 1 i lov nr. 234 af 16. april 1991, ændres i  

§ 32, 3. pkt., »postvæsenet« til: »et  

 pengeinstitut«.
Oprindeligt fremsat forslag § 1. Kommunikationsministeren stifter et aktieselskab med en aktiekapital på 500 mio. kr., der tegnes af staten ved det i § 2 nævnte indskud.
 § 2. Kommunikationsministeren bemyndiges til ved stiftelsen af det  

 i § 1 nævnte aktieselskab at indskyde den af statsvirksomheden Postgiro  

 hidtil drevne virksomhed som betaling for de aktier, der tegnes efter § 1.
 Stk. 2. Selskabet overtager samtlige aktiver og passiver i  

 statsvirksomheden Postgiro.
 Stk. 3. Selskabet indtræder i samtlige statsvirksomheden  

 Postgiro's rettigheder og forpligtelser.
 Stk. 4. Tinglysning af selskabets rettigheder i medfør af stk.3  

 kan ske på grundlag af denne lov.
 Stk. 5. Selskabets rettigheder i medfør af stk. 3 over aktiver,  

 der er registreret i Værdipapircentralen, anses for registreret i denne.
 § 3. Aktieselskabets navn er GiroBank A/S.
 Stk. 2. For selskabet gælder aktieselskabsloven og lov om banker  

 og sparekasser m.v. med de ændringer, der følger af denne lov.
 Stk. 3. Aktiekapitalen kan senere udvides efter  

 aktieselskabslovens almindelige bestemmelser.
 Stk. 4. Selskabet kan drive virksomhed i helt eller delvist ejede  

 datterselskaber.
 Stk. 5. Selskabets vedtægter skal godkendes af  

 kommunikationsministeren.
§ 4. Kommunikationsministeren bemyndiges til på statens vegne at  

 afhænde 25 pct. af aktierne i selskabet.
GiroBank A/S kan tilbyde  

 medarbejderne at købe aktier i selskabet.
 § 5. GiroBank A/S er berettiget til at anvende det kronede  

 posthorn som kendetegn.
 § 6. Selskabet har pligt til at anvende Postvæsenets posthuse til  

 udførelse af finansielle serviceydelser.
 Stk. 2. Selskabet er uanset det i stk. 1 anførte berettiget til  

 selv at udføre finansielle serviceydelser samt til undtagelsesvis at lade  

 disse udføre ved trediemand.
Stk. 3. Til Postvæsenet og dets ansatte er GiroBank A/S berettiget  

 til at videregive de oplysninger, der findes nødvendige i forbindelse med  

 Postvæsenets udførelse af opgaver for GiroBank A/S.
Postvæsenet har adgang  

 til selskabets edb-systemer i det omfang, det er nødvendigt for, at  

 Postvæsenet kan udføre opgaver for selskabet.
§ 7. For statstjenestemænd i statsvirksomheden Postgiro, som ved  

 stiftelsen af aktieselskabet eller på et tidspunkt indtil 2 år derefter  

 overgår fra staten til ansættelse hos GiroBank A/S, såvel som for  

 statstjenestemænd, der frivilligt lader sig udlåne til GiroBank A/S, afholder  

 staten udgifter til pension efter tjenestemandspensionsloven.
Selskabet  

 indbetaler løbende pensionsbidrag til staten for det tidsrum, hvor den  

 ansatte optjener pensionsalder i selskabet.
 Stk. 2. Pensionsbidragets størrelse fastsættes af  

 finansministeren.
 § 8. Sagsakterne vedrørende omdannelsen af statsvirksomheden  

 Postgiro til aktieselskab samt bortsalg af aktier er undtaget fra aktindsigt  

 efter lov om offentlighed i forvaltningen.
Stk. 2. Aftaler og vedtagelser indgået af GiroBank A/S, der  

 omfattes af konkurrenceloven, er uanset konkurrencelovens § 10 undtaget fra  

 aktindsigt og offentliggørelse, i den udstrækning de vedrører samarbejde med  

 andre om opgaver, der normalt udføres inden for et pengeinstituts egne  

 rammer.
Sådanne oplysninger meddeles kun til konkurrencerådets medlemmer i  

 den udstrækning udøvelse af rådets beføjelser efter Konkurrencelovens kapitel  

 4 gør det nødvendigt, jfr. konkurrencelovens § 10, stk. 3, 2. punktum.
§ 9. Loven træder i kraft dagen efter bekendtgørelsen i  

 lovtidende.
Kommunikationsministeren fastsætter dog tidspunktet for  

 ikrafttræden af §§ 1-2.
 Stk. 2. Bestemmelserne i § 10, stk. 3, har virkning for alle  

 lejeaftaler, hvor lejen ikke er forfaldet inden den 1. juni 1991.
 § 10. I lov om tinglysning, jf. lovbekendtgørelse nr. 622 af 15.  

 september 1986 som ændret senest ved § 59 i lov nr. 398 af 13. juni 1990,  

 ændres i § 42 a, stk. 1, »postvæsenet eller til et pengeinstitut«  

 til: »et pengeinstitut«.
 Stk. 2. I lov nr. 398 af 13. juni 1990 om kreditaftaler ændres  

 afsnitsbetegnelsen i kapitel 7 »Indbetaling til postvæsenet og  

 pengeinstitutter« til: »Indbetaling til pengeinstitutter« og i  

 § 25 udgår: »til postvæsenet eller«.
 Stk. 3. I lov om leje, jf. lovbekendtgørelse nr. 524 af 11. august  

 1986, som senest ændret ved § 6 i lov nr. 138 af 7. marts 1990, ændres i §  

 32, 3. punkt., »postvæsenet« til: »et pengeinstitut«.
Bemærkninger til lovforslaget Almindelige bemærkninger Regeringen, Socialdemokratiet, Centrumdemokraterne, Det radikale Venstre  

 og Kristeligt Folkeparti indgik den 14. marts 1991 vedlagte aftale vedrørende  

 Postgiro's fremtidige status (bilag 1). Heri er baggrunden, formålet og  

 fremgangsmåden for omdannelsen nærmere beskrevet.
Dette lovforslag skal ses  

 som et led i udmøntningen af denne aftale.
En anden del af udmøntningen består i, at kommunikationsministeren  

 fremlægger et lovforslag om ændring af postloven, hvori bl.a bestemmelserne  

 vedrørende giroforretninger ændres.
GiroBank A/S får eneret til at benytte  

 Postvæsenets filialnet og principperne for betalingsforholdet mellem  

 Postvæsenet og GiroBank A/S fastlægges.
Etableringen af Postgiro som aktieselskab, omfattet af bank- og  

 sparekasseloven, skal endvidere ses som første trin i moderniseringen af  

 P&T's organisation hvad angår postsiden.
Der sker en klar adskillelse  

 mellem selve virksomhedsdriften og myndighedsudøvelsen efter samme model som  

 på telesiden.
 En adskillelse af de pågældende funktioner gennem en omdannelse af  

 Postgiro til aktieselskab indebærer, at GiroBank A/S kan udvide Postgiro's  

 nuværende forretningsområde og herigennem sikre en konkurrencemæssig  

 ligestilling med andre pengeinstitutter.
 Det skal derudover bemærkes, at der i aftalens punkt III og VIII er lagt  

 vægt på at fastholde koncernfællesskabet mellem selskabet og Postvæsenet.
 Postgiro er i dag en statsvirksomhed inden for P&T og er således  

 økonomisk, administrativt og ledelsesmæssigt organiseret som en selvstændig  

 virksomhed i P&T-koncernen.
 Postgiro's virksomhed udføres i dag , når bortses fra en vis  

 fortrinsstilling til formidling af statslige betalinger, i fuld konkurrence  

 med de private pengeinstitutter.
Det nuværende forretningsområde er ifølge postlovens § 2 fastsat til  

 udførelse af postgiroforretninger.
Begrebet postgiroforretninger er ikke  

 nærmere afgrænset i postloven, men har i Danmark traditionelt været fortolket  

 meget snævert og næsten kun omfattende serviceydelser knyttet til  

 betalingsformidling.
Der er dog i de senere år sket en vis opblødning af  

 denne snævre fortolkning, idet statsvirksomheden Postgiro bl.a. har fået  

 mulighed for at yde højere rente af indestående på postgirokonti samt adgang  

 til at yde kreditter i et vist omfang.
Udviklingen i de senere år har vist, at pengeinstitutterne i stigende  

 omfang har bevæget sig ind på statsvirksomheden Postgiro's traditionelle  

 forretningsområde.
For at bevare statsvirksomheden Postgiro's konkurrenceevne  

 og indtjening må der derfor dels ske en udvidelse af forretningsområdet, dels  

 etableres organisatoriske rammer, som kan sikre, at virksomheden kan drives  

 med den fornødne tilpasningsevne og på fuldt konkurrencedygtige og lige  

 vilkår.
 De nødvendige frihedsgrader og udviklingsmuligheder kan bedst  

 tilvejebringes ved at omdanne Postgiro til et aktieselskab omfattet af bank-  

 og sparekasselovgivningens bestemmelser.
 Ved stiftelse som aktieselskab er tilkendegivet, at banken skal drives på  

 forretningsmæssige vilkår i fuld konkurrence med øvrige pengeinstitutter.  

 Banken vil på denne baggrund ikke være omfattet af de for de statslige  

 institutioner gældende særlige regler, herunder offentlighedsloven,  

 forvaltningsloven, lov om offentlige myndigheders registre, statslige  

 indkøbsregler m.v.
Det er ikke hensigten, at GiroBank A/S skal være et pengeinstitut som de  

 eksisterende pengeinstitutter.
Tværtimod er det hensigten at fastholde og  

 udbygge Postgiro's idegrundlag, d.v.s. varetagelsen af hurtig, enkel, sikker  

 og billig betalingsformidling som det bærende forretningsområde og gradvis -  

 og efter samme koncept - at udbygge forretningsområdet med en række enkle og  

 billige standardpengeinstitutydelser f.eks. enkle opsparings- og  

 udlånsordsninger.
 Etablering af Postgiro som aktieselskab, omfattet af bank- og  

 sparekasseloven, vil dels skærpe konkurrencen i pengeinstitutsektoren, dels  

 sikre, at konkurrencen om varetagelsen af samfundets betalingsformidling  

 foregår på lige vilkår.
Samtidig med fremsættelsen af dette lovforslag fremsættes som nævnt  

 Forslag til Lov om ændring af postloven med henblik på ændring af de  

 bestemmelser, der omhandler giroforretninger, idet disse forretninger  

 overtages af GiroBank A/S.
Dette forslag tager tillige sigte på at pålægge  

 Postvæsenet mod betaling at stille posthusene til rådighed for udførelse af  

 finansiel virksomhed for GiroBank A/S, ligesom der ved nærværende lovforslag  

 pålægges GiroBank A/S en pligt til at anvende posthusene.
Prisfastsættelsen for de ydelser, som Postvæsenet således leverer til  

 GiroBank A/S sker til priser, der giver Postvæsenet fuld omkostningdækning  

 (såvel variable som faste omkostninger) plus avance.
En nærmere beskrivelse  

 af prisfastsættelsen for Postvæsenets ydelser til GiroBank A/S er indeholdt i  

 Forslag til Lov om ændring af postloven.
 Told- og skattestyrelsen har truffet afgørelse om, at de i bilag 1 til  

 samarbejdsaftalen nævnte finansielle serviceydelser er momsfri.
 Til udførelsen af den finansielle virksomhed tildeles GiroBank A/S en  

 egentlig eneret til at anvende posthusene jf. dog § 2 stk. 2 i Forslag til  

 Lov om ændring af postloven.
Aktieselskabets eneret henholdsvis forpligtelse til at benytte  

 Postvæsenets filialnet (posthusene) skal ses i sammenhæng med behovet for  

 dels at sikre GiroBank A/S sit eget filialnet dels at understøtte det  

 landsdækkende posthusnet, hvor giroforretninger i dag beslaglægger ca. 50  

 pct. af posthusindleveringspersonalets arbejdstid.
At GiroBank A/S fremover  

 skal benytte posthusene, udelukker dog ikke, at der fortsat vil være behov  

 for at sikre, at Postvæsenets filialnet til enhver tid er tilpasset  

 forretningernes omfang.
Uanset selskabets eneret til benyttelsen af  

 posthusene, er Postvæsenet derfor berettiget til at foretage sådanne  

 tilpasninger af filialnettet, og selskabet kan ikke af den grund gøre krav på  

 erstatning.
 De nærmere vilkår for samarbejdet mellem Postvæsenet og GiroBank A/S er  

 fastlagt i den mellem parterne indgåede samarbejdsaftale.
Omdannelsen af Postgiro til et aktieselskab indebærer, at selskabet som en  

 selvstændig økonomisk enhed fremover kan tilrettelægge sine aktiviteter på  

 grundlag af forretningsmæssige vurderinger.
I den forbindelse bemærkes, at de  

 bestemmelser, hvorved statsvirksomheden Postgiro er tillagt visse fordele i  

 forhold til pengeinstitutterne, foreslås ændret.
Der tænkes her på postlovens  

 § 2 stk. 3 om statsstyrelsers og statsinstitutioners anvendelse af  

 statsvirksomheden Postgiro ved betalinger samt på bestemmelsen i lejelovens §  

 32 om rettidig betaling.
Postgiro's lovmæssige fortrinsstilling til formidling af statslige  

 betalinger ændres samtidig med overførslen af statsvirksomheden Postgiro til  

 aktieselskabet GiroBank A/S.
Uanset dette løber Postgiro's nuværende aftaler  

 med de statslige styrelser m.v. uændret videre.
Det skal dog ske på  

 markedsvilkår.
Dette søges sikret ved, at de statslige institutioner og  

 styrelser får mulighed for at effektuere andre tilbud, hvis de kan påvise, at  

 de andetssteds fra har fået tilbudt en tilsvarende eller bedre service, som  

 GiroBank A/S ikke kan levere til en konkurrencedygtig pris.
 Vilkårene for, at GiroBank A/S fremover kan opnå opgaver for de statslige  

 institutioner og styrelser, vil således være ens for selskabet og dets  

 konkurrenter, og de fastsættes i samarbejde med Finansministeriet under  

 overholdelse af de til enhver tid gældende EF-regler og forvaltningsretlige  

 grundsætninger.
 Ved omdannelsen af Postgiro til GiroBank A/S forudsættes Finansrådets  

 tilslutning til, at GiroBank A/S efter nærmere aftale og på rimelige vilkår  

 får adgang til at deltage i pengeinstitutsamarbejdet vedrørende  

 betalingsformidling og betalingskort.
 Der er ved lovforslagets udarbejdelse lagt vægt på, at det eksisterende  

 personales rettigheder og vilkår ikke forringes i forbindelse med overgangen  

 til det nye selskab.
 Der har derfor været ført forhandlinger med Statsansattes Kartel, Dansk  

 Post- og Giroforening , Dansk Postforbund, Handels- og Kontorfunktionærernes  

 Forbund i Danmark og Specialarbejderforbundet i Danmark om løn- og  

 ansættelsesvilkår for såvel nuværende som kommende medarbejdere beskæftiget  

 på områder, der er grænsedraget til de pågældende organisationer.
 Forhandlingerne har resulteret i, at der den 21. februar 1991 er indgået  

 såvel hovedaftale som overenskomst om løn- og ansættelsesvilkår med  

 Statsansattes Kartel på vegne af de 4 nævnte organisationer som tilsammen har  

 forhandlings- og aftaleret for 2830 medarbejdere ud af Postgiro's ialt 2960  

 medarbejdere.
 I overenskomsten er fastsat særlige overgangsbestemmelser som sikrer såvel  

 nuværende tjenestemænd som overenskomstansatte mod forringelser i løn- og  

 ansættelsesvilkår.
 For øvrigt overenskomstansat personale, ialt ca. 130 medarbejdere, gælder  

 bestemmelserne i lov om lønmodtageres retsstilling ved  

 virksomhedsoverdragelse, hvorefter gældende overenskomster videreføres  

 uændret.
 Økonomiske og administrative konsekvenser.
 De af omlægningen affødte bevillingsmæssige konsekvenser vil vedrøre  

 finansåret 1991 og vil blive optaget på Forslag til Lov om tillægsbevilling  

 for 1991.
Ved omdannelsen af Postgiro til et aktieselskab under bank- og  

 sparekasselovgivningen bortfalder den nuværende statslige hæftelse for  

 kontohavernes indestående.
I stedet vil aktieselskabet være undergivet de  

 solvenskrav, der gælder for pengeinstitutter.
 Statsvirksomheden Postgiro har i dag ingen egentlig egenkapital i  

 statsregnskabet, idet de meget store overskud, der skabes ved driften, hvert  

 år overføres til statskassen via nettotalsafregningen.
 Det er vurderet, at der ved omdannelsen af statsvirksomheden Postgiro til  

 aktieselskab er behov for en egenkapital på 1.600 mio. kr.
For at opnå den nødvendige egenkapital vil det være nødvendigt at indskyde  

 nettoaktiver til en værdi af 1.600 mio.kr. i banken.
Beløbet forudsættes  

 tilvejebragt ved at indskyde Postgirovirksomhedens aktiver og passiver  

 værdiansat til aktuel værdi (handelsværdi). Værdiansættelsen udføres af  

 eksterne revisorer.
Værdiansættelsen og overdragelsen af Postgirovirksomheden  

 til selskabet sker med virkning fra den 1. januar 1991.
 De væsentligste poster er:
- værdien af bygninger og andre anlægsaktiver samt handelsværdien af  

 virksomhedens edb-udstyr m.v. forventes at udgøre ialt ca. 822 mio.kr. (heraf  

 bygninger ca. 527 mio.kr.) - værdien af Postgiros fondsbeholdning forventes at udgøre 841,8 mio.kr.  

 (kursværdi 528,6 mio.kr. samt vedhængende renter 313,2 mio.kr.) Den samlede værdi af de nævnte poster, korrigeret for hensættelser til  

 dækning af bankens feriepengeforpligtelser (ca. 54 mio.kr.),  

 stiftelsesomkostninger (ca. 19 mio.kr.), nedskrivning af udlån og tab på  

 overtagne kreditter (ca. 35 mio.kr.) samt overførsel på ca. 34 mio.kr. til  

 GiroBank A/S af P&T's opsparing (Postgiro's andel udgør 122,7 mio.kr.) er  

 foreløbig anslået til ca. 1600 mio.kr.
Ved lovens ikrafttræden vil der således blive overført nettoaktiver fra  

 statsvirksomheden Postgiro til GiroBank A/S for et beløb af ialt 1600 mio.  

 kr.
Ved overførslen af disse nettoaktiver fra statsvirksomheden Postgiro til  

 GiroBank A/S modtager staten som betaling aktier for en pålydende værdi af  

 500 mio. kr.
 Selskabet vil herefter årligt skulle svare selskabsskat efter de  

 almindelige regler samt udbetale udbytte.
Salget af aktier i GiroBank A/S vil forbedre statsfinanserne.
Det er dog  

 endnu for tidligt at stipulere den forventede indtægt.
Aktiernes indre værdi  

 svarer til egenkapitalen i selskabet, d.v.s. 1.600 mio. kr.
Bemærkninger til de enkelte bestemmelser Til § 2 Det er tanken at fastholde Postgiro's nuværende idegrundlag.
Det vil sige  

 varetagelsen af hurtig, enkel, sikker og billig betalingsformidling, som det  

 bærende forretningsområde og gradvis - efter samme koncept - at udbygge  

 forretningsområdet med en række enkle og billige standardpengeinstitutydelser  

 - først og fremmest inden for opsparingsområdet.
Over for privatkunder skal  

 GiroBank A/S først og fremmest være et lavomkostningspengeinstitut, som på  

 betalingsformidlingsområdet og i sin indlånsvirksomhed skal kunne give sine  

 kunder konkurrencedygtige, letoverskuelige servicetilbud.
Kommunikationen med  

 kunderne vil derfor i vid udstrækning, ligesom det er tilfældet i dag, foregå  

 via Postvæsenet og pr. telefon, idet der dog forudsættes en vis udbygning af  

 Postgiro's nuværende rådgivnings- og salgsfunktioner på de større posthuse.
I  

 tilslutning hertil benyttes som hidtil hele Postvæsenets filialnet til  

 udførelsen af ind- og udbetalingsforretninger samt andre finansielle  

 serviceydelser.
Selskabet skal respektere alle vilkår i kontrakter, overenskomster,  

 lejeaftaler m.v., som er indgået af statsvirksomheden ligesom selskabet  

 indtræder i statsvirksomhedens kontraktlige rettigheder.
Dette gælder også i  

 relation til de eksisterende postgirokontohavere og til samarbejdsaftalen med  

 Postvæsenet.
 Tilsvarende gælder de rettigheder og forpligtelser, der følger af  

 statsvirksomhedens deltagelse i det internationale postale samarbejde og  

 Postgiro's medlemskab af andre internationale organisationer.
 I tilknytning hertil er det ministerens hensigt at henlægge til GiroBank  

 A/S de forpligtelser, der påhviler Danmark i henhold til  

 Verdenspostforeningens overenskomster om postanvisninger henholdsvis giro.
 Efter stk. 4 kan GiroBank A/S' indtræden i rettigheder over Postgiro's  

 faste ejendomme tinglyses på grundlag af den forestående lov og således ske  

 uden oprettelse af dokumenter om selskabets indtræden i rettigheder og  

 forpligtelser.
 Efter stk. 5 anses GiroBank A/S's indtræden i rettigheder over Postgiro's  

 aktiver for registrerede i Værdipapircentralen, uden at det er nødvendigt at  

 foretage registrering af indtræden.
Til § 3 Ordet »bank« skal i henhold til bank- og sparekasseloven indgå  

 i navne på aktieselskaber omfattet af loven.
I overensstemmelse hermed er  

 navnet på selskabet fastsat til GiroBank A/S.
Selskabet underlægges bank- og sparekasseloven.
Aktieselskabet søger om  

 tilladelse til at drive pengeinstitutvirksomhed.
At selskabet omfattes af bank- og sparekasseloven betyder tillige, at  

 selskabet får mulighed for at udføre anden pengeinstitutvirksomhed end  

 betalingsformidling.
For at ordningen ikke skal få karakter af, at staten  

 understøtter risikobetonet bankvirksomhed, vil det - da statens ejerandel  

 udgør 75 pct. - i vedtægterne blive indarbejdet, at selskabet i relation til  

 risikobetonet udlånsvirksomhed ikke må løbe risici, der er større end dem,  

 der i dag er forbundet med virksomhedens nuværende forretningsområde.
Denne  

 begrænsning udmøntes konkret i en instruks fra bestyrelsen til direktionen i  

 GiroBank A/S.
Ministeren skal orienteres om indholdet af denne instruks.
Den vedtægtsmæssige begrænsning vil ikke være til hinder for, at selskabet  

 selv tilbyder de kredit- og låneordninger, statsvirksomheden Postgiro  

 allerede har mulighed for i dag.
I den forbindelse bemærkes, at ved  

 omdannelsen af Postgiro til et aktieselskab under bank- og  

 sparekasselovgivningen bortfalder den nuværende statslige hæftelse for  

 kontohavernes indestående, ligesom iøvrigt enhver anden statslig  

 garantiforpligtelse eller anden form for hæftelse bortfalder.
I stedet vil  

 aktieselskabet være undergivet de solvenskrav, der gælder for  

 pengeinstitutter samt være omfattet af Lov nr. 850 af 23. december 1987 om en  

 indskydergarantifond.
Begrænsningen vil heller ikke være til hinder for, at GiroBank A/S  

 tilbyder andre kredit- og låneordninger, når banken ikke herved påtager sig  

 risici, der er større end dem, der er forbundet med Postgiro's nuværende  

 forretningsområde.
Risikoafdækningen kan f.eks. ske ved at sådanne udlån sker  

 i samarbejde med eller på vegne af andre, der da må sikre eller bære  

 risikoen.
GiroBank A/S kan organisere et eventuelt strategisk samarbejde med andre i  

 et særskilt aktieselskab, hvori GiroBank A/S samtidig er aktionær, og de  

 deltagende samarbejdsparter er medaktionærer.
Til samarbejdet knyttes i givet  

 fald særskilt aktionæroverenskomst og fastlæggelse af arbejdsopgaver.
 Finanstilsynet skal i medfør af bank- og sparekasseloven påse GiroBank  

 A/S's overholdelse af loven samt bestemmelser, der er udstedt i medfør af  

 loven.
Selskabet vil være undergivet reglerne i kapitel 7 om regnskab og revision  

 i lov om banker og sparekasser, der bl.a. foreskriver, at selskabet vil  

 skulle revideres af to eksterne revisorer og yderligere have egen intern  

 revision.
Det forudsættes på denne baggrund, at selskabet ikke revideres af  

 Rigsrevisionen.
Aktiekapitalen kan som nævnt senere udvides efter aktieselskabslovens  

 almindelige bestemmelser.
Dog kan fondsaktier ikke udstedes i en 4-årig  

 periode fra stiftelsestidspunktet, ligesom der i denne periode ikke vil kunne  

 udbetales udbytte udover 10 pct., og eventuelle udvidelser af aktiekapitalen,  

 der ikke tegnes forholdsmæssigt, vil skulle forelægges Folketinget, ligesom  

 der i aftaleperioden kræves enighed mellem aftaleparterne om en sådan  

 aktieudvidelse (jf. punkt IV a og VIII).
 Selskabet kan drive virksomhed i helt eller delvist ejede datterselskaber  

 og kan således som led i overdragelsen af den af Postgiro hidtil drevne  

 virksomhed overtage Postgiro's aktiepost i Giro Systems A/S.
Til § 4 Da det er hensigten , at der hurtigst muligt sælges indtil 25 pct. af  

 aktierne i GiroBank A/S, er der givet kommunikationsministeren en udtrykkelig  

 bemyndigelse hertil.
De nærmere vilkår for salget forelægges Finansudvalget  

 til godkendelse.
Såfremt der senere måtte opstå ønske om at reducere den statslige  

 ejerandel yderligere ved frasalg af aktier, kræver noget sådant en  

 lovændring.
Der henvises i øvrigt til vedlagte aftale, punkt IV a samt til  

 VIII, hvoraf det bl.a. fremgår, at yderligere frasalg i aftaleperioden kræver  

 enighed mellem aftaleparterne.
I forbindelse med salget af aktier overtager selskabet 5 pct. af  

 aktiekapitalen, nominelt 25 mio. kr., og udbyder disse som medarbejderaktier  

 til selskabets fastansatte medarbejdere.
Begrundelsen herfor er ønsket om at  

 skabe større motivation hos medarbejderne og fremme deres opbakning af  

 selskabet.
Af de 5 pct. vil 3 pct. blive tilbudt medarbejderne til kurs 105,  

 medens de resterende 2 pct. vil blive tilbudt til markedskurs.
Selskabet  

 erhverver aktierne fra staten til den pris, hvortil de sælges til  

 medarbejderne.
GiroBank A/S kan også ved senere aktiekapitaludvidelser  

 tilbyde medarbejderne i selskabet at købe medarbejderaktier.
 Ved fastansatte medarbejdere forstås medarbejdere, der ansættes til varig  

 beskæftigelse af mere end 3 måneders varighed, hvis den gennemsnitlige  

 beskæftigelse pr. måned er 60 timer eller derover.
 De resterende 20 pct. af aktierne i banken udbydes til salg således, at  

 spredningen af aktierne bliver betydelig og således, at enkeltaktionærer  

 eller aktionærgrupper højst kan erhverve op til 5 pct. af den samlede  

 aktiekapital.
Til § 5 Postlovens § 10 bestemmer, at anvendelsen af det kronede posthorn som  

 kendetegn er forbeholdt Postvæsenet.
Da koncernfællesskabet mellem  

 Postvæsenet og GiroBank A/S bevares, er det præciseret, at GiroBank A/S  

 ligeledes er berettiget til at anvende det kronede posthorn.
 GiroBank A/S's benyttelse af posthusene som filialer sker på grundlag af  

 en aftale, der indebærer et omfattende og nært samarbejde mellem de to  

 virksomheder bl.a. om følgende:
- fastlæggelse af posthusnettets omfang - udførelse af finansielle serviceydelser i posthusnettet, herunder ind-  

 og udbetalingsforretninger, - udvikling, implementering og teknisk drift af skranke- og edb-udstyr  

 samt kasseterminaludstyr på posthusene - styring af det likviditetsflow, der er knyttet til udførelsen af de  

 finansielle serviceydelser i posthusnettet samt det likviditetsflow, der  

 generelt er knyttet til Postvæsenets drift - salg- og markedsføring af de finansielle serviceydelser på posthusene - uddannelse af Postvæsenets medarbejdere.
Til § 6 I forbindelse med omdannelsen af statsvirksomheden Postgiro til et  

 aktieselskab bevares den tætte tilknytning til Postvæsenets filialnet.
Ifølge  

 Forslag til Lov om ændring af postloven pålægges Postvæsenet en pligt til med  

 eneret for GiroBank A/S at stille posthuse til rådighed for udførelsen af  

 finansielle serviceydelser.
Dette gælder både GiroBank A/S's egne ydelser og  

 de ydelser, der udbydes på vegne af GiroBank A/S's eventuelle  

 samarbejdspartnere.
 Samtidig med eneretten pålægges GiroBank A/S en pligt til at anvende hele  

 det til enhver tid eksisterende posthusnet til udførelsen af finansielle  

 serviceydelser.
 Posthuse skal forstås bredt, således at det også omfatter  

 samdriftsposthuse og andre med hvem Postvæsenet måtte have indgået en aftale  

 om udførelse af forretninger.
Det er i bestemmelsen foreslået, at GiroBank A/S er berettiget til selv at  

 udføre finansielle serviceydelser og undtagelsesvis at lade disse  

 forretninger udføre ved trediemand.
Denne mulighed er nødvendig for ikke at  

 afskære Giro Bank A/S fra at deltage i samarbejdet med den øvrige finansielle  

 sektor, herunder vedrørende udbud af fællesserviceydelser m.v. som for  

 eksempel pengeinstitutternes fælles hævekortaftale og pengeautomataftale samt  

 pengeinstitutternes checkindløsningsaftaler.
Postvæsenet er i medfør af Forslag til Lov om ændring af postloven  

 berettiget til betaling for de leverede ydelser.
Betalingen skal give  

 Postvæsenet dækning for de omkostninger, der er forbundet med ydelsens  

 levering samt en rimelig fortjeneste.
 Samarbejdsaftalen mellem Postvæsenet og statsvirksomheden Postgiro  

 fortsætter, således at GiroBank A/S indtræder i statsvirksomheden Postgiro's  

 rettigheder og forpligtelser.
 Selskabets revisorer skal påse, at de i samarbejdsaftalen opstillede  

 regler for GiroBank A/S's betaling for de af Postvæsenet leverede ydelser  

 overholdes.
GiroBank A/S benytter som nævnt posthusnettet som filialnet.
Da  

 Postvæsenet ikke er omfattet af bank- og sparekasseloven, foreslås en  

 bestemmelse, hvorefter GiroBank A/S kan videregive oplysninger til  

 Postvæsenet.
 Det er ikke fundet nødvendigt i loven at fastsætte særlige bestemmelser om  

 retten for Postvæsenet og dets ansatte til at benytte de modtagne  

 oplysninger, idet disse som forudsat i bemærkningerne til § 12 i Forslag til  

 Lov om ændring af postloven er omfattet af de ansattes tavshedspligt,  

 hvorefter der ikke må videregives oplysninger til uvedkommende.
I forhold til kunderne virker posthusene, herunder samdriftsposthusene,  

 som pengeinstituttets eget filialnet.
Kunderne indgår i direkte retsforhold  

 med GiroBank A/S, og Postvæsenet virker i den forbindelse som fuldmægtige for  

 GiroBank A/S.
 GiroBank A/S vil være omfattet af lov om private registre.
Bestemmelsen i stk. 3 præciserer, at Postvæsenet har adgang til GiroBank  

 A/S's edb-systemer i det omfang, det er nødvendigt for Postvæsenets udførelse  

 af opgaver for selskabet.
Der vil i det nævnte omfang blandt andet kunne  

 gives Postvæsenet adgang til selskabets kundeoplysninger, adgang til i  

 nødvendigt omfang at tilføre systemet nye oplysninger og adgang til som led i  

 kundebetjeningen m.v. at ajourføre eksisterende oplysninger.
Til § 7 I statsvirksomheden Postgiro er for tiden ansat ca. 1570  

 statstjenestemænd.
 Overførsel af statstjenestemænd fra statsvirksomheden til GiroBank A/S  

 forudsættes at ske på grundlag af et tilbud til den enkelte medarbejder.
 Tilbuddet baseres på den med Statsansattes Kartel indgåede overenskomst og  

 de heri indeholdte overgangsbestemmelser, som sikrer de berørte tjenestemænd  

 mod forringelser i løn- og ansættelsesvilkår.
 Tilbud til tjenestemænd om ansættelse i GiroBank A/S vil således ske med  

 bevarelse af følgende løn- og ansættelsesvilkår:
 * Reglen om lønforskrivning i tjenestemandslovens § 57, hvorefter  

 tjenestemænd kan give transport på løn til låneinstitutter, opretholdes for  

 statstjenestemænd, der ansættes i GiroBank A/S.
 * Ansatte bevarer retten til ventepenge/rådighedsløn, jf. reglerne i  

 tjenestemandslovens § 32. Heri indgår også tjenestemandens pligter som anført  

 i tjenestemandslovens § 12.
 * Ansatte vil med hensyn til pligter og disciplinære forhold blive  

 omfattet af regler svarende til tjenestemandslovens §§ 10-12 samt 20-24.  

 Kollektiv overtrædelse af § 10 behandles af Tjenestemandsretten i medfør af  

 tjenestemandslovens § 53, stk. 5. I det omfang Tjenestemandsretten ikke er  

 kompetent hertil, behandles sådanne sager i en særlig voldgift, der  

 sammensættes og fungerer efter samme principper som Tjenestemandsretten.
Statstjenestemænd, der overgår til ansættelse i GiroBank A/S bevarer ret  

 til pension efter tjenestemandspensionsloven og kan fortsætte  

 pensionsoptjeningen efter denne lov.
Selskabet indbetaler løbende til staten  

 pensionsbidrag for den pensionsalder, der optjenes under beskæftigelsen i  

 selskabet.
Pensionsbidraget fastsættes af finansministeren.
 Tjenestemænd, der overgår til ansættelse i GiroBank A/S har fuldt ud samme  

 adgang til opnåelse af avancementsstillinger som alle andre ansatte.
 Aocept af ansættelsestilbuddet vil indebære, at de pågældende bringer  

 deres ansættelse som statstjenestemænd til ophør og indtræder i  

 ansættelsesforhold til GiroBank A/S.
De statstjenestemænd, der ikke ønsker at blive ansat i selskabet , kan  

 bevare deres ansættelsesforhold til staten og lade sig udlåne til  

 aktieselskabet.
Der vil i de tilfælde blive tale om et frivilligt udlån af de  

 pågældende statstjenestemænd til aktieselskabet.
Inden for 2 år efter overdragelsen af postgirovirksomheden kan udlånte  

 statstjenestemænd vælge at overgå til ansættelse i selskabet.
Efter udløbet  

 af 2 år fra overdragelsen vil vilkårene for udlånte statstjenestemænds  

 overgang til ansættelse i selskabet være de generelle ansættelsesvilkår i  

 selskabet.
Staten vil fortsat skulle udbetale løn m.v. og afholde udgifter til  

 pension i overensstemmelse med reglerne i tjenestemandspensionslovgivningen  

 til de statstjenestemænd, som vælger at gøre tjeneste i aktieselskabet under  

 bevarelse af deres status som statstjenestemænd.
Staten vil i  

 overensstemmelse med reglerne i tjenestemandspensionslovgivningen ligeledes  

 skulle udbetale pension til de allerede pensionerede statstjenestemænd i  

 Postgiro.
Videre avancement for udlånte tjenestemænd forudsætter overgang til  

 ansættelse i selskabet.
Der kan dog ske generelle og gruppevise  

 omklassificeringer såvel som oprykning i helt eller delvist automatiske  

 lønforløb , uden at statstjenestemandsansættelsen fortabes.
 GiroBank A/S skal selv afholde udgifterne til rådighedsløn for såvel  

 udlånte statstjenestemænd som statstjenestemænd, der overgår til ansættelse i  

 GiroBank A/S.
 De statstjenestemænd, der ikke ønsker at aoceptere eet af ovennævnte  

 tilbud, eller som ikke inden en vis frist reagerer på tilbuddene, bevarer  

 deres ansættelse i staten, idet de i overensstemmelse med §§ 12 og 13 i  

 tjenestemandsloven søges anvist en anden passende stilling i staten.
Til § 8 Ifølge Finansministeriet bekendtgørelse nr. 644. af 17. september 1990 er  

 sager og dokumenter vedrørende privatisering og salg af statslige aktiver i  

 forbindelse hermed undtaget fra aktindsigt efter lov om offentlighed i  

 forvaltningen.
Idet dette cirkulære ikke omfatter omdannelse af Postgiro til  

 aktieselskab, er der af praktiske grunde indsat en bestemmelse herom i selve  

 lovforslaget som § 8, stk. 1, således at udstedelse af en bekendtgørelse med  

 hjemmel i offentlighedslovens § 3, stk. 1, er ufornøden.
 Efter stk. 2 fritages aftaler og vedtagelser, som GiroBank A/S er part i,  

 og som måtte falde ind under konkurrenceloven, fra aktindsigt og  

 offentliggørelse, i den udstrækning det vedrører samarbejde med andre om  

 opgaver, der normalt udføres inden for et pengeinstituts egne rammer.
Baggrunden herfor er, at GiroBank A/S i modsætning til andre  

 pengeinstitutter ikke har sit eget filialnet og undergives begrænsninger, der  

 nødvendiggør samarbejde med andre i videre udstrækning, end det er tilfældet  

 med banker og sparekasser.
Det vil indebære en utilsigtet forskel i  

 konkurrencesituationen, såfremt GiroBank A/S som følge heraf skulle gøre  

 kalkulationer tilgængelige for konkurrenterne i videre udstrækning, end disse  

 selv er forpligtede dertil.
 Konkurrencelovens øvrige regler, herunder Konkurrencerådets beføjelser  

 efter konkurrencelovens kapitel 4, berøres ikke af den foreslåede  

 bestemmelse.
Til § 9 I henhold til denne bestemmelse træder loven i kraft ved bekendtgørelse i  

 Lovtidende.
Hermed bemyndiges og forpligtes kommunikationsministeren til at  

 iværksætte oprettelsen af GiroBank A/S.
 Af praktiske grunde er det hensigten, at stifte selskabet med  

 tilbagevirkende kraft fra den 1. januar 1991.
Til § 10 Det foreslås, at bestemmelsen om indbetaling til postvæsenet udgår af  

 tinglysningslovens § 42 a, stk. 1, og kreditaftalelovens § 25.
 Indbetaling på posthusene, herunder samdriftsposthuse eller andre, med  

 hvem Postvæsenet måtte have indgået aftale om udførelse af forretninger, vil  

 fortsat kunne ske med den virkning, der følger af de nævnte bestemmelser i  

 tingslysningsloven og kreditaftaleloven, idet der herved sker en direkte  

 indbetaling til pengeinstituttet GiroBank A/S.
 Bestemmelsen i lejelovens § 32 foreslås ændret, således at indbetaling kan  

 ske til et pengeinstitut, hvor bestemmelsen hidtil alene har omfattet  

 indbetaling til postvæsenet.
 Der har i øvrigt i forbindelse med ændringen af tinglysningslovens § 42 a  

 været rejst tvivl om, hvorvidt den ændrede bestemmelse også finder anvendelse  

 på indbetaling til et pengeinstitut af en ydelse efter et pantebrev, der er  

 oprettet før den 1. januar 1991. Tvivlen er opstået, fordi kreditaftalelovens  

 § 58, stk. 3, udtrykkeligt fastsætter, at lovens bestemmelser kun finder  

 anvendelse på kreditaftaler, der indgåes efter lovens ikrafttrædelse.  

 Udtrykket »lovens bestemmelser« i § 58, stk. 3, omfatter efter  

 dette synspunkt også § 59, der vedrører ændringen af tinglysningsloven.
Bestemmelsen i kreditaftalelovens § 59 er en ændring af tinglysningsloven,  

 og bestemmelsen erstatter derfor en egentlig ændringslov.
Bl.a. på den  

 baggrund er det Justitsministeriets opfattelse, at bestemmelsen ikke er  

 omfattet af bl.a. overgangsbestemmelsen i den foregående paragraf.
Dette er  

 bl.a. søgt tydeliggjort ved at anbringe bestemmelsen efter lovens  

 ikrafttrædelsesbestemmelse, idet ordene »Lovens bestemmelser« i §  

 58, stk. 3 sigter til de foranstående bestemmelser.
Der er heller ingen  

 grund, der taler for at gøre forskel på nye og gamle pantebreve.
I overensstemmelse med, hvad der således gælder - og ved nærværende  

 lovforslag forudsættes at gælde - med hensyn til indbetaling efter allerede  

 oprettede pantebreve, foreslås det, at ændringen i lejelovens § 33 også  

 kommer til at gælde lejekontrakter, der er indgået før denne lovs  

 ikrafttræden.
For at der ikke på ny skal blive rejst tvivlsspørgsmål, er det  

 fundet hensigtsmæssigt at medtage en herpå sigtende overgangsbestemmelse i  

 ændringslovens § 9, stk. 2.
 En indbetaling skal efter bestemmelsen i § 10 anses for rettidig, når den  

 er indbetalt til et pengeinstitut eller til GiroBank A/S gennem posthuse,  

 herunder samdriftsposthuse eller andre, med hvem Postvæsenet måtte have  

 indgået aftale om udførelse af forretninger.
Ved overførsel fra en konto i et pengeinstitut er tidspunktet for kontoens  

 debitering afgørende.
Udføres betalingen ved en postanvisning er  

 indbetalingstidspunktet afgørende.
Aftale vedrørende Postgiro's fremtidige status I.
Indledning Regeringen, Socialdemokratiet, Centrumdemokraterne, Det Radikale Venstre  

 og Kristeligt Folkeparti er enige om at ændre Postgiro's konkurrencemæssige  

 situation ved at omdanne statsvirksomheden til et aktieselskab, omfattet af  

 bank- og sparekasseloven.
Baggrunden for og formålet med denne ændring samt  

 vilkår og retningslinier for ændringen og gennemførelsen fremgår af det  

 efterfølgende.
 Indholdet af denne aftale gælder for en 7-årig periode frem til udløbet af  

 1997. Herefter har parterne til hensigt at forhandle de efter 31. december  

 1997 gældende vilkår.
II.
Baggrunden for ændring af Postgiro's forretningsområde Postgiro's nuværende forretningsområde er stærkt begrænset og omfatter i  

 al væsentlighed serviceydelser knyttet til betalingsformidling.
En ændring af  

 Postgiro's arbejdsvilkår og grundlag er derfor en afgørende forudsætning for  

 at bevare og styrke Postgiro's nuværende aktiviteter som postordrevirksomhed  

 knyttet til postkontorerne med lave administrationsomkostninger og væsentlige  

 betalingsformidlingsfunktioner.
Behovet for fornyelsen af Postgiro's forretningsområde må også ses i en  

 bredere samfundsøkonomisk sammenhæng.
OECD har fremhævet, at der på det  

 danske kapitalmarked er behov for at styrke konkurrencen på indlånssiden for  

 at sikre borgerne enkle, gennemskuelige opsparingstilbud til lavest mulige  

 administrationsomkostninger.
Det vil samtidig styrke opsparingen i Danmark.
 Konkurrencerådet i Danmark har tilsvarende fremhævet, at Postgiroen kan  

 blive en faktor til styrkelse af konkurrencen på de finansielle markeder.  

 Forbrugerombudsmanden har også i en rapport om de danske pengeinstitutter  

 peget på, at der er behov for en styrkelse af konkurrencen på de finansielle  

 markeder gennem større gennemskuelighed på såvel indlåns- som udlånssiden.
Det vil derfor tjene et dobbelt formål at sikre Postgiro et bredere  

 forretningsområde: I samfundets og borgernes interesse vil konkurrencen på  

 især indlåns- og opsparingssiden blive styrket på kapitalmarkedet og Postgiro  

 sikret bedre indtjenings- og udviklingsmuligheder som dynamisk virksomhed og  

 god arbejdsplads for et meget betydeligt antal medarbejdere.
Samtidig vil det  

 bredere forretningsområde understøtte det landsdækkende net af posthuse.
Det  

 forudsætter en række ændringer i Postgiro's arbejdsvilkår.
 Det er således i dag - bortset fra visse begrænsede ordninger - ikke  

 muligt at knytte opsparingsordninger og udlån til en girokonto, og der er,  

 når bortses fra statslige betalinger og lønudbetalinger, kun i begrænset  

 omfang mulighed for direkte overførsel af betalinger fra postgirokonti til  

 pengeinstitutkonti.
I kraft af et bredere produktsortiment end Postgiro har de private  

 pengeinstitutter en konkurrencemæssig fortrinsstilling.
Hertil kommer, at  

 pengeinstitutterne i de seneste år i stigende omfang har udvidet deres  

 aktiviteter indenfor Postgiro's forretningsområde, uden at Postgiro har haft  

 mulighed for at tage konkurrencen op ved at tilbyde nye produkter.
 En bevarelse og styrkelse af Postgiro's konkurrence og indtjening  

 forudsætter derfor en udvidelse af forretningsområdet til at omfatte nye  

 enkle, let overskuelige og fuldt konkurrencedygtige, attraktive indlånstilbud  

 på privatkundeområdet kombineret med visse udlånstilbud samt  

 pengeinstitutserviceydelser til erhvervskundeområdet.
III.
Ramme for Postgiro's fremtidige virksomhed En udvidelse af Postgiro's forretningsområde vil mest hensigtsmæssigt  

 kunne ske ved, at Postgiro omdannes til et aktieselskab, omfattet af bank- og  

 sparekasseloven.
En omdannelse af statsvirksomheden Postgiro til aktieselskab skal sikre,  

 at virksomheden kan drives med den fornødne frihed og på forretningsmæssige  

 vilkår på det i aftalen præciserede grundlag.
En omdannelse til aktieselskab  

 under bank- og sparekasselovgivningen skal endvidere muliggøre, at Postgiro  

 kan deltage i pengeinstitutternes fælles samarbejde vedrørende  

 betalingsformidling og betalingskort m.v. for at sikre, at konkurrencen  

 foregår på lige vilkår.
Den nyomdannede GiroBank A/S skal på betalingsformidlingsområdet og i  

 indlån- og udlånsvirksomheden først og fremmest kunne give sine kunder  

 konkurrencedygtige, letoverskuelige servicetilbud.
Dette sikres gennem tilbud  

 om enkle, fuldt konkurrencedygtige, højt forrentede indlånstilbud kombineret  

 med lave administrationsomkostninger og en tilstræbt lav rentemarginal og  

 ved, at GiroBank A/S i formidlingen af egne indlån koncentrerer sig om  

 udlånsforretninger og pengeanbringelser med lav risiko.
 Som led i den konkurrencemæssige ligestilling foretages endvidere de  

 nødvendige tilpasninger i Postgiro's nuværende forretningsområde og  

 fortrinsstillinger.
Postgiro's virksomhed er idag tæt knyttet til Postvæsenet og dettes  

 filialnet, og denne tætte samhørighed forudsættes bevaret og tilpasset de  

 ændrede vilkår for Postgiro's virksomhed på grundlag af en særlig eneret til  

 Postvæsenets filialnet.
Herved opnås tillige, at det nuværende  

 koncernfællesskab mellem Postvæsenet og Postgiro kan fastholdes med henblik  

 på at understøtte samspillet mellem de to virksomheder og sikre, at de  

 positive synergieffekter heraf fortsat kan udvikles.
 I de følgende afsnit redegøres nærmere for de foranstaltninger, der  

 gennemføres med henblik på ændring af Postgiro's forretningsområde og  

 organisatoriske status.
IV.
Omdannelse af statsvirksomhed Postgiro til aktieselskab under  

 bank- og sparekasselovgivningen med navnet GiroBank A/S a) Omdannelse til A/S og aktiesalg Omdannelse af statsvirksomheden Postgiro til aktieselskab gennemføres  

 ved, at kommunikationsministeren ved lov bemyndiges til at stifte et  

 aktieselskab, GiroBank A/S, og samtidig overdrage statsvirksomheden Postgiro  

 til banken.
Lovforslaget vil bemyndige ministeren til at fastsætte tidspunktet for  

 stiftelsen af GiroBank A/S.
Den samlede aktiekapital i selskabet er fastsat  

 til nominelt 500 mio. kr., der overdrages til staten som vederlag for  

 overdragelsen af statsvirksomheden Postgiro.
 Omdannelsen indebærer iøvrigt følgende foranstaltninger, ændringer og  

 konsekvenser:
 - GiroBank A/S overtager Postgiro's nuværende rettigheder og  

 forpligtigelser.
 - Statens ejerandel udgør som hovedaktionær 75 pct.
 - Efter lovens ikrafttræden sker salg af den resterende aktiepost på 25  

 pct. af aktierne i selskabet på følgende vilkår:
* 5 pct. af aktierne i selskabet forbeholdes salg til medarbejderne, heraf  

 3 pct. til favørkurs, som tilbydes i lige andele til samtlige fastansatte  

 medarbejdere.
Såfremt det forudsatte antal medarbejderaktier ikke inden for  

 et år fuldt ud er erhvervet af medarbejderne, indgår de ikke-solgte aktier i  

 bankens beholdning.
Usolgte aktier, der har været udbudt til favørkurs, kan  

 senere, efter en generalforsamlingsbeslutning, påny udbydes til medarbejderne  

 på tilsvarende vilkår. Øvrige usolgte medarbejderaktier bortsælges af  

 GiroBank A/S på sædvanlige markedsvilkår.
 * De resterende 20 pct. af aktierne i selskabet udbydes til salg således,  

 at spredningen af aktierne bliver betydelig og således, at enkeltaktionærer  

 eller aktionærgrupper højst kan erhverve op til 5 pct. af den samlede  

 aktiekapital.
 * Vilkårene for afhændelse af aktierne i selskabet forelægges Folketingets  

 finansudvalg til godkendelse.
 * I en opbygningsfase på 4 år indføres en udbyttelimitation på 10 procent,  

 ligesom der i denne periode ikke vil kunne udstedes fondsaktier.
 * GiroBank A/S søges fondsbørsnoteret snarest muligt.
b) Idegrundlag for GiroBank A/S og privatkundeområdet Det er ikke hensigten, at GiroBank A/S skal være et pengeinstitut som de  

 eksisterende pengeinstitutter.
Tværtimod er det hensigten at fastholde og  

 udbygge Postgiro's idegrundlag.
Det vil sige varetagelse af hurtig, enkel,  

 sikker og billig betalingsformidling, som det bærende forretningsområde og  

 gradvis - og efter samme koncept - at udbygge forretningsområdet med en række  

 enkle og billige standardpengeinstitutydelser f.eks. enkle  

 opsparingsordninger og udlånsordninger.
På privatkundeområdet vil kommunikationen med kunderne derfor i vid  

 udstrækning, ligesom det er tilfældet idag, foregå pr. korrespondance og pr.  

 telefon.
I tilslutning hertil benyttes Postvæsenets filialnet til udførelse  

 af ind- og udbetalinger, ligesom ind- og udlånsprodukter søges udformet, så  

 de vil kunne tilbydes via postkontorerne.
Over for privatkunder skal GiroBank A/S først og fremmest være et  

 lavomkostningspengeinstitut, som på betalingsformidlingsområdet og i sin  

 indlånsvirksomhed skal kunne give sine kunder konkurrencedygtige,  

 letoverskuelige servicetilbud.
I konsekvens heraf tilstræbes lav  

 rentemarginal og enkle, konkurrencedygtige indlånstilbud med høj forrentning.  

 I tilknytning til indlånsvirksomheden skal GiroBank A/S kunne tilbyde enkle,  

 overskuelige og konkurrencedygtige lånemuligheder.
 Alt i alt bygger GiroBank A/S på den grundide, at selskabet skal være et  

 pengeinstitut, som på betalingsformidlingsområdet samt i de øvrige  

 forretninger, som selskabet selv, eller som selskabet i samarbejde med andre  

 aktører på det finansielle marked, fremover vil udbyde, skal kunne give sine  

 kunder konkurrencedygtige og letoverskuelige servicetilbud.
c) Erhvervskundeområdet og risikobetonet virksomhed Idet statens ejerandel udgør 75 pct., vil det i vedtægterne blive  

 indarbejdet, at selskabet i relation til risikobetonet udlånsvirksomhed ikke  

 må løbe risici, der er større, end de der i dag er forbundet med  

 virksomhedens nuværende forretningsområde.
Herved sikres, at staten ikke  

 indirekte kommer til at optræde som »garant« for de nye  

 aktiviteter, som følger af, at virksomhedens forretningsområde udvides.
Den vedtægtsmæssige begrænsning skal ikke være til hinder for, at  

 selskabet selv tilbyder de kredit- og låneordninger, som statsvirksomheden  

 Postgiro allerede har mulighed for idag.
Begrænsningerne fastlægges nærmere i  

 en instruks fra bestyrelsen til direktionen i GiroBank A/S.
GiroBank A/S vil i samarbejde med en eller flere partnere, som da må bære  

 risikoen, kunne udbyde de risikobetonede bankforretninger, som GiroBank A/S  

 vedtægtsmæssigt er afskåret fra selv at udføre.
Disse forretninger skal  

 derfor holdes adskilt fra GiroBank A/S's egne forretninger, ligesom kredit-  

 og udlånsforretninger på privatkundeområdet og erhvervskundeområdet hver for  

 sig skal være økonomisk adskilt.
GiroBank A/S kan organisere et eventuelt strategisk samarbejde med andre i  

 et særskilt aktieselskab, hvori GiroBank A/S samtidig er aktionær og de  

 deltagende samarbejdsparter medaktionærer.
Til samarbejdet knyttes i givet  

 fald særskilt aktionæroverenskomst og fastlæggelse af arbejdsopgaver.
 På erhvervskundeområdet vil produktudbuddet i sagens natur være mere  

 individualiseret, og kundekontakten vil derfor i større udstrækning blive  

 baseret på en gradvis udbygning af Postgiro's nuværende regionale  

 salgskontorer.
d) Forholdet til Postvæsenets filialnet Postvæsenet forpligtes til med eneret for GiroBank A/S at stille  

 posthusene, faste anlæg og løsøre samt tilknyttet personale til rådighed til  

 udførelsen af finansielle serviceydelser for GiroBank A/S.
Posthusene skal  

 forstås bredt, således at det også omfatter samdriftsposthuse og trediemænd,  

 med hvem Postvæsenet måtte have indgået aftale om udførelse af forretninger.  

 Det er således hensigten, at ind- og udbetalingsforretninger vedrørende konti  

 i GiroBank A/S skal kunne udføres ved alle posthuse, herunder også  

 samdriftsposthuse, medens egentlig kundevejledning og salg af mere omfattende  

 serviceydelser inden for selskabets forretningsområde, kun præsteres af de af  

 Postvæsenets egne posthuse, der har en sådan størrelse, at der er den  

 fornødne kapacitet til, at der kan opnås en rationel drift.
 GiroBank A/S forpligtes på den anden side til at anvende posthusene til  

 udførelse af finansielle serviceydelser, idet denne pligt dog ikke er til  

 hinder for, at GiroBank A/S selv eller undtagelsesvis ved trediemand udfører  

 samme forretninger.
 De omtalte begrænsninger i opgavernes udførelse på de mindre posthuse  

 betyder ikke, at kunderne i de pågældende bysamfund ikke får adgang til alle  

 bankens serviceydelser, idet bankens idegrundlag, som tidligere nævnt, jf.  

 punkt IV, b, i høj grad bygger på postordrekonceptet.
Postvæsenet er berettiget til betaling for anvendelse af posthuse, faste  

 anlæg, løsøre samt tilknyttet personale.
For perioden frem til og med 1997  

 foregår betalinger på grundlag af den mellem Postvæsenet og statsvirksomheden  

 Postgiro i 1991 indgåede entreprenøraftale.
Betalingen til Postvæsenet er  

 baseret på en opgørelse af samtlige omkostninger ved udførelse af  

 giroforretninger med tillæg af en rimelig fortjeneste.
Betalingen reguleres  

 med prisudviklingen og tilgår direkte Postvæsenet som en del af denne  

 virksomheds samlede indtægter.
e) Revisionsforhold Revisionsforholdene for GiroBank A/S fastsættes i overensstemmelse med  

 bank- og sparekasselovgivningen.
I henhold til denne skal et pengeinstituts  

 årsregnskab revideres af mindst to eksterne revisorer, hvoraf den ene skal  

 være statsautoriseret.
Med disse bestemmelser vil Rigsrevisionen ikke skulle  

 revidere GiroBank A/S, idet aktieselskabet også på dette punkt forudsættes at  

 være ligestillet med øvrige selskaber, omfattet af bank- og  

 sparekasselovgivningen.
Dog vil der i relation til postkontorenes udførelse  

 af giroforretninger (ind- og udbetalinger, åbning af girokonti m.v.) være  

 behov for at fastlægge en særskilt samarbejdsaftale med Rigsrevisionen, idet  

 postkontorerne organisatorisk er forankret i Postvæsenet, som er en del af  

 statsvirksomheden P&T.
f) Bestyrelsen for GiroBank A/S Antallet af medlemmer i bestyrelsen i GiroBank A/S er foreløbigt fastsat  

 til 10, hvoraf Industriministeriet udpeger 1 medlem, og medarbejderne 3  

 medlemmer.
Medarbejderne i GiroBank A/S gives adgang til at udpege  

 repræsentanter til bestyrelsen i forbindelse med den generalforsamling, hvor  

 selskabet etableres og den første bestyrelse vælges.
Hovedaktionæren (staten v/kommunikationsministeren) vælger på  

 generalforsamlingen 5 medlemmer, herunder bestyrelsesformanden.  

 Hovedaktionæren vælger bestyrelsens medlemmer ud fra samfunds-, bruger- og  

 erhvervsmæssige hensyn, herunder personer med internationale og kommercielle  

 forudsætninger, idet der samtidig lægges vægt på koncernfællesskabet med  

 Postvæsenet.
I tilfælde af stemmelighed vil bestyrelsesformandens stemme være  

 udslagsgivende.
Mindretalsaktionærerne tilbydes at vælge 1 medlem.
Det er herved forudsat,  

 at den i aftalens afsnit 4 a) beskrevne spredning af aktierne både reelt og  

 formelt er realiseret, og at det pågældende bestyrelsesmedlem derfor klart  

 virker i overensstemmelse med GiroBanks interesser og de i denne aftale  

 forudsatte formål og vilkår.
 Bestyrelsen er ansvarlig for, at de i denne aftale indeholdte formål,  

 vilkår og retningslinier for GiroBank A/S's drift sikres fuldt ud, herunder  

 at fastlæggelsen af det årlige udbytte m.v. harmonerer med GiroBank A/S's  

 placering som et lavomkostningspengeinstitut, der på  

 betalingsformidlingsområdet og i sin indlånsvirksomhed skal kunne give sine  

 kunder konkurrencedygtige, letoverskuelige indlånstilbud med høj forrentning  

 og tilstræbt lav rentemarginal.
g) Personaleforhold Der tilbydes de tjenestemænd, der ved selskabets overtagelse af den af  

 statsvirksomheden Postgiro udførte virksomhed gør tjeneste i Postgiro,  

 overgang til ansættelse i selskabet på vilkår, der fastsættes med  

 udgangspunkt i de regler, som er gældende for statens tjenestemænd, og efter  

 forhandling med de relevante faglige organisationer.
De statstjenestemænd, der ikke ønsker at blive ansat i GiroBank A/S, men  

 som ønsker at bevare ansættelsesforholdet til staten, tilbydes at fortsætte  

 tjenesten i deres nuværende stilling i GiroBank A/S som udlånt af staten.
De  

 pågældende vil i en overgangsperiode på 2 år regnet fra overdragelsen kunne  

 vælge at modtage det fremsatte tilbud om ansættelse på særlige vilkår.
Der er færdigforhandlet en overenskomst mellem Statsansattes Kartel (StK)  

 - på vegne af Dansk Post- og Giroforening, Dansk Postforbund, Handels- og  

 Kontorforbundet samt Specialarbejderforbundet i Danmark - og GiroBank A/S om  

 løn- og ansættelsesvilkår for medarbejdere i GiroBank A/S.
Aftalen er  

 underskrevet af begge parter med forbehold for omdannelsen af Postgiro til  

 aktieselskab.
 Der tilrettelægges i overensstemmelse med gældende samarbejdsaftaler en  

 løbende efteruddannelsesplanlægning for medarbejderne i Postvæsenet og  

 GiroBank A/S som led i sikringen af GiroBanks fortsatte dynamiske udvikling i  

 overensstemmelse med de i denne aftale indeholdte formål og vilkår.
V.
Bevillingsmæssige forhold Parterne er enige om, at GiroBank A/S stiftes med en nominel aktiekapital  

 på 500 mio. kr., og at egenkapitalen ved stiftelsen skal udgøre 1.600 mio.  

 kr.
Beløbet forudsættes tilvejebragt ved at indskyde statsvirksomhedens  

 aktiver og passiver værdiansat til aktuel værdi (handelsværdi). De af  

 Postgiro ansatte eksterne revisorers værdiansættelse af Postgiro's aktiver og  

 passiver lægges til grund ved overdragelsen til GiroBank A/S.
 Ansøgning til Folketingets finansudvalg om hjemmel til dels selskabets  

 stiftelse dels overførsel af værdier svarende til 1.600 mio. kr. til GiroBank  

 A/S fremsendes samtidig med lovforslagets fremsættelse.
VI. Øvrige forhold I konsekvens af at Postgiro efter omdannelsen til GiroBank A/S  

 principielt får adgang til at udføre de samme forretninger som andre  

 pengeinstitutter på lige konkurrencemæssige vilkår følger, at den særlige  

 status, som Postgiro hidtil har haft i lovgivningen vedrørende visse  

 forretninger, ændres.
 Dette er allerede sket i tinglysningsloven, og i lov om kreditaftaler og  

 vil ligeledes blive gennemført ved ændring af lejelovens § 32 om rettidig  

 betaling.
Det forudsættes endvidere, at Postgiro's lovmæssige fortrinsstilling til  

 formidling af statslige betalinger ændres samtidig med overførslen af  

 statsvirksomheden Postgiro til aktieselskabet GiroBank A/S.
I konsekvens  

 heraf ændres Postlovens § 2. Uanset dette løber Postgiros nuværende aftaler  

 med de statslige styrelser m.v. uændret videre.
Det skal dog ske på  

 markedsvilkår.
Dette søges sikret ved, at de statslige institutioner og  

 styrelser får mulighed for at effektuere andre tilbud, hvis de kan påvise, at  

 de andetstedsfra har fået tilbudt en tilsvarende eller bedre service, som  

 GiroBank A/S ikke kan levere til en konkurrencedygtig pris.
Såfremt en given statslig institution eller styrelse, der hidtil har fået  

 sine betalinger formidlet af GiroBank A/S, ønsker at indhente et alternativt  

 tilbud på formidling af sine betalinger, eller såfremt den pågældende kunde  

 modtager tilbud fra anden side, som man ønsker at gøre brug af, skal GiroBank  

 A/S derfor have adgang til at fremsætte et fornyet tilbud.
Dette skal ske på  

 vilkår, som er ens for selskabet og dets konkurrenter, og som fastsættes i  

 samarbejde med Finansministeriet.
 Ved omdannelse af Postgiro til GiroBank A/S forudsættes Finansrådets  

 tilslutning til, at GiroBank A/S efter nærmere aftale og på rimelige vilkår  

 får adgang til at deltage i pengeinstitutsamarbejdet vedrørende  

 betalingsformidling og betalingskort.
Det vil udtrykkeligt i bemærkningerne til forslag til lov om GiroBank A/S  

 blive angivet, at ydelser, som Postvæsenet selv eller ved trediemand  

 (samdriftsposthuse) udfører for GiroBank A/S eller trediemand, der efter  

 aftale med GiroBank A/S får udført forretninger på posthusene, ikke er  

 momspligtige med mindre de pågældende finansielle ydelser er momsbelagte, når  

 de udføres af pengeinstitutter i eget filialnet.
Begrundelsen herfor er at  

 sikre den fornødne klarhed om momsforholdene henset til, at GiroBank A/S ikke  

 som øvrige pengeinstitutter har eget filialnet, hvorfor der ville foreligge  

 en konkurrenceforvridning, hvis de nævnte serviceydelser skulle være  

 momspligtige som følge af, at GiroBank A/S ikke vil have eget filialnet.
VII.
Gennemførelse Straks efter denne aftales indgåelse forudsættes følgende initiativer  

 iværksat:
 - Der fremsættes ansættelsestilbud til de enkelte tjenestemænd på basis af  

 den med personaleorganisationerne indgåede rammeaftale med forbehold for  

 Folketingets senere vedtagelse af lov om GiroBank A/S.
 - Der fremsættes forslag til lov om GiroBank A/S, forslag til lov om  

 ændring af postloven samt forslag til anden nødvendig følgelovgivning.
 - Postgiro omdannes til aktieselskab den 1. juni 1991 med tilbagevirkende  

 kraft pr. 1. januar 1991.
VIII. Ændringer i aftaleperioden Ovenstående vilkår for Postgiro's omdannelse til aktieselskab kan ændres  

 inden for aftaleperioden, såfremt parterne er enige herom.
Afsluttende bemærkninger Som nævnt under afsnit III fastholdes og udbygges samhørigheden og  

 koncernfællesskabet mellem Postvæsenet og Postgiro efter omdannelse til  

 aktieselskab (GiroBank A/S). Der er derfor enighed om, at eventuelle  

 ændringer i Postvæsenets organisatoriske status forhandles mellem  

 aftaleparterne.
