Skriftlig fremsættelse (29. marts 2012) Erhvervs- og vækstminister (Ole Sohn) Herved tillader jeg mig for Folketinget at fremsætte:
Forslag til lov om ændring af lov om investeringsforeninger m.v., lov om finansiel virksomhed, skattekontrolloven, aktieavancebeskatningsloven og kursgevinstloven (Indførelse af værdipapirfonde og selskaber for investering med kapital der er variabel (SIKAVer) samt regler om indberetning af afkast fra værdipapirfonde m.v.) (Lovforslag nr.
L 137) Formålet med lovforslaget er at indføre to nye typer institutter for kollektiv investering (UCITS); selskaber for investering med kapital der er variabel (forkortet SIKAVer) og værdipapirfonde.
Det sker for at sikre danske udbydere mulighed for at udbyde disse typer af investeringsordninger i Danmark og i andre EU- og EØS-lande på lige fod med konkurrenter i andre EU-lande.
De seneste ændringer i EU-reglerne har således skabt grundlag for langt større konkurrence på området i form af nye regler om grænseoverskridende administration og markedsføring af investeringsinstitutter.
Både detailinvestorer og institutionelle investorer kan investere i SIKAVer og værdipapirfonde.
Forslaget forventes at øge den danske investeringsforvaltningsbranches konkurrenceevne samtidig med, at den investorbeskyttelse og åbenhed, som allerede kendes i dag fra investeringsforeningerne, fastholdes.
Det er vigtigt, at danske udbydere af UCITS får mulighed for at tilbyde investorerne de samme typer UCITS, som udbydere af UCITS i andre lande har mulighed for at udbyde.
Det er også branchens ønske, at der her i landet er mulighed for at udbyde andre former for UCITS end investeringsforeninger.
Samtidig får danske investorer de samme muligheder for at vælge mellem flere former for UCITS som investorer i andre lande.
Danske investeringsforvaltningsselskaber har adgang til at administrere udenlandske UCITS som for eksempel investeringsselskaber og investeringsfonde.
Med lovforslaget får branchen mulighed for at administrere andre former for UCITS end investeringsforeninger, og danske investorer får mulighed for at investere i de nye former for UCITS, der er udbredt i udlandet.
Det forventes at give branchen bedre konkurrencemuligheder til gavn for vækst, men også til gavn for forbrugerne, der får et friere valg mellem bedre produkter med lavere omkostninger.
For såvel SIKAVer som værdipapirfonde foreslås regler om investorbeskyttelse, oplysningskrav, håndtering af interessekonflikter, årsrapport og revision, emission og indløsning af andele samt afvikling.
Finanstilsynet skal give SIKAVer og værdipapirfonde tilladelse samt godkende vedtægtsændringer og ændringer i fondsbestemmelser.
Disse regler svarer til de regler, der gælder for investeringsforeninger.
Værdipapirfonde er dog ikke juridiske personer, men økonomiske enheder.
De har derfor ikke en bestyrelse.
 Det foreslås endvidere, at investorer får ret til at vælge et medlem af investeringsforvaltningsselskabets bestyrelse.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
