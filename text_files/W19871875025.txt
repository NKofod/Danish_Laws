 Principperne i Højesterets dom af 27. marts 1987 om personfradrag for  

 en pensionist, hvis ægtefælle var død i årets løb, blev også anset for  

 anvendelige i et tilfælde, hvor fællesboet var skiftet privat. (I dommen var  

 der tale om hensidden i uskiftet bo).
 A klagede over, at de stedlige skattemyndigheder ved skatteberegningen for  

 indkomståret 1985 alene havde anset hende for berettiget til to almindelige  

 personfradrag efter reglerne for gifte pensionister.
 Det var oplyst, at klagerens ægtefælle var afgået ved døden i maj 1985, og  

 at fællesboet var skiftet privat.
 De stedlige skattemyndigheder havde ikke anset den af Højesteret den 27.  

 marts 1987 i en lignende sag afsagt dom for at være anvendelig på klagerens  

 situation, da den i dommen omhandlede enke havde siddet i uskiftet bo ved  

 udgangen af dødsfaldsåret, og dette var ikke tilfældet for klagerens  

 vedkommende.
 Klageren påstod sig berettiget til dels et almindeligt personfradrag, dels  

 et forhøjet personfradrag efter de for enlige pensionister gældende regler,  

 jf. kildeskattelovens § 37, stk. 5. Klageren påberåbte sig den ovenfor nævnte  

 dom, og gjorde gældende, at kildeskattelovens § 37, stk. 5, efter hendes  

 opfattelse ikke indeholdt bestemmelse om forskelsbehandling mellem uskiftede  

 og skiftede boer.
Landsskatteretten indhentede under sagens behandling en udtalelse fra  

 Statsskattedirektoratet.
Direktoratet henviste til et den 24. august udstedt  

 cirkulære, 1987 nr. 31, hvori det bl.a. er bestemt, at for ægtefæller, der  

 var samlevende ved dødsfaldet, indebar Højesterets dom af 27. marts 1987, at  

 en efterlevende ægtefælle - som ved udløbet af det indkomstår, hvori  

 ægtefællen var afgået ved døden, var berettiget til personfradrag for ugifte  

 pensionister, jf. kildeskattelovens § 37, stk. 5 - havde krav på et  

 personfradrag for gifte pensionister samt et personfradrag for ugifte  

 pensionister i det år, hvor ægtefællen var død.
Det fremhævedes videre i  

 cirkulæret, at reglen bl.a. fandt anvendelse i de tilfælde, hvor boet efter  

 afdøde blev skiftet i umiddelbar forbindelse med dødsfaldet.  

 Statsskattedirektoratet udtalte videre, at man anså klageren for omfattet af  

 den persongruppe, der i henhold til det nævnte cirkulære ville få ændret  

 skatteberegningen for året for ægtefællens dødsfald, og man forventede, at  

 anvisning af overskydende skat ville blive udsendt i løbet af efteråret 1987.
 Landsskatteretten henholdt sig til Statsskattedirektoratets besvarelse og  

 til det nu udsendte cirkulære, og retten kunne derfor tiltræde klagerens  

 påstand, således at hun ved skatteberegningen for indkomståret 1985 måtte  

 anses for berettiget til et almindeligt personfradrag og et personfradrag for  

 ugifte pensionister.
