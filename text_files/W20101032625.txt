Ankestyrelsens principafgørelse 148-10 om arbejdsskade - erhvervsevnetab - fleksjob - beregning Resume:
 Erstatning for tab af erhvervsevne til en sikret, der kom til skade i et fleksjob, og efterfølgende kom på ledighedsydelse, skulle fastsættes på grundlag af forskellen mellem, hvad skadelidte ville kunne tjene i fleksjobbet, inklusiv det kommunale løntilskud, hvis skaden ikke var sket, og ledighedsydelsen, idet den anerkendte ulykke var sket efter 1. januar 2006.
 Ankestyrelsen lagde til grund, at skadelidte ville kunne have tjent cirka 288.000 kr. inklusiv det kommunale løntilskud, hvis skaden ikke var sket, sammenholdt med ledighedsydelsen, der udgjorde cirka 168.000 kr.
 Ankestyrelsen vurderede, på baggrund heraf, skadelidtes erhvervsevnetab midlertidigt til 40 procent.
 Love:
Lov om arbejdsskadesikring - lovbekendtgørelse nr. 848 af 7. september 2009 - § 17a Afgørelse:
 Ankestyrelsen har i principielt møde truffet afgørelse om tab af erhvervsevne som følge af arbejdsskaden den 2. oktober 2006.
Resultatet er  Du har ret til midlertidig erstatning for tab af erhvervsevne på 40 procent.
Vi forhøjer derfor erstatningen fra under 15 procent til 40 procent  Erstatningen skal løbe fra den 1. januar 2008 Vi ændrer således Arbejdsskadestyrelsens afgørelse.
 Begrundelsen for afgørelsen:
 Vi vurderer, at du har et midlertidigt indtægtstab på cirka 40 procent i forhold til, hvad du kunne have tjent, hvis du ikke var kommet til skade.
Det fremgår af sagen, at du på skadestidspunktet den 2. oktober 2006 var ansat i fleksjob hos X.
Efter du kom til skade forsøgte du dig med forskellige fleksjobs, men 1. januar 2008 overgik du til ledighedsydelse.
Det fremgår af oplysninger fra SKAT for 2006, at du havde en indkomst på 273.689 kr. inklusiv ATP og pension.
Det fremgår videre fra SKAT, at du i 2005 havde en indkomst på 265.654 kr. inklusiv ATP og pension.
Din indtægt i året før skaden fastsættes til 9/12 af din indkomst i 2006, svarende til 205.267 kr. + 3/12 af din indkomst i 2005 svarende til 66.413 kr.
Din indtægt i året før skaden er herefter 271.680 kr. oprundet til 272.000 kr.
Vi har opreguleret din indtjening fra 2006 så den svarer til 2008-niveau.
Din indtjening i 2006 på 272.000 kr. ganges med 419.000/396.000 (maksimumårslønnen i 2008, og i 2006). Herefter ville din indtægt svare til 287.797 kr. (oprundet 288.000 kr.) i 2008-niveau.
 Vi har derfor lagt til grund, at du på afgørelsestidspunktet uden skaden kunne have tjent cirka 288.000 kr.
Af Arbejdsdirektoratets hjemmeside fremgår, at satsen for ledighedsydelse i 2008 var 3.200 kr. om ugen.
Eget ATP bidrag udgjorde i 2008 23,70 kr. om ugen.
Din indtægt i året efter skaden er herefter 3.223,70 x 52, i alt 167.632 kr. (oprundet 168.000 kr.).
 Vi har derfor lagt til grund, at din indtægt efter skaden var cirka 168.000 kr.
 På baggrund af ovenstående finder vi, at din lønnedgang svarer til cirka 40 procent af den opregulerede årsløn for 2006.
 Vi finder derfor, at dit tab af erhvervsevne midlertidigt er 40 procent.
 Vi finder, at du er omfattet af § 17a, da du kommer til skade i dit fleksjob efter 1. januar 2006 og efterfølgende visiteres til fleksjob, og senere kommer på ledighedsydelse.
 Det fremgår af § 17a i arbejdsskadesikringsloven, at tab af erhvervsevne for personer, der efter en arbejdsskade er visiteret til fleksjob eller er i fleksjob, fastsættes på grundlag af forskellen mellem indtjeningen før arbejdsskaden og ledighedsydelsen eller indtjeningen i fleksjobbet.
 Vi finder, at dit tab af erhvervsevne på baggrund af ordlyden i § 17a skal fastsættes på grundlag af forskellen mellem din faktiske indtjening i dit fleksjob før skaden, inklusiv det kommunale løntilskud og ledighedsydelsen.
 Vi finder således, at der ikke, af din indtægt forud for skaden, skal ske en forholdsmæssig reduktion svarende til dit løntilskud i fleksjobbet.
Der udbetales erstatning for tab af erhvervsevne, hvis arbejdsskaden har medført nedsat evne til at skaffe sig indtægt ved arbejde.
Der gives ikke erstatning, hvis erhvervsevnen er nedsat med mindre end 15 procent.
 Din midlertidige erstatning for tab af erhvervsevne skal løbe fra den 1. januar 2008.
 Vi finder, at der er dokumenteret et indtægtstab på 15 procent eller mere på tidspunktet for din overgang til ledighedsydelse den 1. januar 2008.
Det fremgår af de kommunale akter på sagen, at du efter skaden kom i fleksjob hos Y.
Du arbejdede frem til 30. november 2007. Det fremgår, at du havde en løn på 17.600 kr. om måneden eksklusiv pension og ATP.
Det fremgår videre, at du herefter kom i fleksjob hos Z, og at du har fået udbetalt løn.
Du blev opsagt fraZ og overgik til ledighedsydelse 1. januar 2008.
 Vi finder det derfor ikke dokumenteret som sagen er oplyst for os, at du har et indtægtstab på 15 procent eller mere på et tidligere tidspunkt end 1. januar 2008.
Vi har bedt Arbejdsskadestyrelsen tage din sag om erhvervsevnetab op til revision straks, da der er tale om en midlertidig erstatning.
Det fremgår videre af sagen, at der i slutningen af 2008 skulle etableres virksomhedspraktik som receptionist, og at du ville søge ansættelse i fleksjob, såfremt du kunne klare arbejdet.
 Oplysningerne fremgår særligt af skatteoplysninger fra 2005, 2006 og 2007, kommunale akter samt oplysninger fra Arbejdsdirektoratets hjemmeside.
Bemærkninger til klagen Dit forbund har oplyst, at du før skaden havde en årlig indtægt på 270.000 kr. og nu kun har en indtægt på cirka 170.000 kr., hvilket er en indtægtsnedgang, som ligger langt udover 15 procent.
Dit forbund har videre oplyst, at der i afgørelsen er henvist til § 17a, og at der derfor i hvert fald må være tale om et midlertidigt erhvervsevnetab.
Videre har forbundet oplyst, at der må være tale om et varigt erhvervsevnetab, hvis det ikke er muligt at vende tilbage til et ligeså vellønnet fleksjob.
Vi bemærker, at oplysningerne er indgået i vores vurdering.
Vi henviser til begrundelsen ovenfor.
Oplysningerne i sagen Vi har afgjort sagen på grundlag af  de oplysninger, som forelå, da Arbejdsskadestyrelsen traf afgørelse i sagen  Arbejdsskadestyrelsens afgørelse af 25. november 2008. Ved denne afgørelse fik du anerkendt ulykken og tilkendt 10 procent i varigt mén.
Du fik afslag på erstatning for tab af erhvervsevne  klagen til Ankestyrelsen  Arbejdsskadestyrelsens brev om genvurdering Vi har besluttet at behandle sagen principielt til belysning af anvendelsesområdet for § 17a.
