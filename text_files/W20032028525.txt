Ankestyrelsens principafgørelse I-3-03 om integration - transportudgifter - lovændring - ikrafttrædelsesbestemmelse - genoptagelse Resume:
 Ansøger var fortsat berettiget til hjælp til transportudgifter efter de hidtidige regler, da ansøgning var indgivet før lovens ikrafttræden.
 Begrundelsen var at ændringsloven efter ikrafttrædelsesbestemmelsen fandt anvendelse, hvis ansøgning om hjælp var indgivet efter lovens ikrafttræden den 1. juli 2002.
 Ansøgers transportudgifter skulle derfor fortsætte uden at der blev foretaget en trangsvurdering.
 Kassation:
Principafgørelsen har ikke længere vejledningsværdi Kassationsdato:
14-06-2009 Love:
Lov om integration af udlændinge i Danmark - lovbekendtgørelse nr. 792 af 18. september 2002 - § 34, stk. 1 Sagsfremstilling:
Ansøger fik i 1999 bevilget hjælp til transportudgifter i forbindelse med deltagelse i sprogundervisning.
Bevillingen blev givet i form af et økonomisk tilskud svarende til udgiften og udbetalt sammen med den månedlige underholdshjælp.
 I 2002 vedtog Folketinget en lovændring, hvorefter hjælp til transportudgifter skulle ydes efter en trangsvurdering i det enkelte tilfælde.
Kommunen genoptog alle sager om transportudgifter efter integrationslovens § 34 og bedømte hver enkelt sag ud fra en økonomisk vurdering.
Dette skete bl.a. på grundlag af en udmelding fra Kommunernes Landsforening.
Ansøger fik herefter afslag på hjælp til transportudgifter.
Han klagede til det sociale nævn, som gav ham medhold i, at han fortsat var berettiget til hjælpen, da hans ansøgning var sket, og bevilling var givet før den 1. juli 2002, hvor de ændrede regler trådte i kraft.
 Kommunen klagede til Ankestyrelsen og anførte bl.a. at bevilling til transport ikke kan tolkes som en permanent bevilling.
 Sagen blev behandlet i principielt møde med henblik på afklaring af om en lovændring, der indfører en økonomisk vurdering ved udmåling af transportudgifter, betyder at kommunen af egen drift kan genoptage tidligere sager og behandle disse efter de nye regler.
 Afgørelse:
 Ankestyrelsen fandt, at ansøger fortsat var berettiget til hjælp til transportudgifter.
 Begrundelsen var at det fremgik af ændringslovens ikrafttrædelsesbestemmelse, at de nye kriterier fandt anvendelse, såfremt ansøgning om hjælp var indgivet efter lovens ikrafttræden.
 Ankestyrelsen lagde vægt på at ansøgning i dette tilfælde var indgivet i 1999. Lovændringen trådte i kraft den 1. juli 2002.
 Ankestyrelsen lagde desuden vægt på, at hjælp til transportudgifter blev udbetalt sammen med den månedlige underholdshjælp uden nærmere specifikation.
 Ankestyrelsen tiltrådte således det sociale nævns afgørelse.
