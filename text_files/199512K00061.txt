Nr LSF 61 Forslag til Lov om ændring af retsplejeloven og retsafgiftsloven  

 (Fleksibel udnyttelse af domstolenes ressourcer m.v.) Fremsat af justitsministeren (Bjørn Westh) den 8. november 1995 Vedtaget ved tredjebehandling den 12. december 1995 Lov nr. 1079 af 20/12/1995 § 1 I lov om rettens pleje, jf. lovbekendtgørelse nr. 905 af 10. november  

 1992, som ændret senest ved lov nr. 903 af 29. november 1995, foretages  

 følgende ændringer:
 1. § 4, stk. 3, ophæves.
 Stk. 4 bliver herefter stk. 3.
 2. § 15, stk. 1, affattes således:
»Københavns Byret består af en præsident og 41 andre dommere.« 3. § 15, stk. 2, affattes således:
»Stk. 2. Retten i Århus består af en præsident og 15 andre  

 dommere.« 4. § 15, stk. 4, affattes således:
»Stk. 4. Retten i Ålborg består af en præsident og 10 andre  

 dommere.« 5. I § 15 indsættes som nyt stk. 6:
»Stk. 6. To af dommerne ved Københavns Byret, en af dommerne ved  

 retten i Århus og en af dommerne ved retten i Ålborg ansættes fortrinsvis til  

 varetagelse af de i § 45 nævnte opgaver.« Stk. 6 bliver herefter stk. 7.
 6. § 16 a, stk. 1, 3. pkt., affattes således:
»Retterne i Gentofte, Gladsakse, Tåstrup, Hørsholm, Slagelse,  

 Svendborg, Kolding og Skanderborg består af to dommere.« 7. § 17, stk. 1, affattes således:
»Der ansættes to dommere ved retterne i Glostrup, Helsingør,  

 Hillerød, Frederikssund, Holbæk, Næstved, Haderslev, Sønderborg, Vejle,  

 Fredericia, Silkeborg, Viborg, Frederikshavn og Hjørring.« 8. § 19, stk. 3, ophæves.
 Stk. 4 og 5 bliver herefter stk. 3 og 4.
 9. § 45, stk. 2, affattes således:
»Stk. 2. Beskikkelse efter stk. 1 kan uden ansøgning kun  

 meddeles de i § 15, stk. 6, nævnte dommere, der gør tjeneste i  

 landsretskredsen.
Beskikkelsen til tjeneste ved en bestemt byret kan i intet  

 tilfælde meddeles ud over et tidsrum af to år.« 10. I § 702 indsættes som stk. 2:
»Stk. 2. Når byrettens forhold tilsiger det, kan landsrettens  

 præsident efter anmodning fra byretten inden domsforhandlingens begyndelse  

 beslutte, at en sag skal behandles ved en anden byret i nævningekredsen  

 eller, hvis omstændighederne taler for det, ved en af de i § 15 nævnte retter  

 i landsretskredsen.
Tiltalte, anklagemyndigheden og den ret, hvortil sagen  

 påtænkes overført, skal forinden have lejlighed til at udtale sig om  

 spørgsmålet.
Landsretspræsidentens afgørelse om, at en sag skal overføres,  

 kan af tiltalte og anklagemyndigheden kæres til Højesteret.« § 2 I lov om retsafgifter, jf. lovbekendtgørelse nr. 460 af 27. juni 1989, som  

 ændret senest ved § 3 i lov nr. 389 af 14. juni 1995 og § 3 i lov nr. 427 af  

 14. juni 1995, foretages følgende ændring:
 1. I § 41 e, stk. 2, indsættes som 3. pkt.:
»Såfremt forsikringsselskaber, pengeinstitutter og lignende har  

 tilladelse til selv at stemple dokumenter efter stempellovens § 21, stk. 3,  

 kan afgifter efter dette kapitel for dokumenter, som oprettes i forholdet  

 mellem dem og deres kunder, dog berigtiges på tilsvarende måde.« § 3 Stk. 1. Loven træder i kraft den 1. januar 1996.
 Stk. 2. § 702, stk. 2, som affattet ved denne lovs § 1, nr. 10,  

 kan anvendes i sager, hvor tidspunktet for domsforhandling ikke er fastsat  

 ved lovens ikrafttræden.
Oprindeligt fremsat forslag § 1 I lov om rettens pleje, jf. lovbekendtgørelse nr. 905 af 10. november 1992  

 som ændret senest ved § 34 i lov nr. 387 af 14. juni 1995, § 1 i lov nr. 389  

 af 14. juni 1995, lov nr. 390 og lov nr. 393 af 14. juni 1995 samt § 4 i lov  

 nr. 427 af 14. juni 1995, foretages følgende ændringer:
 1. § 4, stk. 3, ophæves.
 Stk. 4 bliver herefter stk. 3.
 2. § 15, stk. 1, affattes således:
»Københavns Byret består af en præsident og 41 andre dommere.« 3. § 15, stk. 2, affattes således:
» Stk. 2. Retten i Århus består af en præsident og 15 andre  

 dommere.« 4. § 15, stk. 4, affattes således:
» Stk. 4. Retten i Ålborg består af en præsident og 10 andre  

 dommere.« 5. I § 15 indsættes som nyt stk. 6:
» Stk. 6. To af dommerne ved Københavns Byret, en af dommerne  

 ved retten i Århus og en af dommerne ved retten i Ålborg ansættes fortrinsvis  

 til varetagelse af de i § 45 nævnte opgaver.« Stk. 6 bliver herefter stk. 7.
 6. § 16 a, stk. 1, 3. pkt., affattes således:
 »Retterne i Gentofte, Gladsaxe, Tåstrup, Hørsholm, Slagelse,  

 Svendborg, Kolding og Skanderborg består af to dommere«.
 7. § 17, stk. 1, affattes således:
»Der ansættes to dommere ved retterne i Glostrup, Helsingør,  

 Hillerød, Frederikssund, Holbæk, Næstved, Haderslev, Sønderborg, Vejle,  

 Fredericia, Silkeborg, Viborg, Frederikshavn og Hjørring.« 8. § 19, stk. 3, ophæves.
 Stk. 4 og 5 bliver herefter stk. 3 og 4.
 9. § 45, stk. 2, affattes således:
» Stk. 2. Beskikkelse efter stk. 1 kan uden ansøgning kun  

 meddeles de i § 15, stk. 6, nævnte dommere, der gør tjeneste i  

 landsretskredsen.
Beskikkelsen til tjeneste ved en bestemt byret kan i intet  

 tilfælde meddeles udover et tidsrum af to år.« 10. I § 702 indsættes som stk. 2:
»Stk. 2. Når byrettens forhold tilsiger det, kan landsrettens  

 præsident efter anmodning fra byretten inden domsforhandlingens begyndelse  

 beslutte, at en sag skal behandles ved en anden byret i nævningekredsen  

 eller, hvis omstændighederne taler for det, ved en af de i § 15 nævnte retter  

 i landsretskredsen.
Tiltalte, anklagemyndigheden og den ret, hvortil sagen  

 påtænkes overført, skal forinden have lejlighed til at udtale sig om  

 spørgsmålet.
Landsretspræsidentens afgørelse om, at en sag skal overføres,  

 kan af tiltalte og anklagemyndigheden kæres til Højesteret.« § 2 I lov om retsafgifter, jf. lovbekendtgørelse nr. 460 af 27. juni 1989 som  

 ændret senest ved § 3 i lov nr. 389 af 14. juni 1995 og § 3 i lov nr. 427 af  

 14. juni 1995, foretages følgende ændring:
 1. I § 41 e, stk. 2, indsættes som 3. pkt.:
»Såfremt forsikringsselskaber, pengeinstitutter og lignende har  

 tilladelse til selv at stemple dokumenter efter stempellovens § 21, stk. 3,  

 kan afgifter efter dette kapitel for dokumenter, som oprettes i forholdet  

 mellem dem og deres kunder, dog berigtiges på tilsvarende måde.« § 3 Stk. 1. Loven træder i kraft den 1. januar 1996.
 Stk. 2. § 702, stk. 2, som affattet ved denne lovs § 1, nr. 10,  

 kan anvendes i sager, hvor tidspunktet for domsforhandling ikke er fastsat  

 ved lovens ikrafttræden.
Bemærkninger til lovforslaget Almindelige bemærkninger 1. Indledning Lovforslagets formål er at sikre en bedre udnyttelse af byretternes  

 ressourcer.
Det foreslås således, at der etableres en permanent ordning med  

 rejsedommere, der skal yde bistand til arbejdsmæssigt særligt belastede  

 byretter for at få afviklet de sager, der venter på at blive behandlet.
Der  

 henvises herom til pkt. 2 nedenfor.
 Der foreslås endvidere en mulighed for, at straffesager kan flyttes fra en  

 byret til en anden, hvis en byret er belastet af en eller flere store sager,  

 eller hvor andre ressourcemæssige forhold gør sig gældende, jf. pkt. 3.
Endvidere foreslås dommernes pligt efter retsplejelovens § 19 til at bo i  

 den retskreds, hvor de er dommere, ophævet.
Der henvises herom til pkt. 4 i  

 de almindelige bemærkninger.
 Retsplejelovens § 16 a og § 17 foreslås ændret, således at det fremgår, at  

 Slagelse civil- og kriminalret er sammenlagt til et administreret embede, jf.  

 nedenfor under pkt. 5.
 Endelig foreslås fremgangsmåden i retsafgiftsloven for betaling af  

 tinglysningsafgifter ændret som beskrevet under pkt. 6.
2. Rejsedommerordningen Den forsøgsordning med rejsedommere, som gælder i dag, blev gennemført ved  

 en ændring af retsplejeloven ved lov nr. 369 af 18. maj 1994. Loven trådte i  

 kraft den 1. juni 1994. Forsøgsordningen blev iværksat den 1. august 1994 og  

 udløber ved udgangen af 1995.
 I lyset af, at der er tale om en forsøgsordning, anmodede  

 Justitsministeriet i 1994 Retsplejerådet om at foretage en gennemgang af  

 ordningen og fremkomme med forslag til, hvordan en permanent ordning kan  

 udformes.
 Retsplejerådet har herefter i betænkning nr. 1299/1995 om en  

 rejsedommerordning behandlet spørgsmålet om en permanent ordning.  

 Lovforslaget er udarbejdet i overensstemmelse med Retsplejerådets forslag i  

 betænkningen, bortset fra antallet af rejsedommere og en mindre teknisk  

 ændring.
2.1. De gældende regler om rejsedommerordningen Forsøgsordningen er fastsat ved bestemmelserne i retsplejelovens § 4, stk.  

 3, og § 45. Efter § 4, stk. 3, ansættes en dommer ved Østre Landsret og to  

 dommere ved Vestre Landsret fortrinsvis til varetagelse af de i § 45 nævnte  

 opgaver.
Af § 45 følger det, at landsrettens præsident kan meddele  

 midlertidig beskikkelse som yderligere dommer ved en byret, når byrettens  

 forhold tilsiger det.
Sådan beskikkelse kan uden ansøgning kun meddeles de i  

 § 4, stk. 3, nævnte dommere, der gør tjeneste i landsretskredsen.  

 Beskikkelsen kan i intet tilfælde meddeles udover et samlet tidsrum på to år.  

 Såfremt den midlertidige beskikkelse sker ved et enedommerembede eller ved et  

 todommerembede, er det efter § 45, stk. 3, landsretspræsidenten, som efter  

 forhandling med byrettens medlemmer afgør, hvilke forretninger der skal  

 behandles af den midlertidigt beskikkede dommer.
Af forarbejderne til de nævnte bestemmelser fremgår det, at stillingerne  

 som rejsedommere skal oprettes som dommerstillinger.
Som følge af ordningens  

 midlertidige karakter var det dog forudsat, at stillingerne besættes ved, at  

 retsassessorer eller dommerfuldmægtige med en vis anciennitet konstitueres  

 som dommere.
De pågældende skal dog opfylde de almindelige betingelser for at  

 være dommer.
 Det følger endvidere af bemærkningerne til lovforslaget, at rejsedommeren  

 skal gøre tjeneste i landsretten i de korterevarende perioder, hvor den  

 pågældende ikke er beskikket ved et byretsembede.
 Endelig skulle der til varetagelse af sekretæropgaver ansættes et antal  

 kontorfunktionærer.
 Om lovforslaget henvises i øvrigt til Retsplejerådets betænkning side 9f  

 og side 45 samt til Folketingstidende 1993/94, Tillæg A, sp. 8021f.
2.2. Retsplejerådets forslag til en permanent rejsedommerordning 2.2.1. Erfaringerne med forsøgsordningen Retsplejerådet har i forbindelse med overvejelserne om en permanent  

 ordning med rejsedommere indhentet redegørelser om erfaringerne med  

 forsøgsordningen fra præsidenterne for Østre og Vestre Landsret.  

 Landsretspræsidenternes udtalelser er medtaget som bilag 4 og 5 til rådets  

 betænkning.
 Det fremgår af redegørelserne, at beskikkelsen af rejsedommere ved  

 byretsembederne både i Østre og Vestre landsretskreds har haft en - i visse  

 tilfælde endog meget betydelig - positiv effekt på de pågældende embeders  

 berammelsestider.
 Præsidenten for Østre Landsret har endvidere udtalt, at  

 rejsedommerordningen har fungeret tilfredsstillende ud fra hensynet til en  

 effektiv udnyttelse af personaleressourcer.
Præsidenten for Vestre Landsret har i sin redegørelse udtalt, at ordningen  

 på udmærket måde har medvirket til tilvejebringelsen af kortere  

 berammelsestider ved de berørte embeder.
Endvidere oplyser præsidenten for  

 Vestre Landsret, at ordningen på det foreliggende grundlag må siges at have  

 fungeret tilfredsstillende, og at ordningen ikke kan siges at have givet  

 anledning til væsentlige vanskeligheder ved byretterne.
 Om erfaringerne med rejsedommerordningen henvises i øvrigt til  

 betænkningen side 18 og de ovennævnte bilag.
2.2.2. Retsplejerådets forslag om en permanent rejsedommerordning Efter Retsplejerådets opfattelse anses det for hensigtsmæssigt at  

 opretholde en rejsedommerordning også efter afslutningen af forsøgsperioden.
 Retsplejerådet henviser herved til, at man på en ikke særligt  

 ressourcekrævende - og efter erfaringerne fra forsøgsperioden ganske effektiv  

 - måde kan bidrage til dels generelt at udjævne og nedbringe  

 sagsbehandlingstiderne ved byretterne, dels konkret at aflaste enkelte  

 byretter, der på grund af særlige forhold - f.eks. en meget omfattende sag -  

 får vanskeligt ved at afvikle sagerne inden for rammerne af sædvanlig  

 behandlingstid.
Retsplejerådet har fundet det rigtigst, at rejsedommerne ansættes ved en  

 byret, i modsætning til den gældende forsøgsordning, hvor rejsedommerne  

 ansættes ved en landsret uden at være landsdommere.
Rådet henviser i den  

 forbindelse til, at ansættelsen herved får en mere fast karakter.  

 Retsplejerådet foreslår derfor, at en permanent rejsedommerordning udformes  

 således, at rejsedommerne udnævnes som dommere ved nærmere bestemte byretter  

 blandt præsidentembederne, f.eks. ved retterne i Århus, Ålborg og Roskilde.
 Rådet har dog ikke taget endelig stilling til, ved hvilke byretsembeder  

 rejsedommerstillingerne bør oprettes, idet dette spørgsmål må afgøres bl.a.  

 efter drøftelser med domstolene.
For så vidt angår antallet af rejsedommere skønner Retsplejerådet, at det  

 nuværende antal på 3 rejsedommere er tilstrækkeligt.
I den forbindelse  

 anfører Retsplejerådet, at Domstolsudvalgets arbejde vil kunne nødvendiggøre  

 en justering i forhold til Retsplejerådets indstillinger blandt andet med  

 hensyn til antallet af rejsedommere.
Endvidere forudsætter Retsplejerådet, at  

 der sker en opdeling af Vestre landsretskreds, således at hver af de to  

 dommere alene kommer til at virke inden for en del af kredsen.
Retsplejerådet finder i øvrigt, at kompetencen til at afgøre, om en  

 rejsedommer skal beskikkes, fortsat skal tilkomme den pågældende  

 landsretspræsident.
Ligeledes er det rådets opfattelse, at det fortsat bør  

 være landsrettens præsident, der i forbindelse med beskikkelse ved ene- eller  

 todommerembeder, jf. retsplejelovens § 17, stk. 1 og 4, træffer afgørelse om  

 sagernes fordeling efter forhandling med byrettens medlemmer.
 Endelig finder Retsplejerådet, at der fortsat bør være mulighed for, at  

 andre dommere efter ansøgning kan beskikkes som rejsedommere.
 Om Retsplejerådets overvejelser om udformningen af en permanent  

 rejsedommerordning henvises i øvrigt til betænkningen side 18-19.
2.2.3. Retsplejerådets overvejelser om rejsedommerordningens forhold  

 til grundloven Det er Retsplejerådets opfattelse, at den foreslåede ordning ikke rejser  

 problemer i forhold til grundlovens bestemmelser om dommere.
Retsplejerådet har bl.a. overvejet, om rejseforpligtelsen er uforenelig  

 med grundlovens § 64, 2. pkt., hvorefter dommere ikke kan afsættes uden ved  

 dom, ej heller forflyttes mod deres ønske, uden for de tilfælde, hvor en  

 omordning af domstolene finder sted.
Retsplejerådet finder ikke, at en  

 midlertidig beskikkelse som dommer ved et andet byretsembede indebærer en  

 ændring i stillingens almindelige vilkår eller en forflyttelse, når  

 rejsedommerne er ansat særligt med henblik på varetagelsen af opgaver som  

 rejsedommere.
 Retsplejerådet har endvidere konkluderet, at rejsedommerordningen på grund  

 af sin begrænsede karakter ikke kan siges at stride mod grundlovens generelle  

 forudsætning om, at landet er geografisk inddelt i byretskredse.
Endelig finder Retsplejerådet ikke, at grundlovens forbud i § 61, 2. pkt.,  

 mod, at der nedsættes særdomstole, er til hinder for rejsedommerordningens  

 gennemførelse, idet ordningen ikke sigter på beskikkelse af rejsedommere  

 særligt med henblik på at afgøre bestemte sager.
Retsplejerådet forudsætter  

 herved, at sagsfordelingen mellem byrettens faste dommere og rejsedommerne  

 sker på et objektivt grundlag og ikke begrundes i usaglige ønsker om, at  

 bestemte personer behandler eller ikke behandler en sag.
 Om rådets overvejelser om forholdet til grundloven henvises i øvrigt til  

 betænkningen side 20-24.
2.3. Justitsministeriets overvejelser Justitsministeriet er enig med Retsplejerådet i, at ordningen med  

 rejsedommere bør gøres permanent.
 Justitsministeriet kan også tilslutte sig Retsplejerådets forslag om at  

 ansætte dommere, der udnævnes i stillingerne som rejsedommere, og at knytte  

 stillingerne til tre byretspræsidentembeder.
Justitsministeriet har drøftet spørgsmålet om, ved hvilke af  

 præsidentembederne der skal ansættes rejsedommere, med retspræsidenterne.
Der  

 er herefter enighed om, at stillingerne bør placeres ved Københavns Byret og  

 ved retterne i Århus og Ålborg.
For så vidt angår antallet af rejsedommere har præsidenten for Østre  

 Landsret oplyst, at den rejsedommer, der i forsøgsperioden har virket i Østre  

 landsretskreds, siden sommeren 1995 har gjort tjeneste ved embeder, hvor der  

 har været fravær af dommere.
Det har derfor i efteråret 1995 været nødvendigt  

 at afslå bistand til en række retter, der med henblik på nedbringelse af  

 sagsbehandlingstiderne har anmodet om bistand fra en rejsedommer.  

 Rejsedommeren har endvidere ikke været i stand til at yde bistand i tilfælde  

 af akutte problemer ved et embede.
Præsidenten for Østre Landsret finder  

 derfor, at der fremtidigt må antages at være behov for yderligere en  

 rejsedommer i Østre landsretskreds.
 For at sikre, at ordningen får den tilsigtede effekt, foreslår  

 Justitsministeriet derfor, at der oprettes to rejsedommerstillinger ved  

 Københavns Byret, en rejsedommerstilling ved retten i Århus og en ved retten  

 i Ålborg, således at der ansættes i alt fire rejsedommere.
Justitsministeriet er enig med Retsplejerådet i, at kompetencen til at  

 beskikke en rejsedommer ved en byret også under den fremtidige ordning bør  

 tilkomme landsretspræsidenterne.
Det bør også fortsat være  

 landsretspræsidenterne, der sammen med dommerne ved ene- eller  

 todommerembeder, der skal have bistand, afgør sagernes fordeling mellem  

 byrettens medlemmer og rejsedommeren, jf. den gældende regel i § 45, stk. 3,  

 der ikke foreslås ændret.
 Lovforslaget er således - bortset fra antallet af rejsedommere - udformet  

 i overensstemmelse med Retsplejerådets lovudkast i betænkningen kapitel 5.  

 Dog er der foretaget den tekniske ændring, at rejsedommerne foreslås omfattet  

 af bestemmelserne i retsplejelovens § 15, stk. 1, 2 og 4, der fastsætter  

 antallet af dommere ved Københavns Byret, retten i Århus og retten i Ålborg.
 Der henvises i øvrigt til de specielle bemærkninger til lovforslagets § 1,  

 nr. 1-5 og 9.
3. Afvigelse fra værnetingsreglerne I forbindelse med forslaget om indførelsen af en forsøgsordning med  

 rejsedommere blev der rejst spørgsmål om, hvorvidt det i tilfælde, hvor et  

 mindre dommerembede belastes med flere meget store civile sager eller  

 straffesager, vil være hensigtsmæssigt at åbne mulighed for, f.eks. at  

 landsretten kan bestemme, at en eller flere af disse sager overføres til et  

 andet byretsembede.
 Da en sådan ordning forudsatte en række principielle overvejelser, som  

 burde ske i et lovforberedende udvalg, fandt Justitsministeriet imidlertid  

 ikke at burde fremsætte forslag om ændringer på dette område, forinden  

 spørgsmålet havde været overvejet af Retsplejerådet.
 Retsplejerådet fik derfor til opgave - udover en permanent ordning med  

 rejsedommere - at overveje og vurdere behovet og muligheden for at etablere  

 en udvidet adgang til at overføre sager fra en byret til en anden.
 I rådets betænkning om en rejsedommerordning foreslås der således en  

 ordning, hvorefter straffesager inden domsforhandlingen af ressourcemæssige  

 grunde kan overføres til en anden byret i nævningekredsen eller, hvis  

 omstændighederne taler for det, til en præsidentret i landsretskredsen.
3.1. De gældende regler om værneting Efter retsplejelovens § 235, stk. 1, anlægges civile sager ved  

 sagsøgtes hjemting, medmindre andet er bestemt ved lov.
I retsplejelovens  

 kapitel 22 om retternes stedlige kompetence findes endvidere en række  

 supplerende bestemmelser om værneting.
 Det følger endvidere af de gældende regler i retsplejeloven om værneting i  

 civile sager, at parterne kan aftale, ved hvilken af flere ligeartede retter  

 sagen skal anlægges.
Straffesager domsforhandles efter retsplejelovens § 696 som  

 hovedregel ved gerningsstedets værneting.
I visse tilfælde kan  

 domsforhandling ske ved sigtedes hjemting, jf. § 698. Dette gælder blandt  

 andet i sager, hvor gerningsstedet ikke kan oplyses, jf. § 698, stk. 1, nr.  

 3, og i mindre straffesager, hvor der ikke bliver tale om højere straf end  

 bøde eller hæfte, jf. § 698, stk. 1, nr. 2. Afvigelse fra reglerne om  

 værneting kan efter bestemmelsen i retsplejelovens § 702 kun ske, inden  

 domsforhandlingen er begyndt.
Det kræves endvidere, at der fremsættes  

 anmodning om overførsel af sagen fra sigtede eller anklagemyndigheden, og at  

 særegne grunde taler derfor.
 Det er i praksis antaget, at det ikke er muligt at anvende bestemmelsen  

 til at overføre en sag fra en byret til en anden alene for at opnå en bedre  

 udnyttelse af retternes ressourcer.
 Om gældende ret henvises i øvrigt til betænkningen side 25-28.
3.2. Retsplejerådets forslag til ændring af retsplejelovens regler om  

 værneting Retsplejerådet er af den opfattelse, at muligheden for i begrænset omfang  

 og på retligt grundlag at overføre sager fra en byret til en anden, kan  

 bidrage til løsningen af ressourceproblemer ved domstolene.
Rådet finder  

 ikke, at ressourceproblemer mere generelt bør søges løst på denne måde, men  

 en henvisningsadgang kan på en hensigtsmæssig måde indgå i en flerstrenget  

 ordning, der smidiggør det bestående retssystem og derved mindsker behovet  

 for akutte ressourcetilførsler i form af yderligere personale.
Rådet finder dog ikke, at der bør indføres en adgang til at henvise civile  

 sager til en anden byret.
Det skyldes, at parterne i disse sager uden rettens  

 medvirken kan aftale, ved hvilken af flere ligeartede retter en sag skal  

 behandles.
 Retsplejerådet foreslår således en ny bestemmelse i retsplejeloven,  

 hvorefter værnetingsreglerne i straffesager, der behandles ved byretten, kan  

 fraviges under visse betingelser.
Det er rådets opfattelse, at henvisning af sager kun bør finde sted af  

 ressourcemæssige årsager, når væsentlige hensyn til hurtig behandling af de  

 sager, som verserer ved retten, taler for det.
I denne forbindelse bør der  

 også lægges vægt på hensynet til behandlingen af civile sager.
Retsplejerådet foreslår endvidere, at kompetencen til at træffe afgørelse  

 om henvisning henlægges til præsidenten for den pågældende landsret.
Såfremt  

 et ressourcemæssigt problem opstår på grund af en eller flere særligt store  

 sager ved et embede, må landsretspræsidenten tillige vurdere, om det bør være  

 disse sager eller nogle mindre sager, der verserer ved embedet, som bør  

 overflyttes.
 Henvisning bør efter rådets forslag alene kunne ske før domsforhandling  

 efter anmodning fra den dommer, der behandler sagen, og efter at tiltalte og  

 anklagemyndigheden samt den ret, til hvilken sagen i givet fald skal  

 overføres, har haft lejlighed til at udtale sig.
 Rådet foreslår endvidere, at en henvisningsordning undergives en stedlig  

 begrænsning, således at sagerne kan overføres inden for en nævningekreds  

 eller - hvis omstændighederne taler for det - til en præsidentret i  

 landsretskredsen.
 Afgørelsen om at henvise en sag i henhold til forslaget skal endelig kunne  

 indbringes for Højesteret af tiltalte og anklagemyndigheden.
 Om rådets overvejelser henvises i øvrigt til betænkningen side 28-36.
 Retsplejerådet finder i øvrigt ikke anledning til at foreslå nærmere  

 retningslinier for, hvornår det bør foretrækkes at beskikke en rejsedommer  

 eller henvise en straffesag til en anden byret.
 Begge ordninger foreslås varetaget af landsretspræsidenterne, der - hvor  

 begge muligheder foreligger - må vælge imellem disse muligheder i det  

 konkrete tilfælde i lyset af de generelle erfaringer, der indhøstes i  

 praksis.
 Forslaget om en rejsedommerordning og forslaget om mulighed for afvigelse  

 fra værnetingsreglerne vil i øvrigt fremstå som supplementer eller  

 alternativer til den allerede anvendte fremgangsmåde, hvor et byretsembede  

 midlertidigt styrkes med en retsassessor eller dommerfuldmægtig fra et andet  

 embede, jf. betænkningen side 37.
3.3. Justitsministeriets overvejelser Justitsministeriet er enig med Retsplejerådet i, at det vil være  

 hensigtsmæssigt for en fleksibel udnyttelse af domstolenes ressourcer udover  

 rejsedommerordningen at gennemføre en mulighed for at flytte en sag til en  

 anden byret, hvis der er behov for det for at opnå en hurtigere  

 sagsbehandling.
 Justitsministeriet kan på denne baggrund tilslutte sig Retsplejerådets  

 forslag om en tilføjelse til retsplejelovens § 702, der giver mulighed for  

 henvisning af straffesager til en anden ret af ressourcemæssige grunde.
 Lovforslaget er således udformet i overensstemmelse med rådets lovudkast  

 til en sådan bestemmelse i betænkningen kapitel 5.
 Endvidere henvises til de specielle bemærkninger til lovforslagets § 1,  

 nr. 10.
4. Ophævelse af dommeres bopælspligt 4.1. Gældende ret Efter retsplejelovens § 19, stk. 3, skal dommeren have bolig ved kredsens  

 tingsted (hovedtingsted). Justitsministeren kan dog dispensere derfra.
 Bestemmelsen var med i retsplejeloven af 1916 i § 33, stk. 3. Om  

 baggrunden for reglen fremgår følgende af Proceskommissionens første udkast  

 til retsplejeloven fra 1876:
». . . at dommeren skal have bolig ved kredsens tingsted eller, når  

 kredsen har flere tingsteder, ved hovedtingstedet, må selvfølgelig være den  

 almindelige regel.
For sådanne tilfælde, hvor særegne forhold måtte gøre en  

 afvigelse herfra ønskelig, er der tillagt Justitsministeren bemyndigelse til  

 at tilstede dette.« Forslaget fra 1876-udkastet blev medtaget i 1916-loven uden ændringer.
 Den danske Dommerforening har i januar 1994 fremsat ønske om, at  

 bopælspligten for dommere ophæves.
 Justitsministeriet har på den baggrund aftalt med landsretspræsidenterne  

 og Dommerforeningen, at ansøgere til dommerstillinger, som - hvis de bliver  

 ansat i stillingen - vil søge om dispensation fra bopælspligten, bør oplyse  

 dette i ansøgningen om stillingen, således at der inden udnævnelsen af en  

 ansøger kan tages stilling til, hvorvidt der kan dispenseres for  

 bopælspligten.
Justitsministeriet har i øvrigt i de senere år kun modtaget ganske få  

 ansøgninger om dispensation fra bopælspligten.
I disse tilfælde er der  

 meddelt dispensation.
4.2. Justitsministeriets overvejelser Det er Justitsministeriets opfattelse, at der ikke længere er behov for at  

 stille krav om, at en dommer har bopæl i retskredsen.
 Det skyldes bl.a., at de kommunikations- og transportmidler, som findes i  

 dag, gør det muligt for en dommer med kort varsel at møde f.eks. til  

 grundlovsforhør eller andre retssager, der ikke kan udsættes, selv om den  

 pågældende ikke bor i retskredsen.
 Det foreslås derfor, at reglen i retsplejelovens § 19, stk. 3, ophæves,  

 jf. lovforslagets § 1, nr. 8.
 Forslaget giver anledning til at overveje, om den tilsvarende pligt for  

 politimestre til at have bopæl i politikredsen, jf. retsplejelovens § 111,  

 stk. 2, 2. pkt., også bør ophæves.
Bl.a. beredskabsmæssige hensyn kan imidlertid tale for, at bopælspligten  

 bør bevares for politimestre.
I øvrigt giver retsplejeloven mulighed for at  

 meddele dispensation efter en konkret vurdering.
 Justitsministeriet overvejer derfor fortsat dette spørgsmål, og en ændring  

 af retsplejelovens § 111 foreslås således ikke på nuværende tidspunkt.
5. Sammenlægning af civil- og kriminalretten i Slagelse Retterne i Slagelse er med virkning fra 1. oktober 1995 blevet sammenlagt  

 til et administreret embede, jf. retsplejelovens § 17, stk. 3.  

 Justitsministeriet foreslår derfor, at retten i Slagelse medtages under  

 opregningen af administrerede embeder i retsplejelovens § 16 a, stk. 1, og  

 udgår af § 17, stk. 1.
 Ændringerne fremgår af lovforslagets § 1, nr. 6 og 7.
6. Ændring af fremgangsmåden ved berigtigelse af  

 tinglysningsafgift Efter retsafgiftslovens § 41 e, stk. 2, skal tinglysningsafgift erlægges  

 ved, at dokumentet forsynes med et eller flere stempelmærker, der svarer til  

 afgiften.
Såfremt afgiften indbetales kontant, forsyner tinglysningskontoret  

 dokumentet med stempelmærker.
 Tinglysningsafgift skal i alle tilfælde betales ved stempelmærke efter de  

 gældende regler.
Forsikringsselskaber, pengeinstitutter og lignende har efter stempellovens  

 § 21, stk. 3, adgang til efter tilladelse fra skatteministeren selv at  

 berigtige stempelafgifter for dokumenter, der er oprettet i forholdet mellem  

 dem og deres kunder.
Ved berigtigelsen anvendes i givet fald godkendte  

 frankeringsmaskiner.
 Hvis der er meddelt tilladelse til anvendelse af frankeringsmaskiner, kan  

 forsikringsselskaber, pengeinstitutter og lignende således selv berigtige  

 stempelafgiften, mens tinglysningsafgiften fortsat skal berigtiges ved  

 anvendelsen af stempelmærker.
 Justitsministeriet foreslår, at retsafgiftslovens § 41 e, stk. 2, ændres,  

 således at tinglysningsafgift kan berigtiges på samme måde som stempelafgift,  

 hvis der er meddelt tilladelse efter stempellovens § 21, stk. 3. Forslaget  

 vil indebære en lettelse for kassefunktionen ved de større  

 tinglysningskontorer og er endvidere en forberedelse af den papirløse  

 tinglysning, der herved muliggøres med hensyn til tinglysningsafgift.
 Der henvises til lovforslagets § 2.
7. Lovforslagets administrative og økonomiske konsekvenser En permanent rejsedommerordning kræver 4 årsværk som dommer i  

 bevillingslønramme 37 samt 6 årsværk som kontorfunktionær i  

 bevillingslønramme Ø.
De årlige udgifter hertil udgør ca. 4,1 mio. kr., heraf  

 lønsum 3,4 mio. kr.
I beløbet indgår etableringsudgifter i forbindelse med  

 indretning af kontorer ved de embeder, hvor de pågældende udnævnes.
På forslaget til finanslov for 1996 er der videreført 3 stillinger som  

 dommer i bevillingsramme 37 og 5 årsværk som kontorfunktionær i  

 bevillingslønramme Ø samt lønudgiften svarende hertil.
For 1996 udgør  

 merudgiften således alene 2,1 mio. kr., heraf lønsum 0,8 mio.
 Udgifterne til den permanente rejsedommerordning afholdes inden for  

 Justitsministeriets bevillingsmæssige rammer.
 Lovforslaget har ikke erhvervsøkonomiske konsekvenser af betydning og  

 indeholder ikke miljømæssige eller EU-retlige aspekter.
 8. Hørte myndigheder m.v.
 Følgende myndigheder m.v. har været hørt over Retsplejerådets betænkning  

 nr. 1299 om en rejsedommerordning:
 Præsidenterne for Østre og Vestre Landsret, Københavns Byret, retterne i  

 Århus, Odense, Ålborg, og Roskilde, Rigsadvokaten, Politidirektøren i  

 København, Den danske Dommerforening, Foreningen af Politimestre i Danmark,  

 Foreningen af Dommerfuldmægtige i Danmark, Politifuldmægtigforeningen,  

 Advokatrådet og Det danske Center for Menneskerettigheder.
Bemærkninger til lovforslagets enkelte bestemmelser I bilaget til lovforslaget er de foreslåede ændringer sammenholdt med de  

 gældende bestemmelser i retsplejeloven og retsafgiftsloven.
Til § 1 Retsplejeloven Til nr. 1-5 og 9 Det foreslås, at rejsedommerordningen gøres permanent, således at der  

 ansættes i alt fire rejsedommere ved tre præsidentretter.
Stillingerne  

 placeres således, at der ansættes to rejsedommere ved Københavns Byret og en  

 ved hver af retterne i Århus og Ålborg.
 Endvidere foreslås det at opretholde muligheden for efter ansøgning  

 midlertidigt at beskikke enhver byretsdommer til at virke ved en anden byret  

 i samme landsretskreds af ressourcemæssige grunde.
Det foreslås præciseret, at beskikkelse af den enkelte rejsedommer til  

 tjeneste ved en bestemt byret i intet tilfælde kan meddeles udover et tidsrum  

 af to år.
Denne begrænsning vedrører det tidsrum, beskikkelsen opretholdes,  

 uanset om rejsedommeren i beskikkelsesperioden f. eks. alene har arbejdet ved  

 retten i bestemte perioder eller bestemte dage hver uge.
Det forudsættes, at  

 ressourceproblemerne vil blive søgt løst på anden og mere permanent måde,  

 såfremt disse ikke er bragt til ophør ved udløbet af de to år.
Bestemmelsen  

 er ikke til hinder for, at en rejsedommer færdigbehandler påbegyndte sager  

 efter udløbet af to-årsperioden.
 Bestemmelsen er endvidere ikke til hinder for, at der ved en byret, hvor  

 en rejsedommer har været midlertidigt beskikket i to år, på et senere  

 tidspunkt beskikkes en rejsedommer igen, såfremt der på ny midlertidigt  

 opstår ressourcemæssige problemer.
Hvis det er nødvendigt at styrke anklagemyndigheden i de retskredse, hvor  

 der beskikkes en rejsedommer, er der mulighed for eventuelt at få bistand ved  

 den ordning med regionale assistancefuldmægtige, som er etableret under nogle  

 statsadvokaturer.
Det er også muligt at aftale bistand fra f.eks en  

 nabopolitikreds.
Der er allerede under forsøgsordningen etableret en praksis,  

 hvorefter Justitsministeriet modtager underretning fra landsretterne om  

 beskikkelser af rejsedommere, således at Justitsministeriet kan bistå ved en  

 eventuel aftale om midlertidig assistance til anklagemyndigheden.
 Der henvises i øvrigt til de almindelige bemærkninger ovenfor under pkt.  

 2.
I øvrigt bemærkes, at der på finansloven for 1995 blev oprettet 3  

 dommerstillinger ved Københavns Byret, således at der i dag er 39 dommere.  

 Bestemmelsen i retsplejelovens § 15, stk. 1, (lovforslagets § 1, nr. 2)  

 foreslås ændret i overensstemmelse hermed.
Antallet af dommere ved Københavns  

 Byret udgør derfor med de to foreslåede rejsedommere i alt 41.
Til nr. 6 og 7 Civil- og kriminalretten i Slagelse er sammenlagt til et administreret  

 embede, og bestemmelserne i retsplejelovens § 16 a, stk. 1, 3. pkt., og § 17,  

 stk. 1, foreslås ændret i overensstemmelse hermed.
Om forslaget henvises til  

 de almindelige bemærkninger ovenfor under pkt. 6.
Til nr. 8 Bopælspligten for dommere i retsplejelovens § 19, stk. 3, foreslås  

 ophævet.
Forslaget indebærer, at dommere herefter er frit stillet med hensyn  

 til, i hvilken retskreds de ønsker at bo.
Om forslaget i øvrigt henvises til  

 de almindelige bemærkninger ovenfor under pkt. 4.
Til nr. 10 Det foreslås, at en straffesag af ressourcemæssige årsager inden  

 domsforhandling skal kunne flyttes fra en byret til en anden.
En sådan  

 flytning skal efter forslaget som udgangspunkt alene kunne ske inden for  

 nævningekredsen, jf. bekendtgørelse nr. 112 af 11. marts 1986 om tingsteder  

 for landsretterne.
Hvis omstændighederne taler for det, skal sagen dog også  

 kunne flyttes til en af præsidentretterne i landsretskredsen.
Der er to byretter, hvis kreds udgør en nævningekreds, nemlig Københavns  

 Byret og retten i Rønne.
Det forudsættes, at der ikke bliver behov for at  

 flytte sager fra Københavns Byret.
Såfremt en sag skal overføres fra retten i  

 Rønne, må det således altid ske til en anden præsidentret i landsretskredsen.  

 Herudover vil det blandt andet kunne være hensigtsmæssigt at overføre en sag  

 til en præsidentret uden for nævningekredsen, hvis de andre retter i  

 nævningekredsen er små embeder eller embeder med et stort sagspres.
Ved  

 afgørelsen om at flytte en sag til en præsidentret uden for nævningekredsen  

 må der blandt andet tages hensyn til, om sagens parter m.v. herved pålægges  

 en belastende rejseaktivitet.
Kompetencen til at træffe beslutning om overførsel foreslås henlagt til  

 landsretspræsidenten, som udøver kompetencen efter anmodning fra den  

 pågældende dommer.
Tiltalte, anklagemyndigheden og den ret, som sagen  

 påtænkes overført til, skal efter forslaget have lejlighed til at udtale sig,  

 forinden der træffes afgørelse vedrørende flytning af sagen.
Træffer  

 landsretspræsidenten afgørelse om at flytte sagen, skal denne beslutning  

 efter forslaget kunne kæres til Højesteret af tiltalte og af  

 anklagemyndigheden.
 Der henvises i øvrigt til de almindelige bemærkninger under pkt. 3.3.
Til § 2 Retsafgiftsloven Lovforslaget indebærer, at forsikringsselskaber, pengeinstitutter og  

 lignende, som efter stempelloven har tilladelse til selv at berigtige  

 stempelafgift for dokumenter oprettet mellem dem og deres kunder, også kan  

 berigtige tinglysningsafgift på denne måde.
Der henvises til de almindelige  

 bemærkninger under pkt. 6.
Til § 3 Det foreslås, at loven træder i kraft den 1. januar 1996, hvorved  

 rejsedommerordningen gøres permanent ved forsøgsordningens udløb med udgangen  

 af 1995. Bestemmelsen i § 1, nr. 10, hvorefter straffesager kan overflyttes  

 til en anden ret, kan anvendes i sager, hvor tidspunktet for domsforhandling  

 ikke er fastsat ved lovens ikrafttræden.
Bilag I dette bilag er (med mindre skrift) indsat den gældende formulering af de bestemmelser der berøres af lovforslaget § 1 I lov om rettens pleje, jf. lovbekendtgørelse nr. 905 af 10. november 1992  

 som ændret senest ved § 34 i lov nr. 387 af 14. juni 1995, § 1 i lov nr. 389  

 af 14. juni 1995, lov nr. 390 og lov nr. 393 af 14. juni 1995 samt § 4 i lov  

 nr. 427 af 14. juni 1995, foretages følgende ændringer:
 1. § 4, stk. 3, ophæves.
 Stk. 4 bliver herefter stk. 3.
§ 4. Der skal være 2 landsretter: Østre landsret og Vestre  

 Landsret.
Under Østre Landsret henhører staden København og øernes amter,  

 under Vestre Landsret Jyllands amter.
 Stk. 2. Østre Landsret, der har sit sæde i København, består af en  

 præsident og 45 andre landsdommere; Vestre Landsret, der har sit sæde i  

 Viborg, består af en præsident og 22 andre landsdommere.
 Stk. 3. Der ansættes en dommer ved Østre Landsret og to dommere  

 ved Vestre Landsret fortrinsvis til varetagelse af de i § 45 nævnte opgaver.
 Stk. 4. I præsidentens forfald træder i fornødent fald det efter  

 embedsalder ældste tilstedeværende medlem af retten i hans sted.
 2. § 15, stk. 1, affattes således:
»Københavns Byret består af en præsident og 41 andre dommere.« 3. § 15, stk. 2, affattes således:
» Stk. 2. Retten i Århus består af en præsident og 15 andre  

 dommere.« 4. § 15, stk. 4, affattes således:
» Stk. 4. Retten i Ålborg består af en præsident og 10 andre  

 dommere.« 5. I § 15 indsættes som nyt stk. 6:
» Stk. 6. To af dommerne ved Københavns Byret, en af dommerne  

 ved retten i Århus og en af dommerne ved retten i Ålborg ansættes fortrinsvis  

 til varetagelse af de i § 45 nævnte opgaver.« Stk. 6 bliver herefter stk. 7.
 § 15. Københavns byret består af en præsident og 36 andre dommere.
 Stk. 2. Retten i Århus består af en præsident og 14 andre dommere.
 Stk. 3. Retten i Odense består af en præsident og 10 andre  

 dommere.
 Stk. 4. Retten i Ålborg består af en præsident og 9 andre dommere.
 Stk. 5. Retten i Roskilde består af en præsident og 7 andre  

 dommere.
Stk. 6. Københavns Byret og retterne i Århus, Odense, Ålborg, og  

 Roskilde deles i afdelinger, som hver beklædes af en enkelt dommer.  

 Almindelige regler om forretningernes fordeling mellem afdelingerne  

 fastsættes af rettens præsident med Justitsministeriets godkendelse.
Sagernes  

 fordeling mellem dommerne bestemmes af præsidenten efter forhandling med  

 rettens medlemmer.
 6. § 16 a, stk. 1, 3. pkt., affattes således:
 »Retterne i Gentofte, Gladsaxe, Tåstrup, Hørsholm, Slagelse,  

 Svendborg, Kolding og Skanderborg består af 2 dommere«.
§ 16 a.
Retten i Randers består af 4 dommere.
Retten på  

 Frederiksberg samt retterne i Lyngby, Ballerup, Esbjerg, Horsens og Herning  

 består af 3 dommere.
Retterne i Gentofte, Gladsaxe, Tåstrup, Hørsholm,  

 Svendborg, Kolding og Skanderborg består af 2 dommere.
Stk. 2-3. (Udeladt) 7. § 17, stk. 1, affattes således:
»Der ansættes to dommere ved retterne i Glostrup, Helsingør,  

 Hillerød, Frederikssund, Holbæk, Næstved, Haderslev, Sønderborg, Vejle,  

 Fredericia, Silkeborg, Viborg, Frederikshavn og Hjørring.« § 17. Der ansættes 2 dommere ved retterne Glostrup, Helsingør,  

 Hillerød, Frederikssund, Holbæk, Slagelse, Næstved, Haderslev, Sønderborg,  

 Vejle, Fredericia, Silkeborg, Viborg, Frederikshavn og Hjørring.
Stk. 2-4. (Udeladt) 8. § 19, stk. 3, ophæves.
 Stk. 4 og 5 bliver herefter stk. 3 og 4.
 § 19. Justitsministeren fastsætter tingstederne for byretterne.
 Stk. 2. Tildeles der en retskreds flere tingsteder, fastsætter  

 Justitsministeren de dele af kredsen, som med hensyn til rettens ordentlige  

 møder skal henhøre til ethvert af disse.
 Stk. 3. Dommeren skal have bopæl ved kredsens tingsted  

 (hovedtingsted). Dog kan Justitsministeren tilstede afvigelse herfra.
Stk. 4. Skønnes det efter omstændighederne fornødent, kan  

 justitsministeren bestemme, at dommeren på et eller flere steder i  

 retskredsen uden for hovedtingstedet vil have at indrette en afdeling af sit  

 embedskontor.
Justitsministeren træffer bestemmelse om kontordagenes antal og  

 kontortidens længde.
 Stk. 5. Reglen i § 11, stk. 2, finder tilsvarende anvendelse på  

 byretterne.
 9. § 45, stk. 2, affattes således:
» Stk. 2. Beskikkelse efter stk. 1 kan uden ansøgning kun  

 meddeles de i § 15, stk. 6, nævnte dommere, der gør tjeneste i  

 landsretskredsen.
Beskikkelsen til tjeneste ved en bestemt byret kan i intet  

 tilfælde meddeles udover et tidsrum af to år.« § 45. Landsrettens præsident kan meddele midlertidig beskikkelse  

 som yderligere dommer ved en byret, når byrettens forhold tilsiger det.  

 Bestemmelsen i § 44, stk. 4, finder tilsvarende anvendelse.
 Stk. 2. Beskikkelse efter stk. 1 kan uden ansøgning kun meddeles  

 de i § 4, stk. 3, nævnte dommere, der gør tjeneste i landsretskredsen.  

 Beskikkelsen kan i intet tilfælde meddeles ud over et samlet tidsrum af 2 år.
 Stk. 3. Sker beskikkelsen ved en af de i § 17, stk. 1 eller 4,  

 omhandlede byretter, træffer landsretspræsidenten efter forhandling med  

 byrettens medlemmer bestemmelse om, hvilke forretninger, der skal varetages  

 af den midlertidigt beskikkede dommer.
 10. I § 702 indsættes som stk. 2:
» Stk. 2. Når byrettens forhold tilsiger det, kan landsrettens  

 præsident efter anmodning fra byretten inden domsforhandlingens begyndelse  

 beslutte, at en sag skal behandles ved en anden byret i nævningekredsen  

 eller, hvis omstændighederne taler for det, ved en af de i § 15 nævnte retter  

 i landsretskredsen.
Tiltalte, anklagemyndigheden og den ret, hvortil sagen  

 påtænkes overført, skal forinden have lejlighed til at udtale sig om  

 spørgsmålet.
Landsretspræsidentens afgørelse om, at en sag skal overføres,  

 kan af tiltalte og anklagemyndigheden kæres til Højesteret.« § 702. Afvigelse fra reglerne om værneting kan, sålænge  

 domsforhandling endnu ikke er påbegyndt, på begæring, når særegne grunde  

 taler derfor, besluttes af landsretten, dersom spørgsmålet angår nævninge-  

 eller retskredse i samme landsretskreds, og i andre tilfælde af højesteret.
§ 2 I lov om retsafgifter, jf. lovbekendtgørelse nr. 460 af 27. juni 1989 som  

 ændret senest ved § 3 i lov nr. 389 af 14. juni 1995 og § 3 i lov nr. 427 af  

 14. juni 1995, foretages følgende ændring:
 1. I § 41 e, stk. 2, indsættes som 3. pkt.:
»Såfremt forsikringsselskaber, pengeinstitutter og lignende har  

 tilladelse til selv at stemple dokumenter efter stempellovens § 21, stk. 3,  

 kan afgifter efter dette kapitel for dokumenter, som oprettes i forholdet  

 mellem dem og deres kunder, dog berigtiges på tilsvarende måde.« § 41 e.
Afgiften forfalder til betaling, når dokumentet anmeldes  

 til tinglysning.
Stk. 2. Afgiften erlægges ved, at dokumentet forsynes med et eller  

 flere stempelmærker, der svarer til afgiften.
Indbetales afgiften kontant,  

 forsyner tinglysningskontoret dokumentet med stempelmærke.
Stk. 3. Betales afgiften ikke samtidig med anmeldelsen, afvises  

 dokumentet fra dagbogen.
I så fald bortfalder afgiften.
