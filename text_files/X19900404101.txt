 Boligstøttemodtager klager over kommunens afvisning af at yde  

 boligstøtte med virkning tilbage fra et påstået tidligere  

 ansøgningstidspunkt, hvor modtageren hævder at have ansøgt mundtligt.
 Kommunen henviser til, at det ikke kan dokumenteres, at ansøgning som  

 anført er indgivet.
 Ankenævnet hjemviser sagen til fornyet behandling i kommunen, idet  

 nævnet henviser til et almindeligt princip om vejledningspligt for offentlige  

 myndigheder samtidig med, at det lægges til grund, at modtageren har rettet  

 personlig henvendelse til kommunen i anledning af ansøgning om folkepension.
 De har den 12. februar 1990 klaget over, at kommune har afslået at yde  

 boligstøtte i perioden 1. april - 30. november 1989.
 Sagen har været behandlet i amtsankenævnets møde den 5. oktober 1990.
Nævnet traf på baggrund af vedlagte redegørelse følgende A F G Ø R E L S E Indledningsvis fandt amtsankenævnet anledning til at bemærke, at  

 boligstøtte udbetales efter ansøgning, jfr. boligstøttelovens § 35, og at der  

 i henhold til almindelige forvaltningsretlige principper normalt ikke ydes  

 hjælp forud for ansøgning herom.
 Nævnet har ved sagens behandling lagt til grund, at De har rettet  

 personlig henvendelse til kommunen i forbindelse med ansøgning om  

 folkepension.
 Nævnet har herefter lagt til grund, at årsagen til, at De ikke har søgt om  

 boligstøtte pr. 1/4 1990, er kommunens manglende eller forkerte vejledning i  

 forbindelse med Deres ansøgning om folkepension, jfr. boligstøttevejledning  

 pkt. 14.1, sidste afsnit.
 Da der i dansk ret antages at gælde et almindeligt princip om  

 vejledningspligt for offentlige myndigheder i et tilfælde som dette, jfr.  

 princippet i bistandslovens § 28, fandt nævnet, at De burde stilles, som om  

 ansøgningen om boligstøtte er indgivet før den 1/4 1989.
 Nævnet hjemviste derfor sagen til fornyet behandling i kommunen, herunder  

 til undersøgelse af, hvorvidt De opfylder betingelsen for at modtage  

 boligstøtte fra 1/4 1989.
 Kommunens fornyede afgørelse kan inden 4 uger indbringes for  

 amtsankenævnet.
 Om muligheden for at klage, se vedlagte klagevejledning.
Med venlig hilsen Kopi er samtidig fremsendt til:
Kommune, social- og sundhedsforvaltningen R e d e g ø r e l s e Klagen:
 N.N. har ved brev modtaget i kommune den 12. februar 1990 klaget over, at  

 kommunen har afslået at yde boligstøtte i perioden 1. april - 30. november  

 1989.
 Kommune underrettede om afgørelsen den 7. februar 1990.
 Kommune har den 1. marts 1990 fremsendt kopi af sagens akter.
 Sagsforløb:
 Klager søgte den 30. november 1989 om boligstøtte med tilbagevirkende  

 kraft fra 1. april 1989. I ansøgningen er følgende bl.a. anført:
»Idet jeg fremsender ansøgning om boligstøtte - efter forudgående  

 besøg på kontoret d.d., hvor jeg på udmærket måde blev betjent af hr.
X.X.,  

 skal jeg knytte nogle bemærkninger til min ansøgning om boligstøtte med  

 tilbagevirkende kraft fra 1/4 1989. Det var desværre en anmodning, som  

 hr.
X.X. ikke så sig i stand til at imødekomme, trods min mundtlige  

 forklaring om kontorets åbenlyse forkerte behandling af min sag.
I lighed med andre kommende folkepensionister modtog jeg et par måneder  

 før min 67.års fødselsdag den 28/3 1989 nogle ansøgningsskemaer fra  

 socialforvaltningen til brug ved ansøgning om folkepension m.v. - Jeg  

 udfyldte papirerne så godt jeg kunne og traf aftale med kontoret om en  

 personlig samtale med en socialrådgiver, idet jeg aldrig før havde betrådt et  

 sådant kontor og derfor følte mig lidt usikker.
Jeg medtog endvidere sidste  

 års selvangivelse samt forskudsskema for 1989.
 Således rustet drøftede jeg min økonomiske situation med en venlig,  

 kvindelig sagsbehandler, der oplyste mig om, at jeg kunne forvente laveste  

 folkepension.
Da vi kom til mit ansøgningsskema om boligstøtte sagde den venlige dame  

 ordret: »Det kan du godt glemme alt om.
Din husstandsindtægt er for stor  

 til, at du kan opnå boligstøtte, varmetilskud og medicintilskud.« Således orienteret erklærede jeg mig indforstået med, at hun  

 »skrottede« ansøgningsskemaet i papirkurven.
Når jeg trods dette afslag nu alligevel søger om boligstøtte skyldes det  

 en ren og skær tilfældighed. - Gårs dato den 29/11 1989 kom jeg i snak med en  

 nybagt folkepensionist.
Og læg nu mærke til følgende: Vi har samme  

 lejlighedsstørrelse.
Vor husstandsindkomst er af samme størrelse.
 Den pågældende lejer viste mig et brev, han netop havde modtaget fra  

 socialforvaltningen, og hvoraf fremgik, at han var berettiget til  

 boligstøtte.
Således foranlediget henvendte jeg mig d.d. til Deres kontor og forventer  

 naturligvis, at den misinformation, som Deres kontor har givet mig i februar  

 md. d.a. ikke skal komme mig til skade, således jeg mister 8 mdr.  

 boligstøtte.' Kommunes begrundelse for afgørelsen:
 Under henvisning til deres skrivelse af 30/11-89 meddeles det herved, at  

 De modtager boligstøtte fra d. 1/12-89.
 Der vedlægges check på kr. 2.773,- for perioden 1/12-89 til 28/2-90.
 Den månedlige boligstøtte er herefter 934,- kr. månedlig.
 Beløbet vil fremover blive indsat på Deres bankkonto.
 Da De i Deres henvendelse anmoder om boligstøtte fra 1/4-89, har det været  

 undersøgt, om der kunne skaffes dokumentation for, at De har søgt boligstøtte  

 først på året 1989. Det har desværre ikke været muligt - ej heller via  

 sagsbehandler - at fremskaffe dokumentation for, at De har søgt boligstøtte.  

 Det må derfor fastholdes, at boligstøtte først kan ydes med virkning fra  

 begyndelsen af den måned, der følger nærmest efter ansøgningens indgivelse,  

 der henvises til boligstøttelovens § 35, stk. 1.
 Klagers begrundelse for klagen:
 Klager har bl.a. anført følgende:
»I den anledning vedlægger jeg kopi af min skrivelse af 30/11-1989  

 til socialforvaltningen. - Det fremgår vist tydeligt heraf, at jeg i februar  

 md. 1989 er blevet groft misinformeret af den pågældende  

 sagsbehandler/socialrådgiver.
Læg venligst mærke til, at jeg ikke sendte de  

 forskellige ansøgningsskemaer med posten, som forvaltningen ellers opfordrede  

 til (orientering om folkepension og boligydelse), men i stedet traf aftale  

 med kontoret om et møde, idet jeg for at undgå misforståelser ønskede en  

 personlig drøftelse om de rettigheder og pligter, jeg nu havde som kommende  

 folkepensionist.
 Det er mig ufatteligt, at en så åbenbar fejlekspedition fra  

 socialforvaltningens højtuddannede personales side overfor en kommende  

 folkepensionist, tilsyneladende skal komme pensionisten til skade - rent  

 økonomisk.
Jeg forventer naturligvis, at amtsankenævnet tager min berettigede klage  

 til efterretning.« Supplerende oplysninger:
 Kommunes pensionsafdeling har telefonisk oplyst, at der til alle kommende  

 folkepensionister udsendes ansøgningsskema vedr. folkepension, og at der  

 samtidig vedlægges skema vedr. ansøgning om boligstøtte.
 Kommunen har intet journalmateriale vedr. klagers ansøgning om  

 folkepension og vejledningen i øvrigt, og den sagsbehandler, som klager har  

 haft kontakt med på kommunen har p.t. orlov og kommer muligvis ikke tilbage  

 igen.
Kommunen oplyser, at der normalt, når der indgives ansøgning om  

 folkepension, laves en aktuel indkomst, og at denne også bruges ved  

 beregningen af boligstøtte.
De kommende folkepensionister bliver således  

 normalt henvist til boligstøttekontoret medbringende den aktuelle  

 indkomstopgørelse.
Der er ikke i forbindelse med klagers ansøgning lavet  

 aktuel indkomstopgørelse.
På pensionsansøgningsskemaet er der hen over siden  

 skrevet »grundbeløb«.
 Rets- og vurderingsgrundlag:
 Bistandslovens § 28:
Det sociale udvalg kan tilbyde enlige og familier vederlagsfri løbende  

 vejledning og rådgivning og er forpligtet til ved opsøgende virksomhed at  

 rette sådant tilbud til enhver, som må antages at trænge hertil.
Målet for  

 vejledningsarbejdet er at hjælpe de pågældende over øjeblikkelige  

 vanskeligheder og på længere sigt sætte dem i stand til at løse opstående  

 problemer ved egen hjælp.
Vejledningen kan ydes alene eller i forbindelse med  

 anden hjælp eller bistand.
 Lov om individuel boligstøtte:
 § 35, stk. 1: Ansøgning om boligstøtte indgives til kommunalbestyrelsen.  

 Boligstøtte ydes med virkning fra begyndelsen af den måned, der følger  

 nærmest efter ansøgningens indgivelse.
 FOB - 1981:
 Ombudsmandsudtalelse 17-8:
 2) Spørgsmål om, hvilken betydning en eventuel forsømmelse af en  

 vejledningsforpligtelse fra forvaltningens side har for ansøgeren, for så  

 vidt angår adgangen til at få økonomisk bistand fra et vist tidligere  

 tidspunkt forud for det egentlige ansøgningstidspunkt.
 Jeg er for så vidt enig i, at en »forsømmelse af en (underretnings)  

 forpligtelse« ikke har som umiddelbar følge, at der må ydes den bistand,  

 som muligvis kunne være ydet, men i det omfang, social- og  

 sundhedsforvaltningen har kontakt med en person vedrørende et spørgsmål om  

 hjælp efter den sociale lovgivning, og vedkommende ikke får tilstrækkelig  

 vejledning vedrørende dette spørgsmål, foreligger der efter min opfattelse  

 den mulighed på et senere tidspunkt at ligestille den første kontakt med en  

 egentlig ansøgning.
 Boligstyrelsens vejledning af 22. oktober 1987:
 Punkt 14.1:
 Det henstilles til kommunalbestyrelsen, at der informeres om adgangen til  

 at ansøge om boligstøtte, samtidig med at der efter § 20, stk. 2, i lov om  

 social pension udsendes meddelelse om ret til folkepension.
