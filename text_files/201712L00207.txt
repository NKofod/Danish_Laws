Fremsat den 23. marts 2018 af skatteministeren (Karsten Lauritzen) Forslag til Lov om ændring af fusionsskatteloven (Beskatning af løbende indtægter ved grænseoverskridende omstruktureringer) § 1 I fusionsskatteloven, jf. lovbekendtgørelse nr. 1017 af 24. august 2015, som ændret ved § 5 i lov nr. 652 af 8. juni 2016, § 1 i lov nr. 1557 af 13. december 2016, § 4 i lov nr. 1375 af 4. december 2017 og § 12 i lov nr. 1555 af 19. december 2017, foretages følgende ændring:
 1. I § 5 indsættes som stk. 4:
»Stk. 4. Fusionerer et her i landet hjemmehørende selskab med et i udlandet hjemmehørende selskab som modtagende selskab, kan som skattemæssig fusionsdato tidligst anvendes den dag, hvor fusionen er vedtaget i alle de fusionerende selskaber.
Det kræves ikke, at de fusionerende selskaber har samme skattemæssige fusionsdato. 1. og 2. pkt. finder ikke anvendelse, hvis det modtagende selskab både før og efter fusionens vedtagelse indgår i en international sambeskatning efter selskabsskattelovens § 31 A, og denne internationale sambeskatning frem til fusionens vedtagelse omfatter det her i landet hjemmehørende selskab.« § 2 Stk. 1. Loven træder i kraft den 1. juli 2018.
 Stk. 2. Loven har virkning for selskabsmæssige omstruktureringer, hvor den selskabsmæssige omstrukturering er vedtaget i ét eller flere af de deltagende selskaber den 23. marts 2018 eller senere.
Bemærkninger til lovforslaget Almindelige bemærkninger 1. Indledning Det er et grundlæggende princip bag hele selskabsbeskatningen, herunder reglerne om beskatning i forbindelse med ophør af skattepligt til Danmark, at indtægter, der er optjent her i landet, også skal beskattes her i landet.
Lovforslaget har til hensigt at justere fusionsskattelovens regler, fordi det har vist sig, at de gældende regler for grænseoverskridende omstruktureringer i visse tilfælde utilsigtet giver mulighed for at undgå dansk beskatning af indtægter optjent her i landet.
1.1. Lovforslagets formål og baggrund Lovforslaget har til formål at afskære en utilsigtet mulighed for at anvende fusionsskattelovens regler om grænseoverskridende fusion, spaltning og tilførsel af aktiver til at undgå beskatning af indkomst optjent her i landet.
Det tidspunkt, hvorfra en skattefri fusion har skattemæssig virkning (fusionsdatoen), kan efter gældende regler ligge forud for det tidspunkt, hvor fusionen endeligt vedtages i de fusionerende selskaber. Østre Landsret har således ved en dom af 27. oktober 2017 fastslået, at dette var tilfældet i en sag, hvor et dansk selskab i en multinational koncern var indskydende selskab i en grænseoverskridende fusion med et udenlandsk søsterselskab.
I den konkrete sag indebar det, at en indkomst på ca. 140 mio. kr., som det danske selskab havde opnået i perioden mellem fusionsdatoen og tidspunktet for fusionens vedtagelse, ikke blev undergivet beskatning i Danmark.
 Ved grænseoverskridende fusioner, hvor et udenlandsk selskab er det modtagende selskab, bør indkomst optjent i et indskydende dansk selskab før fusionens vedtagelse undergives beskatning her i landet, og dette bør ikke kunne undgås ved, at de deltagende selskaber har mulighed for at gennemføre fusionen med tilbagevirkende kraft i skattemæssig henseende.
 Med henblik på at sikre dette foreslås det, at fusionsdatoen for et dansk selskab, der deltager i en skattefri grænseoverskridende fusion, hvor et udenlandsk selskab er det modtagende selskab, ikke kan ligge forud for det tidspunkt, hvor fusionen er vedtaget i alle de fusionerende selskaber.
 Forslaget vil også få betydning for spaltning af et her i landet hjemmehørende selskab, når det modtagende selskab er hjemmehørende i udlandet, samt for grænseoverskridende tilførsel af aktiver fra et dansk indskydende selskab.
 Da muligheden for at undgå dansk beskatning ved gennemførelse af grænseoverskridende selskabsmæssige omstruktureringer efter fusionsskatteloven er utilsigtet, foreslås det, at loven skal have virkning for grænseoverskridende fusioner m.v., hvor de først er vedtaget af alle de deltagende selskaber den 23. marts 2018 eller senere.
2. Lovforslagets indhold 2.1. Gældende ret I skattemæssig henseende indebærer en fusion mellem to selskaber, at det indskydende selskab betragtes som ophørt.
Såfremt en fusion gennemføres som en skattepligtig fusion, reguleres spørgsmålet om det tidspunkt, hvorfra fusionen har skattemæssig virkning, af bestemmelsen i selskabsskattelovens § 8 A.
Denne bestemmelse giver ikke mulighed for med tilbagevirkende kraft at lade aktiver og passiver udgå af dansk beskatning, og den giver heller ikke mulighed for at undgå beskatning af indkomst optjent her i landet inden fusionens vedtagelse.
Såfremt en fusion gennemføres som en skattefri fusion efter fusionsskatteloven, følger det af fusionsskattelovens § 7, stk. 1, at indkomsten i det indskydende selskab ansættes for perioden fra udløbet af sidste sædvanlige indkomstår frem til fusionsdatoen, som er den dato, hvorfra fusionen har skattemæssig virkning.
Efter fusionsskattelovens § 7, stk. 2, er det det modtagende selskab, som har pligt til at indgive selvangivelse for det indskydende selskabs indkomst frem til fusionsdatoen, og det modtagende selskab indtræder efter bestemmelsen generelt i de rettigheder og forpligtelser, som det indskydende selskab har i forhold til skattemyndighederne.
Regler om fastlæggelse af fusionsdatoen fremgår af fusionsskattelovens § 5. Efter hovedreglen i bestemmelsens stk. 1 anses datoen for den i forbindelse med fusionen udarbejdede åbningsstatus for fusionsdato, idet fusionsskattelovens regler dog kun kan anvendes, når datoen for fusionens åbningsstatus er sammenfaldende med skæringsdatoen for det modtagende selskabs regnskabsår.
Bestemmelsen giver mulighed for at fastsætte en fusionsdato, der ligger forud for det tidspunkt, hvor fusionen endeligt vedtages i de fusionerende selskaber.
Såfremt fusionen medfører, at en koncernforbindelse ophører eller etableres, og at et deltagende selskab som følge heraf enten indtræder i eller udgår af en national sambeskatning, er fusionsdatoen for det pågældende selskab dog tidspunktet for sambeskatningens etablering eller ophør, jf. fusionsskattelovens § 5, stk. 3. I så fald foretages der efter selskabsskattelovens § 31, stk. 5, en særskilt indkomstansættelse for den periode af det pågældende indkomstår, der er forløbet indtil det tidspunkt, hvor koncernforbindelsen etableres eller ophører.
Denne indkomstopgørelse foretages, som om perioden udgør et helt indkomstår.
Når der foretages en særskilt indkomstansættelse efter selskabsskattelovens § 31, stk. 5, vil indkomst optjent frem til det tidspunkt, hvor fusionen er endeligt vedtaget i de deltagende selskaber, altid blive beskattet her i landet.
Det kan altså i disse tilfælde ikke ved gennemførelse af en fusion med tilbagevirkende kraft opnås, at der ikke sker beskatning af indtægter, der allerede er realiseret på det tidspunkt, hvor fusionen endeligt vedtages.
 Det blev ved en Østre Landsrets dom af 27. oktober 2017 (SKM2017·683·ØLR) fastslået, at to selskaber i en grænseoverskridende koncernintern fusion, hvor det modtagende selskab var udenlandsk, kunne kræve fusionsdatoen fastlagt med tilbagevirkende kraft i medfør af fusionsskattelovens § 5, stk. 1, selv om det indskydende danske selskab ved fusionen udtrådte af en sambeskatning med andre danske selskaber. Østre Landsret lagde vægt på, at fusionen ikke indebar, at en koncernforbindelse blev etableret eller ophørte, og at der derfor ikke var grundlag for kræve bestemmelsen i fusionsskattelovens § 5, stk. 3, anvendt.
Såfremt der i medfør af reglerne i fusionsskattelovens § 5 er fastsat en fusionsdato, der ligger forud for det tidspunkt, hvor fusionen endeligt er vedtaget, betyder det, at det indskydende selskabs indkomst fra og med fusionsdatoen indregnes i det modtagende selskabs indkomstopgørelse.
Fusionen sker således med tilbagevirkende kraft både selskabsretligt og skatteretligt.
Hvor de deltagende selskaber i en sådan fusion er skattemæssigt hjemmehørende i Danmark, vil det modtagende selskab ved sin danske indkomstopgørelse skulle medregne indkomsten i det indskydende selskab i perioden mellem fusionsdatoen og datoen for fusionens vedtagelse.
Såfremt det modtagende selskab er hjemmehørende i udlandet, vil en eventuel indkomst i det indskydende selskab i perioden mellem fusionsdatoen og fusionens endelige vedtagelse derimod kun være undergivet beskatning her i landet, såfremt denne indkomst som følge af fusionen vil skulle henføres til et fast driftssted, som det modtagende selskab har her i landet.
For så vidt angår de aktiver og passiver, der tilhører et indskydende selskab i en grænseoverskridende fusion, følger det af fusionsskattelovens § 15, stk. 4, at bestemmelserne i § 8, stk. 1-4, finder anvendelse vedrørende de aktiver og passiver, der både før og efter fusionen er omfattet af dansk beskatningsret.
Det modtagende selskab succederer således i det indskydende selskabs anskaffelsestidspunkt, anskaffelsessum og anskaffelseshensigt i relation til aktiver og passiver, der efter fusionen skal henføres til et fast driftssted i Danmark.
 De aktiver og passiver, der udgår af dansk beskatningsret i forbindelse med fusionen, anses derimod for afstået på fusionstidspunktet, og fortjeneste eller tab på disse aktiver beskattes med udgangspunkt i handelsværdien, jf. fusionsskattelovens § 15, stk. 4, 3. pkt., og selskabsskattelovens § 5. Efter selskabsskattelovens § 5 fortsætter skattepligten indtil tidspunktet for opløsningen, og beskatningstidspunktet for de aktiver og passiver, der udgår af dansk beskatningsret, kan derfor ikke ligge forud for datoen for fusionens endelige vedtagelse.
 Reglerne i fusionsskattelovens § 5 finder også anvendelse i forbindelse med grænseoverskridende spaltning af et her i landet hjemmehørende selskab, jf. fusionsskattelovens § 15 b, stk. 2, og i forbindelse med grænseoverskridende tilførsel af aktiver, hvor det indskydende selskab er hjemmehørende her i landet, jf. fusionsskattelovens § 15 d, stk. 2.
2.2. Lovforslaget Det foreslås, at fusionsdatoen for et dansk selskab, der deltager i en grænseoverskridende skattefri fusion, hvor et udenlandsk selskab er det modtagende selskab, ikke skal kunne ligge forud for det tidspunkt, hvor fusionen er vedtaget i alle de fusionerende selskaber.
Dette skal efter forslaget dog ikke gælde, såfremt det udenlandske modtagende selskab både før og efter fusionens vedtagelse indgår i en international sambeskatning efter selskabsskattelovens § 31 A, og denne sambeskatning frem til fusionens vedtagelse har omfattet det indskydende selskab.
 Den foreslåede bestemmelse vil indebære, at der i relation til denne type af fusioner m.v. ikke for det danske indskydende selskab vil være mulighed for i skattemæssig henseende at tillægge fusionen tilbagevirkende kraft i forhold til det tidspunkt, hvor fusionen vedtages, medmindre en sådan tilbagevirkende kraft som følge af anvendelsen af reglerne om international sambeskatning er uden betydning for den danske indkomstopgørelse.
Den ansættelse, der efter fusionsskattelovens § 7, stk. 1, skal foretages af indkomsten i det indskydende selskab for perioden fra udløbet af sidste sædvanlige indkomstår frem til fusionsdatoen, vil i de af forslaget omfattede tilfælde skulle omfatte samtlige skattepligtige indtægter og udgifter frem til datoen for fusionens vedtagelse.
Det modtagende selskab vil fortsat efter fusionsskattelovens § 7, stk. 2, have pligt til at indgive selvangivelse for det indskydende selskabs indkomst frem til fusionsdatoen, og det modtagende selskab vil også fortsat hæfte for skattens betaling.
 Da reglerne om fusionsdatoen i fusionsskattelovens § 5 finder tilsvarende anvendelse i forbindelse med grænseoverskridende spaltning af et her i landet hjemmehørende selskab, jf. fusionsskattelovens § 15 b, stk. 2, og i forbindelse med grænseoverskridende tilførsel af aktiver, hvor det indskydende selskab er hjemmehørende her i landet, jf. fusionsskattelovens § 15 d, stk. 2, vil den foreslåede bestemmelse sikre, at der heller ikke i forbindelse med sådanne transaktioner er mulighed for at undgå dansk beskatning af indtægter optjent her i landet.
 Dansk beskatning af løbende indtægter optjent her i landet i perioden frem til den endelige vedtagelse af fusionen m.v. vil desuden sikre, at den skæringsdato, der vil skulle anvendes i relation til beskatningen af disse indtægter, svarer til den, der anvendes i relation til afståelsesbeskatningen af aktiver og passiver, der udgår af dansk beskatningsret i forbindelse med fusionen m.v.
Den foreslåede bestemmelse vil forhindre en utilsigtet mulighed for i forbindelse med grænseoverskridende fusioner m.v. at undgå dansk beskatning af indtægter optjent her i landet.
Det foreslås derfor, at loven tillægges virkning for fusioner m.v., der vedtages fra og med datoen for lovforslagets fremsættelse.
Det bemærkes, at de gældende regler kan give mulighed for, at indtægter optjent i Danmark helt kan unddrages beskatning, hvis indtægterne heller ikke beskattes i udlandet.
Dette vil kunne øge risikoen for, at der spekuleres i at undgå dansk beskatning af den her i landet optjente indkomst.
3. Økonomiske og administrative konsekvenser for det offentlige Med forslaget forhindres en utilsigtet mulighed for i forbindelse med grænseoverskridende fusioner m.v. at undgå dansk beskatning af indtægter optjent her i landet.
Herved forhindres det, at der fremadrettet potentielt kan opstå et ikke uvæsentligt mindreprovenu som følge af spekulation i reglerne.
 Forslaget vurderes ikke at have nævneværdige administrative konsekvenser for det offentlige.
 4. Økonomiske og administrative konsekvenser for erhvervslivet m.v.
 Med forslaget forhindres en utilsigtet mulighed for i forbindelse med grænseoverskridende fusioner m.v. at undgå dansk beskatning af indtægter optjent her i landet.
Hvis der sker beskatning i udlandet af de pågældende indtægter, vil det umiddelbart indebære en dobbeltbeskatning.
Da indtægterne er optjent her i landet, bør de imidlertid også beskattes her, og det er derfor beskatningen i udlandet, der i givet fald bør frafaldes eller nedsættes for at eliminere dobbeltbeskatningen.
En eventuel risiko for dobbeltbeskatning må endvidere antages at kunne imødegås ved, at virksomhederne tilrettelægger de selskabsmæssige omstruktureringer således, at de ikke gennemføres med tilbagevirkende kraft i forhold til vedtagelsestidspunktet.
 Forslaget vurderes på den baggrund ikke at have nævneværdige økonomiske konsekvenser for erhvervslivet m.v.
 Forslaget vurderes ikke at have nævneværdige administrative konsekvenser for erhvervslivet m.v.
5. Administrative konsekvenser for borgerne Lovforslaget har ingen administrative konsekvenser for borgerne.
6. Miljømæssige konsekvenser Lovforslaget har ingen miljømæssige konsekvenser.
7. Forholdet til EU-retten Fusionsskattelovens § 15, stk. 4, der giver mulighed for at anvende regler om skattemæssig succession ved grænseoverskridende fusioner, hvor det danske selskab er indskydende selskab og dermed i skattemæssig henseende ophører ved fusionen, implementerer bestemmelser i direktiv 2009/133/EF om en fælles beskatningsordning ved fusion, spaltning, partiel spaltning, tilførsel af aktiver og ombytning af aktier vedrørende selskaber i forskellige medlemsstater og ved flytning af et SEs eller SCEs vedtægtsmæssige hjemsted mellem medlemsstater (fusionsskattedirektivet). Fusionsskattedirektivet indeholder ikke regler om det tidspunkt, hvorfra en fusion skal tillægges virkning i skattemæssig henseende.
Den foreslåede ændring vedrørende fastsættelse af fusionsdatoen for visse fusioner og andre selskabsmæssige omstruktureringer vil muligvis kunne anses for at udgøre en restriktion i den frie etableringsret, fordi den specifikt regulerer grænseoverskridende fusioner m.v.  Forslaget har til hensigt at sikre, at indtægt optjent her i landet også faktisk beskattes her i landet.
Dette er i overensstemmelse med hensynet til den afbalancerede fordeling af beskatningskompetencen mellem medlemsstaterne, som efter EU-Domstolens faste praksis er et tvingende alment hensyn, der kan begrunde restriktioner i den frie bevægelighed.
Den foreslåede regel er nødvendig for at varetage det nævnte hensyn, og den rækker ikke videre end, hvad hensynet kræver.
 Forslaget vurderes derfor at være i overensstemmelse med EU-retten.
 8. Hørte myndigheder og organisationer m.v.
Lovforslaget har ikke været i høring forud for fremsættelsen, idet der er tale om et forslag, der skal have virkning fra forslagets fremsættelse, da det er vurderingen, at der ellers ville være risiko for spekulation.
Lovforslaget vil derfor blive sendt i høring samtidig med fremsættelsen til følgende:
 Advokatsamfundet, Arbejderbevægelsens Erhvervsråd, CEPOS, Cevea, Dansk Byggeri, Dansk Energi, Dansk Erhverv, Danske Advokater, Danske Havne, Danske Rederier, DI, DVCA, Finans Danmark, Foreningen Danske Revisorer, Forsikring og Pension, IBIS, Justitia, Kraka, Landbrug og Fødevarer, Landsskatteretten, Mellemfolkeligt Samvirke, Olie Gas Danmark, SEGES, Skatteankestyrelsen, SRF Skattefaglig Forening.
Bemærkninger til lovforslagets enkelte bestemmelser Til § 1 Efter fusionsskattelovens § 5, stk. 1, anses datoen for den i forbindelse med fusionen udarbejdede åbningsstatus for fusionsdato, dvs. den dato hvorfra fusionen tillægges virkning i skattemæssig henseende.
Det er dog efter bestemmelsen en betingelse for anvendelse af fusionsskattelovens regler, at datoen for fusionens åbningsstatus er sammenfaldende med skæringsdatoen for det modtagende selskabs regnskabsår.
Såfremt fusionen medfører, at en koncernforbindelse ophører eller etableres, og at et deltagende selskab som følge heraf enten indtræder i eller udgår af en national sambeskatning, er fusionsdatoen for det pågældende selskab dog tidspunktet for sambeskatningens etablering eller ophør, jf. fusionsskattelovens § 5, stk. 3.
Uden for de tilfælde, der er omfattet af fusionsskattelovens § 5, stk. 3, vil der være mulighed for at fastsætte fusionsdatoen til en dato, der ligger forud for datoen for fusionens vedtagelse i de deltagende selskaber.
Fusionsskattelovens § 5 giver mulighed for at tilrettelægge en fusion således, at løbende indtægter oppebåret i Danmark før fusionens vedtagelse ved visse grænseoverskridende fusioner ikke undergives beskatning her i landet.
Der henvises om de gældende regler og konsekvenserne heraf i øvrigt til afsnit 2.1.
 Det foreslås i bestemmelsens 1. pkt., at fusionsdatoen for et dansk selskab, der er indskydende selskab i en grænseoverskridende fusion, der behandles efter fusionsskattelovens regler, ikke kan fastsættes til et tidspunkt, der ligger forud for den dato, hvor fusionen er vedtaget i alle de selskaber, der deltager i fusionen.
Ved en grænseoverskridende fusion, hvor et dansk selskab er indskydende selskab, jf. fusionsskattelovens § 15, stk. 4, er fusionsdatoen den skæringsdato, der som udgangspunkt er afgørende for, i hvilket omfang indtægter og udgifter i det indskydende selskab skal medregnes ved den danske indkomstopgørelse.
Fusionsdatoen er også den relevante skæringsdato i relation til beskatning af kapitalgevinster på aktiver og passiver, der som følge af fusionen udgår af dansk beskatningskompetence.
Denne beskatning gennemføres efter bestemmelserne i selskabsskattelovens § 5.
Ifølge det foreslåede 2. pkt. i bestemmelsen, kræves det ikke, at de fusionerende selskaber har samme skattemæssige fusionsdato.
Det vil sige, at det ikke er et krav, at den dato, hvorfra fusionen tillægges virkning i skattemæssig henseende for det danske indskydende selskab, er sammenfaldende med det modtagende selskabs regnskabsår.
Det følger af 3. pkt. i den foreslåede bestemmelse, at der dog fortsat vil kunne fastsættes en fusionsdato med tilbagevirkende kraft, såfremt det modtagende udenlandske selskab både før og efter fusionen indgår i en international sambeskatning efter selskabsskattelovens § 31 A, og denne internationale sambeskatning frem til fusionen har omfattet det indskydende danske selskab.
Undtagelsen skal ses i lyset af, at koncerninterne grænseoverskridende fusioner ikke indebærer nogen ændring i relation til, i hvilket omfang indkomst er undergivet beskatning her i landet, når den pågældende koncern har valgt international sambeskatning.
I sådanne tilfælde kan hensynet til at sikre, at indtægt optjent her i landet også beskattes her i landet, derfor ikke begrunde, at en fusion i skattemæssig henseende ikke kan tillægges tilbagevirkende kraft.
Der vil efter den foreslåede bestemmelse heller ikke fremover være noget til hinder for, at der ved grænseoverskridende fusioner, hvor et dansk selskab er indskydende selskab og dermed ophører, fastsættes en fusionsdato, der ligger efter den dato, hvor fusionen er vedtaget.
Fusionsdatoen skal dog fastsættes i overensstemmelse med reglerne i fusionsskattelovens § 5, stk. 1-3.
 Den foreslåede bestemmelse vil som beskrevet ovenfor i afsnit 2.2. sikre, at løbende indtægter oppebåret i Danmark før fusionens vedtagelse også beskattes her i landet.
Til § 2 Det foreslås i stk. 1, at loven skal træde i kraft den 1. juli 2018.
Det foreslås i stk. 2, at loven skal have virkning for selskabsretlige omstruktureringer fra datoen for lovforslagets fremsættelse.
Dette skal ses i lyset af, at bestemmelsen i lovforslagets § 1 skal hindre en utilsigtet mulighed for at opnå, at indtægt, der er optjent i Danmark, som følge af grænseoverskridende fusioner, spaltninger eller tilførsler af aktiver ikke kan beskattes her i landet.
Lovforslagets § 1 indebærer skærpende ændringer, som undtagelsesvist foreslås tillagt virkning allerede fra fremsættelsesdagen.
Det tidlige virkningstidspunkt skal forhindre spekulation, der kunne modvirke formålet med bestemmelserne i tidsrummet fra lovforslagets fremsættelse og indtil lovens ikrafttræden.
Der ville således være risiko for yderligere utilsigtede provenutab ved et senere virkningstidspunkt.
Det er ikke muligt at skønne over størrelsen af disse yderligere potentielle provenutab, men de kan være betydelige.
Det bemærkes, at det land, hvor det modtagende selskab er hjemmehørende, ikke nødvendigvis vil beskatte de indtægter i det danske indskydende selskab, der er optjent forud for vedtagelsen af den skattefrie omstrukturering.
De gældende regler skaber altså en mulighed for, at sådanne indtægter helt kan unddrages beskatning, hvilket vil kunne øge risikoen for, at der spekuleres i at undgå dansk beskatning af den her i landet optjente indkomst.
 Loven gælder hverken for Færøerne eller Grønland, fordi den lov, der ændres, ikke gælder for Færøerne eller Grønland og ikke indeholder en hjemmel til at sætte loven i kraft for Færøerne eller Grønland.
