Cirkulæreskrivelse om bemyndigelse af SKAT, Syddanmark, til formidling af anmodninger om inddrivelse af underholdsbidrag i udlandet Til SKAT, Syddanmark Pr. 1. november 2005 blev inddrivelse af al gæld til det offentlige samlet under restanceinddrivelsesmyndigheden, herunder også inddrivelse af private krav på underholdsbidrag.
Også danske bidragskrav, der skal inddrives i udlandet, behandles af restanceinddrivelsesmyndigheden.
 Det blev i den forbindelse aftalt, at når restanceinddrivelsesmyndigheden har udtømt mulighederne for inddrivelse af underholdsbidrag i Danmark, sendes sagen til SKAT, Syddanmark, med henblik på inddrivelse i udlandet.
 Familiestyrelsen overtog pr. 1. november 2005 rollen som centralmyndighed fra Udenrigsministeriet i forhold til den af De forenede Nationer vedtagne konvention af 20. juni 1956 om inddrivelse af underholdsbidrag i udlandet.
 Familiestyrelsen bekræfter hermed, at styrelsen i forbindelse med overtagelse af rollen som centralmyndighed bemyndigede SKAT, Syddanmark, til at formidle anmodninger om anerkendelse og fuldbyrdelse (inddrivelse) af krav på underholdsbidrag i udlandet efter ovennævnte konvention.
