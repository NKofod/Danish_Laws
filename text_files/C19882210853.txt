Dette er hæfte nr. 19 i en serie på 28 om reglerne for fagene i  

 gymnasiet.
Det indeholder de bestemmelser om matematik, som er fastsat i § 20  

 i bekendtgørelse af 4. november 1987 om fagene i gymnasiet (* 1). Desuden  

 indeholder hæftet de vejledende retningslinier for faget.
Vejledende retningslinier Matematik Formål Undervisningen sigter mod, at eleverne erhverver et matematisk grundlag,  

 der øger en alsidig omverdensforståelse og udbygger forudsætningerne for en  

 meningsfuld og kvalificeret deltagelse i det moderne teknologiske samfund.
For mange elever er gymnasiets matematikundervisning deres sidste  

 egentlige uddannelse i matematik.
Med samfundets anvendelse af matematik,  

 ikke kun i teknik og produktion, men også som baggrund for prognoser,  

 planlægning, beslutningstagen og styring, er det derfor af almen betydning,  

 at eleverne på den ene side bliver i stand til hensigtsmæssigt selv at  

 udnytte matematiske betragtningsmåder og på den anden side bliver i stand til  

 at tage stilling til andres anvendelse heraf.
Undervisningen foregår på tre niveauer med forskellige faglige og  

 aldersmæssige forudsætninger.
Dette afspejles i de differentierede formål for  

 undervisningen på de forskellige niveauer.
Matematisk linie Obligatorisk niveau I bekendtgørelsen er formålet med undervisningen anført, og det faglige  

 indhold er beskrevet ved fem hovedemner og tre aspekter.
Sigtet er, at  

 eleverne tilegner sig matematisk viden og matematiske færdigheder af almen og  

 studieforberedende karakter.
Herunder, at de opnår fortrolighed med den  

 abstraktion, der ligger i en matematisk begrebsdannelse, med muligheden af at  

 udtrykke komplicerede sammenhænge med matematik som sprog, med matematisk  

 problemløsning internt og anvendelsesmæssigt, samt at de ser faget i et  

 historisk og nutidigt perspektiv.
 Tilrettelæggelse af undervisningen:
Undervisningsforløb Undervisningen kan organiseres i en række undervisningsforløb - som igen  

 kan være opdelt i delforløb - med forskelligt sigte.
Den rækkefølge, hvori  

 emner og aspekter er anført i bekendtgørelsen, angiver ikke noget tidsmæssigt  

 forløb.
Ligeledes er opdelingen i hovedemner og aspekter ikke udtryk for, at  

 undervisningen skal opdeles tilsvarende.
Der kan naturligvis tilrettelægges  

 forløb, hvor en faglig behandling af et matematisk emne er bestemmende for  

 undervisningen, og forløb, hvor behandlingen af dele af et af aspekterne  

 danner udgangspunkt, men der er ikke nogen skarp grænse mellem sådanne  

 forløb.
Der vil således også kunne tilrettelægges forløb, hvor behandlingen  

 af et matematisk emne og dele af et aspekt kommer til at udgøre en  

 undervisningsmæssig helhed.
Som eksempel kan nævnes ligningsløsning.
Eleverne skal f.eks. lære at løse  

 andengradsligninger.
Dette kan naturligvis ske isoleret, men undervisningen  

 kan også tilrettelægges således, at eleverne får emnet sat i et historisk  

 perspektiv gennem et indblik i, hvordan behandlingen af andengradsligninger  

 og ligningsløsning i almindelighed har udviklet sig.
Et andet eksempel er behandlingen af matematisk modeldannelse, hvor  

 eleverne skal lære om modelopstilling og problemer knyttet til opstilling og  

 brug af matematiske modeller.
Undervisningen kan f.eks. tilrettelægges som et  

 tema med overskriften »Matematiske vækstmodeller« og bygge på et  

 forudgående kendskab til eksponentialfunktioner, men forløbet kunne også  

 tilrettelægges, så behandlingen af disse funktioner og deres egenskaber blev  

 en integreret del af forløbet.
Faglige angrebsvinkler I arbejdet med de matematiske emneområder skal der benyttes forskellige  

 faglige angrebsvinkler.
I nogle forløb, eller delforløb, lægges hovedvægten  

 på den række af arbejdsfaser, der ud fra et intuitivt grundlag fører frem til  

 formulering af begrebs- og teoridannelser, medens den i andre forløb lægges  

 på fagets deduktive karakter.
 Som eksempler kan nævnes henholdsvis etableringen af et grundlag for  

 forståelsen af begrebet differentialkvotient og udledningen af regneregler  

 for differentialkvotienter.
 De matematiske emners forskelligartede karakter gør, at det endvidere må  

 overvejes, hvilke områder, der bedst egner sig til arbejdet med ræsonnementer  

 og bevisførelse, og hvilke, der bedst egner sig til opøvelse af fagets  

 håndværksmæssige sider.
Valg af arbejdsformer Der skal benyttes forskellige arbejdsformer.
I de enkelte forløb og  

 delforløb skal det overvejes, hvilke arbejdsformer der kan fremme opfyldelsen  

 af målene med undervisningen.
Det gælder såvel arbejdet i den enkelte time  

 som arbejdet i sekvenser af timer inden for et forløb.
I en række sammenhænge vil en samtale i klassen om stoffet være den  

 naturlige arbejdsform.
I andre sammenhænge, f.eks. ved introduktion af nye  

 emner og ved visse former for problemløsning, kan arbejde i smågrupper eller  

 egentligt gruppearbejde være at foretrække.
I situationer, hvor eleverne  

 f.eks. selv skal indsamle og bearbejde talmaterialer eller søge oplysninger  

 af forskellig art, kan arbejdsformer, hvor eleverne i høj grad selv er  

 ansvarlige for arbejdsprocessen og produktformen, benyttes.
Ud over de faglige hensyn skal der ved valg af arbejdsformer også tages  

 hensyn til den enkelte klasse og herunder til, at forskellige elevgrupper,  

 fagligt stærke og fagligt mindre stærke elever, elever med og uden erfaring i  

 en bestemt arbejdsform, elever fra uddannelsesnære og uddannelsesfjerne  

 miljøer, piger og drenge m.v., kan have forskelligt udbytte af bestemte  

 arbejdsformer.
Der skal således ikke nødvendigvis til alle forløb benyttes en  

 arbejdsform, der tilgodeser flertallet i en klasse.
Valg af undervisningsmateriale Eleverne skal se matematik fremstillet på forskellige måder.
Med  

 udgangspunkt i de benyttede lærebøger, noter m.v. drøftes det hvorledes de  

 matematiske emner fremstilles.
Endvidere skal eleverne stifte bekendtskab med  

 tekster om matematik og/eller tekster, hvori anvendelser af matematik indgår.
Den mundtlige og den skriftlige dimension Der skal arbejdes bevidst med den matematiske sprogbrug, så eleverne i  

 stigende grad vænnes til at kunne formulere sig korrekt om matematiske  

 forhold.
Det er ikke tanken, at eleverne nødvendigvis skal kunne udtrykke sig  

 på et højt formaliseret matematisk sprog, men at de udvikler deres tale- og  

 skriftsprog, således at de også kan udtrykke matematiske tankegange.
 Arbejdet med den matematiske sprogbrug kan understøttes på mange måder,  

 f.eks. i dialogen i klassen om stoffet, ved små elevforedrag og i de  

 situationer, hvor eleverne arbejder sammen i mindre grupper, og hvor de  

 fremlægger resultater.
Eleverne skal aflevere skriftlige besvarelser af opgaver, normalt en gang  

 om ugen.
Besvarelserne rettes og kommenteres af læreren.
Der skal sikres en  

 progression i det skriftlige arbejde både med hensyn til den faglige  

 sværhedsgrad og med hensyn til kravene til besvarelsernes udformning.
 Ved sammensætningen af elevernes hjemmeopgavesæt skal der lægges vægt på,  

 at der indgår såvel træningsopgaver i tilknytning til det behandlede stof som  

 opgaver, hvor eleverne i tilknytning til problemløsning kan opøves i at  

 sammenstille beregninger, figurer og argumentation, så besvarelsen af sådanne  

 opgaver kommer til at udgøre et sammenhængende hele.
Eleverne skal også prøve at udarbejde andre former for skriftlige  

 besvarelser.
Det kan f.eks. være i form af en mindre rapport i forbindelse  

 med et forløb, hvor formålet f.eks. har været at bearbejde et statistisk  

 materiale eller at undersøge en matematisk model.
I et sådant arbejde kan  

 eleverne få lejlighed til at anlægge mere vurderende betragtninger og således  

 få mulighed for at kombinere almindelig sprogbrug med matematisk sprogbrug.
Studieteknik Det drøftes med eleverne, hvorledes arbejdet med hjemmeforberedelsen,  

 herunder det skriftlige arbejde, kan gribes an.
Der skal i undervisningen  

 afsættes tid til sammen med eleverne at drøfte, hvorledes en matematisk tekst  

 gennemarbejdes, så eleverne bliver opmærksomme på de særlige krav, der  

 stilles hertil.
Dele af denne fagspecifikke studieteknik kan indgå i et  

 samarbejde med klassens øvrige lærere om studieteknik.
Elevforudsætninger og elevmedindflydelse Der skal i det to-årige forløb være en progression i kravene til eleverne.  

 Ved overgangen fra folkeskolens til gymnasiets matematikundervisning må der  

 ved tilrettelæggelsen af den indledende undervisning tages hensyn til  

 elevernes forskelligartede forudsætninger, således at overgangen ikke bliver  

 brat.
Endvidere er den behandling, et matematisk emne eller et tema fra  

 aspekterne kan gives, afhængig af den tidsmæssige placering i det to-årige  

 forløb.
Kravene til eleverne kan således øges i takt med deres større  

 matematiske erfaring.
Herigennem sikres også, at eleverne i 2.g har et  

 grundlag for valget af faget på højt niveau.
Undervisningen tilrettelægges af elever og lærer i fællesskab.
Ved tidligt  

 at give eleverne erfaringer med forskellige arbejdsformer i faget kan  

 eleverne i høj grad inddrages i denne del af planlægningen af undervisningen,  

 medens deres baggrund for at medvirke ved tilrettelæggelsen af det faglige  

 indhold vil være mere begrænset.
Deres forståelse af og stillingtagen til  

 forslag kan gradvis øges ved, at den faglige sammenhæng mellem de matematiske  

 emner indbyrdes og mellem emner og aspekter trækkes frem i undervisningen og  

 ved den løbende evaluering heraf.
Edb i undervisningen Som led i opfyldelsen af den fagintegrerede del af gymnasiets  

 edb-undervisning skal der ved tilrettelæggelsen af undervisningen tages  

 hensyn til de muligheder, bekendtgørelsen giver for at inddrage edb.
Det vil  

 være naturligt at benytte såvel programmer til belysning og indlæring af  

 faglige begreber og metoder som værktøjsprogrammer.
Af værktøjsprogrammer kan  

 f.eks. peges på regneark, graftegningsprogrammer samt deterministiske og  

 stokastiske simulationsprogrammer.
Endvidere skal eleverne se eksempler på,  

 hvordan visse matematiske fremgangsmåder kan algoritmiseres og udtrykkes i et  

 programmeringssprog.
Samarbejde med andre fag Der skal ved undervisningens tilrettelæggelse indgå overvejelser om  

 koordination med andre fag, også af hensyn til elevernes arbejdsbyrde.
I  

 forbindelse med den faglige koordinering tænkes først og fremmest på de fag,  

 hvori matematik anvendes, men også på mulighederne for samarbejde med de  

 øvrige fag.
I starten af 1.g stilles eleverne over for en række nye udfordringer.
En  

 af disse er beherskelsen af en række grundlæggende regnetekniske og  

 matematiske færdigheder i forbindelse med arbejdet i de eksperimentelle fag,  

 fysik, kemi og biologi.
Af sådanne færdigheder kan nævnes anvendelse af  

 lommeregneren og elementært kendskab til nogle af standardfunktionerne,  

 manipulation af tal og symboler i (størrelses-) ligninger, grafisk  

 repræsentation af talmaterialer og beskrivelse af sammenhænge mellem variable  

 størrelser, herunder proportionalitet og omvendt proportionalitet.
Det skal ved tilrettelæggelsen af matematikundervisningen overvejes,  

 hvorledes disse færdigheder tilvejebringes.
Det kan f.eks. ske gennem en  

 række kortere undervisningsforløb, tilrettelagt i samarbejde med lærere i de  

 eksperimentelle fag, og udgangspunktet kunne være bearbejdning af  

 talmaterialer fra elevernes eget laboratoriearbejde.
En sådan indledende  

 behandling, som betoner et matematisk emnes eller en metodes anvendelse inden  

 for andre fagområder, kan endvidere være motiverende for en senere og  

 grundigere behandling.
Samarbejdsmulighederne kan udbygges, idet der i de eksperimentelle fag  

 samt senere i geografi er mulighed for at inddrage matematiske modeller,  

 f.eks. i form af simulationsprogrammer, i behandlingen af faglige områder i  

 disse fag.
Hermed kan elevernes opfattelse af faget matematik og dets  

 relationer til de omtalte fag og deres arbejdsmetoder styrkes.
Da eleverne i både 1. og 2.g har faget fysik, er der her særlige  

 muligheder for fagsamarbejde.
Udover den gensidige metodiske og faglige  

 støtte er der også mulighed for tværfagligt samarbejde i forbindelse med  

 behandlingen af f.eks. det historiske aspekt i matematik og dimensionen  

 »fysikken i historisk og filosofisk belysning« i fysik eller  

 modelaspektet i matematik og dimensionen »fysikkens verdensbillede«  

 i fysik.
Aspekterne rummer også muligheder for samarbejde med en række af de øvrige  

 fag, eleverne har, f.eks. historie.
I beskrivelsen af det historiske aspekt  

 lægges der således op til at inddrage træk af epoker, kulturer og samfund,  

 hvori dele af matematikken er opstået eller har udviklet sig.
 Bemærkninger til bekendtgørelsens enkelte punkter:
 Hovedemner:
Til pkt. 1. Tal Mængden af henholdsvis rationale og reelle tal med sædvanlige regneregler  

 behandles.
Regnereglerne behandles især med det formål at klargøre det  

 grundlag, hvorpå algebraiske operationer med tal og bogstaver hviler, og at  

 styrke elevernes færdigheder i at håndtere symboludtryk.
Det drøftes, at ved  

 praktiske regninger med reelle tal benyttes endelige afkortninger af de  

 uendelige decimaltal.
Beregninger ved hjælp af lommeregner og datamaskine ses  

 i lyset af dette, og problemer herved diskuteres.
Forskellige  

 repræsentationer af tal behandles, herunder brøk, decimaltal, eksponentiel  

 notation samt talrepræsentation i datamaskiner.
Begrebet numerisk værdi af et  

 tal indføres.
Arbejdet med tallene kan f.eks. tilrettelægges ud fra  

 aspekterne i og iii, og opøvelsen af elevernes regnemæssige færdigheder kan  

 med fordel være genstand for stadig opmærksomhed under arbejdet med det  

 øvrige stof.
 Potensbegrebet udvides til potens med hel og rational eksponent, og potens  

 med vilkårlig reel eksponent berøres.
 Rodbegrebet indføres, og regneregler for potenser og rødder behandles.
Under procent- og rentesregning behandles gennemsnitlig procent, simpel,  

 fast procentfremskrivning og formler til behandling af opsparingsannuitet og  

 gældsannuitet.
Beregning af vejet gennemsnit samt indekstal behandles.
Til pkt. 2. Geometri Et elementærgeometrisk grundlag kan tilvejebringes gennem et eller flere  

 kortere undervisningsforløb, som samtidig giver mulighed for at illustrere  

 opbygningen af matematisk teori og nødvendigheden af matematiske  

 ræsonnementer.
Eleverne skal kende begreberne højde, vinkelhalveringslinje og median samt  

 simple geometriske egenskaber ved disse.
Kongruens og ligedannethed af  

 trekanter omtales, og sinus, cosinus og tangens til vinklerne i en retvinklet  

 trekant behandles.
Endvidere behandles beregning af sider og vinkler i  

 vilkårlige trekanter ved hjælp af cosinus- og sinusrelationerne.
På analytisk grundlag behandles ret linje og cirkel samt afstand mellem  

 punkter og mellem punkt og linje.
Det illustreres, hvorledes geometriske  

 problemer kan formuleres og løses analytisk.
Eleverne skal således kende  

 sammenhængen mellem hældningskoefficient og ortogonalitet af rette linjer og  

 mellem hældningskoefficient og vinkel med førsteaksen samt beregningsmetoder  

 til bestemmelse af skæringspunkter mellem linjer og mellem linje og cirkel.
 Som led i løsning af problemer, hvori der indgår geometri, opøves eleverne  

 til (f.eks. ud fra en beskrivende tekst) selv at frembringe en geometrisk  

 model af problemet.
Til pkt. 3. Funktioner I arbejdet med de elementære funktioner er det muligt i undervisningen af  

 fremhæve forskellige karakteristiske sider af faget.
Afhængigt af stoffets  

 karakter kan vægten i undervisningen således f.eks. lægges på at fremhæve  

 teoretiske resultater og de bagved liggende begreber og ræsonnementer eller  

 på at belyse metoder og praktiske anvendelser.
Funktionsbegrebet behandles, og der vises eksempler på funktioner, der er  

 fastlagt ved regneudtryk, ved tabeller, i form af en algoritme indbygget i en  

 regnemaskine og ved grafer.
Begreberne sammensat funktion og invers (omvendt)  

 funktion indføres og behandles i et sådant omfang, at eleverne har et  

 tilstrækkeligt grundlag for at arbejde med de af hovedemnernes øvrige  

 punkter, hvor disse begreber har betydning.
 Funktioner som middel til beskrivelse og analyse af sammenhænge mellem  

 variable størrelser fremhæves, og de idealiseringer, der herved foretages,  

 diskuteres.
 Andengradspolynomiet, dets rødder, faktorisering og graf behandles.  

 Algoritmen for polynomiers division indføres, og sammenhængen mellem et  

 polynomiums grad og højeste antal rødder berøres.
 Principielle forhold vedrørende grafers asymptotiske forløb illustreres  

 med simple eksempler på polynomiumsbrøker.
De trigonometriske funktioner sinus, cosinus og tangens indføres dels med  

 gradtal, dels med reelle tal som argumenter.
Forløbet af graferne for  

 funktioner af formen Asin(ax + b) illustreres.
 Af logaritmefunktioner behandles titalslogaritmefunktionen og den  

 naturlige logaritmefunktion.
I forbindelse med arbejdet med eksponentialfunktioner behandles  

 eksponentiel vækst som matematisk model.
Begreberne halverings- og  

 fordoblingskonstant indføres, og brug af enkeltlogaritmisk papir indøves.
 I tilknytning til behandlingen af potensfunktioner indøves brugen af  

 dobbeltlogaritmisk papir.
I forbindelse med løsning af simple ligninger og uligheder, hvori de  

 elementære funktioner indgår, inddrages også numeriske metoder til  

 bestemmelse af nulpunkter for funktioner.
Valg af løsningsmetode drøftes i  

 relation til den forelagte opgaves karakter.
Til pkt. 4. Differentialregning Undervisningen skal give eleverne et grundlag for forståelse af begrebet  

 differentialkvotient og fortrolighed med de hertil knyttede begrebsdannelser,  

 den anvendte symbolik og tolkninger heraf.
Kontinuitets- og grænseværdibegrebet behandles i fornødent omfang, men det  

 er ikke tanken, at disse begreber i sig selv skal gives en egentlig  

 behandling.
Eksempler på stringent bestemmelse af differentialkvotient for  

 simple funktioner behandles.
Regneregler for differentialkvotienter, herunder  

 produktreglen, udledes.
Eleverne skal kunne benytte reglerne for  

 differentiation af sum, differens, produkt, kvotient og sammensat funktion  

 samt kunne foretage »grafisk differentiation«.
I arbejdet med forskellige tolkninger af differentialkvotient skal  

 sammenhængen mellem differentialkvotient og (vækst)hastighed belyses.  

 Herunder skal eleverne se simple eksempler på ligninger, hvori væksthastighed  

 og f.eks. funktionsværdi indgår.
Begrebet stamfunktion omtales.
I forbindelse med beskrivelse af funktioners variation og tegning af  

 grafer drøftes differentialkvotientens betydning for fastlæggelse af  

 funktionens monotoniforhold og ekstrema samt det kendskab, der herigennem  

 opnåes til grafens (globale) forløb.
Der arbejdes endvidere med simple  

 optimeringsproblemer.
 Det approksimerende førstegradspolynomium og anvendelsen heraf til  

 nulpunktsbestemmelse (Newton-Raphsons metode) behandles.
Til pkt. 5. Statistik og sandsynlighedsregning Behandlingen af sandsynlighedsfelt kan begrænses til endelige felter, men  

 sandsynlighedsfelt i mere generel betydning kan også inddrages (f.eks. i  

 forbindelse med normalfordeling). Sandsynlighedsfelter behandles som model  

 for stokastiske eksperimenter, og der gives eksempler på symmetriske og  

 ikke-symmetriske sandsynlighedsfelter.
Begrebet uafhængige hændelser  

 behandles, og betinget sandsynlighed omtales.
Eleverne skal kunne foretage simple kombinatoriske beregninger af  

 sandsynligheder ved hjælp af multiplikationsprincippet.
Den egentlige  

 kombinatorik, herunder K(n,r), behandles kun i det omfang, det er nødvendigt  

 for forståelsen af binomialfordelingen.
Brug af tabeller over binomialfordeling og normalfordeling samt brug af  

 normalfordelingspapir indøves.
Det er ikke tanken, at normalfordelingen skal  

 behandles analytisk.
Sammenhængen mellem de to fordelinger omtales.
Der lægges vægt på betydningen af i visse situationer at opfatte et givet  

 talmateriale som realiserede værdier af en stokastisk variabel.
Til  

 beskrivelse af samspillet mellem observerede værdier og  

 sandsynlighedsteoretisk model inddrages frekvens- og fordelingsfunktion.
 Aspekter:
Ifølge bekendtgørelsen behandles aspekterne i forbindelse med hovedemnerne  

 og gennem selvstændige forløb.
Det er ikke tanken, at der for hvert af de tre  

 aspekter skal tilrettelægges et særligt forløb.
Til pkt. i.
Det historiske aspekt Det vil være naturligt i forbindelse med behandlingen af hovedemnerne at  

 perspektivere disse ved refererende at inddrage elementer af det enkelte  

 emnes historie, idet også den øvrige historiske ramme berøres.
Herudover kan aspektet tilgodeses i særlige forløb tilrettelagt f.eks. på  

 grundlag af et historisk tekstmateriale.
Det vil være hensigtsmæssigt i  

 mindre omfang at inddrage træk af den epoke, den kultur eller det samfund,  

 hvori den behandlede matematik er udviklet.
Eksempler på sådanne forløb er  

 talsystemets udvikling, ligningsløsning i babylonisk eller græsk matematik,  

 udvikling af begreberne grænseværdi og differentialkvotient, elementer af  

 sandsynlighedsregningens og statistikkens historie.
Det historiske aspekt kan også behandles i forløb, hvor hovedsigtet er at  

 belyse matematikken i kulturel og samfundsmæssig sammenhæng.
Som eksempler på  

 sådanne forløb kan nævnes matematikkens rolle i malerkunst og musik, den  

 naturvidenskabelige revolution i det 17. århundrede og synspunkter på  

 matematikkens rolle i nutidige samfund.
Til pkt. ii.
Modelaspektet Eleverne skal i simple situationer selv gennemføre en modelleringsproces.  

 Der kan her peges på f.eks. simple optimeringssituationer, simple  

 problemstillinger af geometrisk art, hvor den geometriske repræsentation ikke  

 er givet på forhånd samt på simple stokastiske eksperimenter.
Elementer i modelopstilling og problemer knyttet til opstilling og brug af  

 matematiske modeller diskuteres.
Der kan her bl.a. peges på hensigt med  

 modeldannelse; udvælgelse af de dele af virkelighedsområdet, der skal indgå i  

 modeldannelsen og idealiseringer heraf; matematisk repræsentation med  

 eventuel efterfølgende simplificering og informationstab;  

 verifikationsproblemer.
I forbindelse med behandlingen af hovedemnerne inddrages eksempler på  

 modeller, f.eks. lineære og eksponentielle vækstmodeller.
Endvidere kan  

 f.eks. differens- og/eller differentialligningsmodeller, lineær programmering  

 eller stokastiske modeller inddrages.
Generelle dynamiske eller stokastiske  

 simulationsprogrammer kan indgå i arbejdet.
Ovenstående eksempler kan også udgøre selvstændige forløb, ligesom der  

 også kan arbejdes med (dele af) en større autentisk model af f.eks. fysisk,  

 økonomisk eller økologisk art.
Sådanne modellers samfundsmæssige funktion  

 inddrages i undervisningen.
Til pkt. iii.
Matematikkens indre struktur I arbejdet med de forskellige matematiske emner lærer eleverne sider af  

 matematiks natur at kende, så at sige indefra.
Sigtet med dette aspekt er at  

 bevidstgøre eleverne om matematik som teoribygning og som sprog.
Dette kan  

 ske løbende i forbindelse med behandlingen af hovedemnerne.
Man kan f.eks.  

 diskutere abstraktion, begrebsformulering og generalisation; det induktive og  

 det deduktive princip; aksiomatisk-deduktiv teoriopbygning; processen fra  

 intuitiv forståelse til sætningsformulering og bevis; nødvendighed af  

 entydighed og konsistens; nødvendighed af beviser, også i undervisningen;  

 bevistyper, direkte og indirekte bevis: den analytiske metode; matematik som  

 formal-logisk sprog.
Særlige forløb tilrettelægges måske mest hensigtsmæssigt ved at inddrage  

 matematikhistoriske eller filosofiske synsvinkler.
Der kan peges på forløb om  

 f.eks. matematikkens udvikling i en periode i den græske oldtid og  

 grundlagsdiskussionerne i slutningen af det 19. århundrede.
Matematisk linie Højt niveau I bekendtgørelsen er formålet med undervisningen anført, og det faglige  

 indhold er beskrevet ved tre hovedemner, et valgfrit forløb og tre aspekter.  

 Formål og fagligt indhold er en naturlig forlængelse af formål og fagligt  

 indhold for matematik på obligatorisk niveau, hvorfor sigtet herfra  

 fastholdes.
Men da formålet med undervisningen, ud over formålet på det  

 obligatoriske niveau, er, »at eleverne videreudvikler deres evne til  

 selvstændigt at benytte matematiske begreber og metoder og bliver i stand til  

 at sætte sig ind i, analysere og vurdere problemkredse, der kan formuleres og  

 bearbejdes ved brug af matematiske begreber og metoder«, skal der  

 desuden sigtes mod - at eleverne opnår en dybere forståelse af fagets deduktive natur ved at  

 arbejde med ræsonnementer og bevisførelse, - at elevernes evne til at udtrykke sig mundtligt og skriftligt ved hjælp  

 af fagets begreber og til at anvende fagets metoder udbygges, - at problemløsningsteknikker fra det obligatoriske niveau udbygges i de  

 nye faglige sammenhænge, og - at eleverne bliver i stand til at genkende og uddrage en fælles  

 matematisk struktur i problemer af ensartet natur med forskellige  

 iklædninger.
 Tilrettelæggelse af undervisningen:
 Undervisningen tilrettelægges som en naturlig forlængelse af  

 undervisningen på det obligatoriske niveau, men med den større faglige  

 baggrund vil eleverne i højere grad end i undervisningen i 1. og 2.g kunne  

 inddrages i de faglige overvejelser om tilrettelæggelse af undervisningen.  

 Dette gælder i særlig grad i det valgfri forløb og i det  

 matematisk-datalogiske emne, hvor elevernes, herunder også den enkelte elevs,  

 forudsætninger og interesser i vid udstrækning kan udnyttes og tilgodeses.
 For hold, hvor alle elever har fysik på højt niveau, vil det være  

 naturligt at udnytte muligheden for tværfagligt samarbejde med fysik.  

 Geometrien og integralregningen, herunder differentialligninger, er områder,  

 som i høj grad kan anvendes til beskrivelse og løsning af fysiske problemer.  

 Som eksempel kan nævnes den matematiske beskrivelse af satellitbevægelser.
Arbejdet med de skriftlige opgaver tilrettelægges som på det obligatoriske  

 niveau med hensyntagen til elevernes større matematiske erfaring.
Eleverne  

 skal således aflevere skriftlige besvarelser af hjemmeopgaver, normalt en  

 gang om ugen.
I forbindelse med det skriftlige arbejde skal der også  

 tilvejebringes forudsætninger for, at eleverne kan skrive den større  

 skriftlige opgave i matematik.
 Bemærkninger til bekendtgørelsens enkelte punkter:
 Hovedemner:
Til pkt. 1. Plan- og rumgeometri.
Vektorer Der lægges vægt på at få området til at fremstå som en sammenhængende  

 teoridannelse til beskrivelse af plane og rumlige problemstillinger.
Det  

 tydeliggøres, hvorledes begreber kan generaliseres fra to til tre  

 dimensioner, ligesom det berøres, hvorledes begreber kan generaliseres til  

 højere dimensioner.
 Eleverne opøves i at regne såvel med vektorer som med deres  

 koordinatudtryk, og elevernes evne til at forestille sig og til at beskrive  

 plane og rumlige figurer søges udviklet.
Beskrivelsen af plane punktmængder behandlet på det obligatoriske niveau  

 udbygges til også at omfatte en vektoriel beskrivelse, herunder  

 karakterisering af ret linje ved retnings- og normalvektorer.
Beskrivelsen af  

 punktmængder i rummet skal omfatte ret linje, plan og kugleflade.
Vinkel mellem linje og plan samt mellem to planer behandles som vinkel  

 mellem to vektorer.
Skæring mellem linjer og mellem linje og plan samt mellem  

 to planer behandles.
Eleverne skal kende en geometrisk og en analytisk karakterisering af  

 keglesnittene.
Keglesnittenes geometriske egenskaber skal ikke gøres til  

 genstand for en egentlig behandling.
Eleverne skal se simple eksempler på plane og rumlige bevægelser givet ved  

 parameterfremstillinger, og det skal omtales, hvorledes en hastighedsvektor  

 til banekurven kan indføres som en vektor, hvis koordinater er de afledede  

 til stedvektorens koordinatfunktioner.
Der arbejdes med tegning af plane  

 kurver givet ved simple parameterfremstillinger.
 Til pkt. 2. Integralregning.
Differentialligninger Udvalgte dele af integralregningen gives en sammenhængende og stringent  

 behandling, og i tilknytning hertil arbejdes der med bevisførelse for  

 udvalgte, væsentlige sætninger.
Arbejdet med integralregningen kan  

 indskrænkes til at omfatte klassen af kontinuerte funktioner, hvis  

 karakteristika fremhæves.
Integralbegrebet kan indføres på flere måder, men der arbejdes både med  

 integralet som grænseværdi for summer og med sammenhængen mellem integral og  

 stamfunktion.
Man kan vælge at indføre begrebet integrabilitet ved hjælp af  

 grænseværdi for summer og på grundlag heraf behandle sammenhængen mellem  

 integral og stamfunktion.
Man kan også indføre det bestemte integral ved  

 hjælp af »arealfunktionen« og først på et senere tidspunkt  

 problematisere arealfunktionens eksistens.
 Beregning af areal og rumfang behandles, og forskellige tolkninger  

 omtales.
Eleverne skal kende såvel eksakte som numeriske metoder til beregning af  

 integraler.
Således skal eleverne kunne benytte partiel integration og  

 integration ved substitution samt integraltabeller.
Numeriske metoder til integration baseret på venstre-, højre- og midtsum  

 behandles.
Eleverne skal se eksempler på vurdering af fejl ved brug af en  

 numerisk metode.
Ved en sådan vurdering kan det eventuelt vises, hvorledes  

 teoretiske resultater kan anvendes.
Opfattelsen af differentialligninger som matematiske modeller skal være et  

 gennemgående træk i behandlingen, og eleverne skal se eksempler på  

 problemstillinger, hvor anvendelse af infinitesimale betragtninger fører til  

 opstilling af differentialligninger.
F.eks. kan den logistiske  

 differentialligning behandles i tilknytning hertil.
Der kræves ikke nogen  

 almen teori for løsning af differentialligninger, men eleverne skal se  

 eksempler på bestemmelse af løsningsrummet for en differentialligning.
F.eks.  

 kan den fuldstændige løsning til y' = ky og y'» = ky behandles.
Eleverne  

 skal kunne benytte løsningsmetoder til differentialligninger af formen  

 y« = f(x)g(y) og skal specielt kende løsningerne til  

 differentialligningerne y' = ky og y' = y(b-ay). Endvidere skal eleverne  

 kende løsningerne til differentialligningen y'» = ky.
 I arbejdet inddrages tegning af løsningskurver, herunder også sådanne,  

 hvis analytiske udtryk i sværhedsgrad ligger ud over, hvad eleverne har  

 arbejdet med på det obligatoriske niveau.
Til pkt. 3. Et matematisk-datalogisk emne I modsætning til de øvrige hovedemner er der ikke til det  

 matematiske-datalogiske emne knyttet en række af specifikt angivne emner.
I  

 stedet er angivet to hovedprincipper for indholdets udvælgelse:
- der skal indgå ræsonnementer af matematisk karakter - der skal indgå datalogisk prægede tankegange.
 Det første princip understreger, at det er et matematisk emneområde, der  

 skal behandles, medens det andet princip understreger, at eleverne skal  

 stifte bekendtskab med datalogiske problemstillinger, hvori det matematiske  

 emneområde kan behandles, eller hvori emneområdet er af betydning.
 Som led i arbejdet er det endvidere ønskeligt, at elevernes  

 algoritmeforståelse udbygges med konkrete eksempler på, f.eks. hvordan visse  

 matematiske problemer gennem passende transformationer kan løses ved hjælp af  

 algoritmer, eller hvordan matematik kan spille en rolle i forbindelse med  

 algoritmeopstilling og -vurdering.
Omfanget af det matematisk-datalogiske emne er ca. 20 undervisningstimer,  

 og emnet skal udgøre et selvstændigt hele.
Der er dog intet til hinder for,  

 at det matematisk-datalogiske emne tilrettelægges, så det perspektiverer et  

 af de øvrige hovedemner, eller at det kombineres med det valgfri forløb.
 Som eksempler på mulige emner kan nævnes: numeriske algoritmer og  

 vurdering af deres kompleksitet, lineær programmering, logik og binær  

 aritmetik, rekursion og induktion, interpolation, projektion af flader i  

 rummet, repræsentation af aritmetiske og logiske udtryk, symbolsk  

 differentiation, rekursive figurer (fraktaler), fejlkorrigerende algoritmer,  

 grafteori.
 For de fleste af de nævnte emner gælder, at man kan vælge, om behandlingen  

 skal have et overvejende teoretisk præg, eller om det overvejende skal være  

 orienteret mod brug af maskiner og programmer.
 I forbindelse med arbejdet vil det være naturligt, at eleverne kommer til  

 at arbejde med programmer, der har relation til det valgte emne.
For nogle emners vedkommende vil det være hensigtsmæssigt at arbejde med  

 mindre programmer, hvor algoritmen let kan overskues.
Eleverne kan f.eks.  

 afprøve programmernes tidsmæssige opførsel, foretage små justeringer m.m.  

 Dette forudsætter, at eleverne tidligere har arbejdet med et  

 programmeringssprog, idet der inden for rammerne af det  

 matematisk-datalogiske emne ikke er tid til at præsentere et sådant.
For  

 andre emners vedkommende vil det være naturligt at benytte færdige, større  

 programmer.
 Man kan overveje anvendelsen af fremmedsprogede skærmtekster og  

 vejledninger, idet mere specialiserede programmer ikke nødvendigvis  

 forefindes på dansk.
Til Et valgfrit forløb Det valgfri forløb kan tilrettelægges på flere måder.
Holdet kan være  

 fælles om behandlingen af et udvalgt emne, men eleverne kan også arbejde i  

 grupper med hver sit emne.
 Sigtet med det valgfri forløb kan f.eks. være:
 Aspekter:
Til pkt. i, ii og iii Aspekterne er beskrevet under det obligatoriske niveau.
Behandlingen af  

 aspekterne sker i tilknytning til behandlingen af bekendtgørelsens øvrige  

 punkter eller i særligt tilrettelagte forløb.
 Den større skriftlige opgave i 3.g:
 Formålet med den større skriftlige opgave i matematik er at give eleverne  

 mulighed for selvstændigt at fordybe sig i et matematisk område og skriftligt  

 formidle den opnåede indsigt.
Forberedelserne Valget af emneområde kan udmærket have tilknytning til andre fag og andre  

 faglige områder end det rent matematiske, men det skal både gennem elevernes  

 forberedelse og den endelige opgaveformulering sikres, at der i  

 opgavebesvarelsen bliver et væsentligt matematikindhold, som i sværhedsgrad  

 og niveau svarer til det, der karakteriserer faget på højt niveau.
 I forbindelse med valg af emneområde skal der også peges på de muligheder,  

 aspekterne i bekendtgørelsen giver.
 Opgaven er individuel, men der er mulighed for, at flere elever kan  

 arbejde inden for samme område.
Materialet til opgaven kan være af meget forskellig art.
Det kan være  

 sædvanlige lærebøger i og om matematik, artikler med matematisk eller  

 statistisk indhold, matematiske kildetekster m.v.
Endvidere kan der i  

 grundlaget for opgaven indgå f.eks. statistisk materiale, som eleven selv  

 indsamler, eller fremmedsprogligt materiale.
 Da perioden for opgaveskrivningen ligger midt i skoleåret, er det vigtigt,  

 at læreren og eleven grundigt drøfter områdevalget, således at f.eks. overlap  

 og gentagelser i forhold til undervisningen iøvrigt i videst muligt omfang  

 undgåes, men der er selvfølgelig intet i vejen for, at det valgte område har  

 relation til gennemgåede områder.
 I nogle situationer vil det være naturligt, at læreren udpeger det  

 materiale, eleven kan arbejde med i forberedelsesperioden; i andre  

 situationer vil det være naturligt, at materialesøgningen indgår som et  

 væsentligt element i forberedelserne.
Vejledningsperioden er 4 uger.
Det er vigtigt, at læreren holder sig  

 orienteret om elevens arbejde i forberedelsesperioden og her virker som  

 vejleder.
Det kan i forbindelse hermed være hensigtsmæssigt, at eleven  

 undervejs afleverer en kort disposition over forberedelserne.
Vejledningen  

 kan bl.a. bestå i afklaring af faglige problemer eller i at støtte eleven med  

 opgaver og supplerende materiale.
Opgavens formulering, udarbejdelse og vurdering Opgaven formuleres endeligt af læreren.
Den endelige opgavetitel må ikke  

 være kendt af eleven på forhånd, og skal være udformet således, at  

 opgavebesvarelsen kommer til at omhandle centrale dele af emneområdet.
 Opgaveformuleringen bør være så detaljeret, at den hjælper eleven med  

 struktureringen af stoffet uden at virke bindende for elevens selvstændige  

 arbejde hermed.
Opgaveformuleringen kan således indeholde nogle få centrale spørgsmål, som  

 beskriver opgaven og det perspektiv, i hvilket opgaven (og besvarelsen) skal  

 ses.
I tilknytning til opgaven kan vedlægges materiale, som eleven ikke  

 kender på forhånd, f.eks. kan et mindre antal opgaver vedlægges  

 opgaveformuleringen.
Besvarelsen af opgaven kan imidlertid ikke alene bestå i  

 løsning af en række snævert formulerede matematikopgaver.
Da opgaven kan omhandle såvel rent matematiske emner som emner, hvori  

 anvendelser af matematik indgår som et væsentligt element, er det vanskeligt  

 at give en udtømmende beskrivelse af, hvilke indholdselementer den større  

 skriftlige opgave i matematik skal og kan indeholde.
Der skal derfor her blot  

 peges på følgende krav til udformning af besvarelsen:
- at det igennem besvarelsen demonstreres, at man kan udvælge relevante  

 dele af stoffet, og organisere det på en sådan måde, at besvarelsen kommer  

 til at fremstå som et hele, - at der, når det drejer sig om matematisk teori, lægges vægt på  

 sammenhæng, på ræsonnementer i bevisførelse samt på beherskelse af faglige  

 metoder, og - at der, når det drejer sig om anvendelsesbetonede problemstillinger,  

 lægges vægt på redegørelse for den anvendte matematiske teori og  

 modeldannelse samt på stillingtagen til de anvendte metoders fordele og  

 ulemper, og de konklusioner, der på den opstillede baggrund kan drages, og  

 hvilke, der ikke kan drages.
Opgavens omfang er 10-15 sider excl. figurer, tabeller, bilagsmateriale og  

 litteraturhenvisninger.
Opgavebesvarelsen skal indeholde et passende  

 noteapparat, der klart viser, hvilket materiale de enkelte dele af  

 besvarelsen bygger på.
Ved vurderingen af opgaven skal der foretages en helhedsbedømmelse af  

 besvarelsen.
Det, der primært skal bedømmes, er elevens evne til selvstændigt  

 at sætte sig ind i et matematisk område og til at formidle denne indsigt.
Der  

 skal lægges vægt på faglig korrekthed og metode, og på, om besvarelsen er  

 referatpræget, eller om der er foretaget en selvstændig udvælgelse og  

 bearbejdning af stoffet.
Sproglig linie Mellemniveau I bekendtgørelsen er formålet med undervisningen anført, og det faglige  

 indhold er beskrevet ved tre emneområder, hvoraf mindst to skal gøres til  

 genstand for en mere dybtgående behandling, samt et valgfrit forløb.
I  

 undervisningen skal der lægges vægt på, at de matematiske emner, begreber og  

 metoder ses fra såvel teoretiske som anvendelsesmæssige synsvinkler.
 Tilrettelæggelse af undervisningen:
Med den store valgfrihed i tilrettelæggelsen af undervisningen, der er  

 fastlagt i beskrivelsen af emneområderne, skal det tilstræbes, at elevernes  

 ønsker til undervisningen i vid udstrækning tilgodeses.
Ved tilrettelæggelsen  

 af undervisningen skal der endvidere tages hensyn til de faglige  

 forudsætninger i matematik, som eleverne har erhvervet gennem undervisningen  

 i naturfag i 1.og 2.g.
Beskrivelsen af de tre emneområder indeholder træk af beskrivelsen af de  

 tre aspekter i undervisningsvejledningen for matematik på matematisk linie.  

 Disse kan derfor inddrages i overvejelserne om tilrettelæggelsen af  

 undervisningen.
Også med hensyn til valg af arbejdsformer og  

 undervisningsmaterialer kan der henvises til undervisningsvejledningen for  

 matematik på obligatorisk niveau på matematisk linie.
Som led i opfyldelsen af den fagintegrerede del af gymnasiets  

 edb-undervisning skal der ved tilrettelæggelsen af undervisningen også tages  

 hensyn til de muligheder, bekendtgørelsen rummer for at inddrage edb.
Det vil  

 således være naturligt at gøre brug af værktøjsprogrammer, som f.eks.  

 regneark, graftegningsprogrammer og simulationsprogrammer.
 For at sikre eleverne tilstrækkelige færdigheder og udtryksmuligheder i  

 arbejdet med faget indgår skriftligt arbejde som et led i undervisningen.
 Bemærkninger til bekendtgørelsens enkelte punkter:
 Emneområder:
Til pkt. 1. Funktioner.
Optimering Arbejdet med funktioner skal som minimum omfatte forskrift, graf og  

 relevante begreber knyttet til lineær funktion, eksponentielt  

 voksende/aftagende funktion, potensfunktioner samt brugen af funktionspapir.  

 Herudover behandles andengradspolynomiet.
Det er væsentligt, at eleverne i arbejdet præsenteres for praktiske  

 sammenhænge, hvori disse funktioner indgår.
Eleverne skal opøves i at løse  

 sådanne ligninger og uligheder, som naturligt optræder i forbindelse med  

 praktiske anvendelser af de nævnte funktioner.
 I arbejdet med optimering diskuteres matematisk modeldannelse, herunder  

 variabeltilknytning, formulering af sammenhænge mellem variable i form af  

 ligninger og uligheder, grafisk repræsentation og løsning af problemer ved  

 grafiske eller simple numeriske metoder.
 En mere dybtgående behandling af emneområdet kan f.eks. omfatte kendskab  

 til flere af de elementære funktioner og til flere optimeringsprincipper,  

 f.eks. lineær programmering og indledende differentialregning.
Til pkt. 2. Bearbejdning og analyse af talmaterialer Fra undervisningen i naturfag er eleverne vant til at behandle  

 talmaterialer, som f.eks. er indsamlet ved eksperimentelt arbejde.
Elevernes  

 viden og færdigheder på dette område fastholdes og udbygges, og der lægges  

 vægt på systematiseringsmetoder og vurderinger af talmaterialer ved hjælp af  

 statistiske deskriptorer.
 Vejet gennemsnit behandles, og sandsynlighedsregningen udbygges med  

 elementær behandling af stikprøver.
 Som eksempel på en teoretisk statistisk fordeling indføres  

 normalfordelingen, og eleverne opøves i brugen af normalfordelingspapir.
Som midler til matematisk beskrivelse af almindeligt forekommende  

 økonomiske problemstillinger behandles bl.a. indekstal, simpel, fast  

 procentfremskrivning samt matematisk behandling af låne- og opsparingsformer,  

 herunder begreberne rente, rentetilskrivning og inflation.
I arbejdet kan  

 autentiske materialer og virksomhedsbesøg inddrages.
Arbejdet med dette emneområde kan tilrettelægges som undervisningsforløb  

 knyttet til et eller flere temaer.
Som eksempler kan nævnes skat,  

 værdipapirer, pris-omsætning-fortjeneste, opinionsundersøgelser,  

 beslutningsteori.
I forbindelse med arbejdet kan eleverne udarbejde mindre  

 rapporter.
Til pkt. 3. Geometri Arbejdet med geometrien skal tilgodese mindst eet af de beskrevne formål.
 Er formålet at øge elevernes indsigt i matematisk tankegang og metode, kan  

 dele af den elementære geometri behandles på et passende valgt aksiomatisk  

 grundlag.
 Er formålet med undervisningen at give eleverne indsigt i praktiske  

 anvendelser af geometri, kan der tilrettelægges forløb om trigonometri.
 Er formålet at give eleverne indtryk af matematik i en historisk  

 sammenhæng, kan der arbejdes med materialer om historisk matematik og  

 matematiske kildetekster eller med matematikkens ideehistoriske sider.
Til Et valgfrit forløb Omfanget af dette forløb er ca. 20 undervisningstimer, og forløbet skal  

 udgøre en helhed.
Timerne kan anvendes til uddybning af stof fra de tre emneområder eller  

 til behandling af et helt nyt matematisk emneområde, gerne med tilknytning  

 til et andet fag.
Holdet kan være fælles om behandlingen af et emne, men  

 eleverne kan også arbejde i grupper med hver sit emne.
Eksamen Mundtlig eksamen:
Eksamensopgivelserne Ved udvælgelsen af eksamensopgivelserne skal alsidighed i emnevalg og  

 hensyntagen til stoffets faglige sværhedsgrad og egnethed som grundlag for  

 mundtlig eksamen indgå i overvejelserne.
 Materiale, som eleverne selv har fremstillet, og som har været behandlet i  

 undervisningen, kan også indgå i opgivelserne.
 Eleverne skal i god tid inden eksamen se eksempler på udformning af  

 eksamensspørgsmål, ligesom udarbejdelse og brug af notater skal drøftes med  

 dem.
Den mundtlige prøve Eksamensspørgsmålene udformes på en sådan måde, at eksaminationen  

 naturligt kan afspejle den behandling, det pågældende område har fået i  

 undervisningen.
Materiale i form af tekster, figurer, eksempler o.lign. kan  

 vedlægges som bilag til spørgsmålene, men det skal klart fremgå, om  

 materialet vil blive inddraget ved eksaminationen, eller om det står  

 eksaminanden frit for, om han/hun vil benytte sig af dette.
Bilag må ikke  

 lægge op til, at forberedelsen får karakter af »opgaveregning«.
 Der gives hver eksaminand eet spørgsmål med forberedelsestid.
Eksaminationen Obligatorisk niveau: Ved eksaminationen skal eksaminanden dels have  

 lejlighed til selv at fremlægge en afgrænset del af spørgsmålet og dels  

 deltage i en samtale med eksaminator.
 Højt niveau: Ved eksaminationen lægges der vægt på, at eksaminanden  

 foretager en selvstændig fremlæggelse af spørgsmålet, men det forhindrer  

 ikke, at eksaminator undervejs stiller opklarende spørgsmål, eller at der  

 finder en samtale sted.
Mellemniveau: Ved eksaminationen skal eksaminanden dels have lejlighed til  

 selv at fremlægge en afgrænset del af spørgsmålet og dels deltage i en  

 samtale med eksaminator.
I samtalen kan f.eks. indgå kommentering af bilag og  

 opgaveløsning.
 Skriftlig eksamen:
 Til prøven skal eksaminanderne være fortrolige med de til prøven tilladte  

 hjælpemidler, herunder brugen af lommeregner, tabeller, formelsamling samt  

 funktionspapir.
 Eleverne skal i god tid forud for den skriftlige prøve have lejlighed til  

 at regne eksamenssæt, ligesom kravene til besvarelsernes udformning drøftes.  

 De nærmere fastsatte krav hertil er beskrevet i forordet i den af  

 direktoratet udarbejdede opgavesamling med vejledende eksempler på  

 eksamensopgaver.
