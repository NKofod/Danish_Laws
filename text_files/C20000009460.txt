Vejledning om tilskud til  

 høreapparater, jf. lov nr. 465 af 31. maj 2000 (Til kommuner og amtskommuner m.fl.) Med virkning fra 1. juli 2000 har Folketinget ved lov nr.  

 465 af 31. maj 2000 vedtaget to nye bestemmelser i servicelovens § 97,  

 stk. 5 og 6, om henholdsvis tilskud på indtil 3000 kr. ved køb  

 af høreapparat hos anden leverandør end den af amtskommunen  

 anviste og Sundhedsministerens fastsættelse af regler om sikring af  

 kvaliteten af ydelserne hos private leverandører af  

 høreapparater, herunder regler om godkendelse af private  

 leverandører af høreapparater.
 Denne vejledning uddyber lovændringerne og supplerer  

 således Socialministeriets vejledning om Støtte til  

 hjælpemidler, biler, boligindretning m.v. af 5. marts 1998.
 Lov nr. 465 af 31. maj 2000 samt ændring af  

 Socialministeriets bekendtgørelse af 27. juni 2000 om ydelse af  

 hjælpemidler og forbrugsgoder efter servicelovens §§ 97 og 98  

 ligger til grund for  denne vejledning.
1. Tilskud til høreapparater generelt 1.1. Servicelovens § 97, stk. 5 Efter servicelovens § 97, stk. 5 kan der ydes tilskud  

 til høreapparat.
Det er en betingelse for at yde tilskud efter § 97,  

 stk. 5 at de generelle tildelingskriterier i § 97, stk. 1 er opfyldt.  

 Det er således en betingelse, at ansøger har en varigt nedsat  

 hørelse.
Det er herudover en betingelse, at et høreapparat i  

 væsentlig grad afhjælper den nedsatte hørelse og derved i  

 væsentlig grad letter den daglige tilværelse i hjemmet eller er  

 nødvendigt for at ansøger kan udøve et erhverv.
Reglerne i § 97, stk. 5 omfatter alene tilskud til  

 høreapparater til personer over 18 år.
Det er en betingelse for  

 at opnå det kontante tilskud til et høreapparat, at  

 ansøgeren er over 18 år, og er henvist til  

 høreapparatbehandling af en speciallæge i øre-,  

 næse- og halssygdomme.
 Det er endvidere en betingelse for at opnå tilskud,  

 at høreapparatet udleveres fra en godkendt, privat  

 høreapparatleverandør, der opfylder de godkendelseskrav, som  

 fastsættes af sundhedsministeren.
For børn og unge under 18 år gælder, at  

 de fortsat behandles i den offentlige høreomsorg og således ikke  

 er omfattet af det frie valg af privat, godkendt leverandør med  

 tilskud.
Børn og unge under 18 år, der har behov for  

 høreapparatbehandling forudsættes stadig behandlet i det  

 offentlige system.
Er der konstateret hørenedsættelse i meget  

 ung alder er det af stor betydning for barnets eller den unges psykosociale  

 udvikling, at hørenedsættelsen afhjælpes hurtigt.
Derfor  

 modtager denne gruppe høreapparatbehandling efter behov uanset  

 eventuelle ventelister.
1.2. Henvisning til høreapparatbehandling Personer der er over 18 år, og som er henvist til  

 høreapparatbehandling fra en speciallæge i øre-,  

 næse- og halssygdomme kan få et tilskud til køb af  

 høreapparat hos en anden godkendt, privat  

 høreapparatleverandør end den af amtskommunen anviste.
Det er  

 således ikke tilstrækkeligt, at ansøgers egen læge  

 (en alment praktiserende læge) eller læge der har speciale i  

 andet end øre-, næse- og halssygdomme henviser den  

 pågældende til høreapparatbehandling.
Det er ikke et krav at den henvisende speciallæge i  

 øre-, næse- og halssygdomme har overenskomst med sygesikringen.  

 Gruppe 1-sikrede bør derfor  være opmærksomme på, om  

 speciallægen har overenskomst med sygesikringen, idet de ellers selv  

 må betale undersøgelsen hos speciallægen.
For gruppe  

 2-sikrede gælder, at denne gruppe uanset speciallægens  

 overenskomstsforhold modtager et tilskud, som sjældent vil dække  

 speciallægens fulde honorar.
Dette gælder også ved valg af  

 speciallæge i øre-, næse- og halssygdomme indenfor EU.
For personer, der er over 18 år, og som er henvist  

 af en speciallæge i øre-, næse- halssygdomme før  

 den 1. juli 2000, hvor loven træder i kraft, gælder efter de  

 almindelige forvaltningsretlige principper, at en myndighed har pligt til at  

 være opmærksom på, at borgerne får de rettigheder,  

 som de har krav på.
Amtskommunerne bør derfor være  

 opmærksomme på, om der måtte være enkelte borgere,  

 som ønsker at benytte sig af de nye regler om tilskud.
1.3. Tilskuddets størrelse Hvis ansøger vælger behandling hos en  

 godkendt, privat høreapparatleverandør, vil  

 pågældende modtage et tilskud på 3.000 kr. pr.  

 høreapparat inkl. moms.
Sammen med eventuel egenbetaling  

 forudsættes tilskuddet at dække høreprøve,  

 høreapparat, tilpasning, afprøvning, service og garanti.
 Tilskuddet kan ikke udgøre mere end de faktiske  

 udgifter.
Tilskuddets størrelse reguleres en gang  

 årligt den 1. januar med satsreguleringsprocenten, jf. lov om en  

 satsreguleringsprocent.
Beløbet afrundes til nærmeste  

 kronebeløb.
1.4. Administration og udbetaling af tilskud Udbetaling af tilskud på indtil 3000 kr.,  

 forudsættes at finde sted på baggrund af en regning udstedt af en  

 godkendt, privat høreapparatleverandør.
Afregningen sker  

 således mellem ansøgers hjemamt og den godkendte, private  

 høreapparatleverandør.
1.5. Ejendomsretten I de tilfælde, hvor ansøger vælger at  

 få høreapparatbehandlingen gratis i det offentlige system,  

 på en amtskommunal høreklinik eller audiologisk afdeling, vil  

 høreapparatet være det offentliges ejendom, og ansøger  

 skal derfor tilbagelevere høreapparatet, når det ikke  

 længere er i brug.
 Hvis ansøger derimod vælger at benytte sig af  

 muligheden for frit at vælge en privat, godkendt  

 høreapparatleverandør efter servicelovens § 97, stk. 5, og  

 dermed få et tilskud på 3000 kr. pr. høreapparat inkl.  

 moms, vil høreapparatet være ansøgers eget.
 For så vidt angår vedligeholdelse og  

 hjælp til batterier henvises til pkt. 1.9. i denne vejledning.
1.6. Frit valg af høreapparatleverandør For hjælpemidler i form af høreapparater kan  

 ansøgeren, såfremt pågældende ikke ønsker at  

 benytte amtskommunens leverandør, selv vælge en privat, godkendt  

 høreapparatleverandør jf. servicelovens § 97, stk. 5.
Hvis ansøger vælger at forblive i det  

 offentlige system vil ydelsen være gratis.
Ansøgeren vil i denne  

 situation i samarbejde med den audiologiske afdeling få det bedst  

 egnede og billigste høreapparat udleveret.
Heri indgår hensyn  

 til behov, kvalitet, betjeningsmulighed, udgifter til drift af  

 høreapparatet, høreapparatets holdbarhed, servicekrav, garanti,  

 service- og reparationsmuligheder m.m.
Såfremt ansøger ikke ønsker at benytte  

 amtskommunens leverandør, kan pågældende selv vælge  

 en godkendt, privat høreapparatsleverandør, der opfylder de  

 godkendelseskrav, som fastsættes af sundhedsministeren.
Der henvises  

 til Sundhedsministeriets bekendtgørelse- og Sundhedsstyrelsens  

 retningslinier om godkendelse af private leverandører af  

 høreapparater.
 Ansøgeren må selv dække den del af  

 prisen, der overstiger 3000 kr. inkl. moms pr. høreapparat.
Det forudsættes, at ansøger, uanset om  

 han/hun ønsker at benytte sig af muligheden for frit at vælge en  

 privat, godkendt høreapparatleverandør, skal have mulighed for  

 selv at prøve og vurdere høreapparatet, eventuelt forskellige  

 typer, inden beslutning træffes.
Det er vigtigt, at ansøgeren  

 får god instruktion under afprøvningen, og at der gives  

 ansøgeren god tid, således at ansøger kan blive fortrolig  

 med høreapparatet.
 Der henvises i øvrigt til § 4 i  

 Socialministeriets bekendtgørelse om ydelse af hjælpemidler og  

 forbrugsgoder efter servicelovens §§ 97 og  98 samt Socialministeriets  

 vejledning om Støtte til hjælpemidler, biler, boligindretning  

 m.v. af 5. marts 1998, kapitel 6, pkt. 29.
 Ansøgere, der udnytter adgangen til frit at  

 vælge en godkendt privat høreapparatleverandør, er  

 berettiget til befordrings godtgørelse efter reglerne i § 23 i  

 Socialministeriets bekendtgørelse nr. 123 af 19. februar 1998 om  

 ydelse af hjælpemidler og forbrugsgoder efter servicelovens §§ 97  

 og 98. Befordringsgodtgørelsen dækker afstanden til det sted,  

 hvor udleveringen af høreapparatet efter amtskommunens  

 sædvanlige praksis ville have fundet sted jf. bekendtgørelsens  

 § 23, stk. 4.
1.7. Godkendelse af privat høreapparatleverandør Efter servicelovens § 97, stk. 6 er det en betingelse  

 for at opnå et tilskud på 3.000 kr., at høreapparatet  

 udleveres fra en godkendt, privat høreapparatleverandør, der  

 opfylder de godkendelseskrav, som fastsættes af sundhedsministeren.  

 Kravene fastsættes på grundlag af retningslinier for godkendelse  

 af private leverandører af høreapparater, som udarbejdes af  

 Sundhedsstyrelsen, og vil bl.a. omfatte forhold som måltagning,  

 tilpasning, apparatur og uddannelse.
Der henvises til Sundhedsministeriets  

 bekendtgørelse- og Sundhedsstyrelsens retningslinier om godkendelse af  

 private leverandører af høreapparater.
For offentlige amtskommunale klinikker eller offentlige  

 audiologiske afdelinger gælder det, at disse er omfattet af den  

 amtskommunale tilsynsforpligtelse og ansvar for så vidt angår den  

 del af ydelsen der er omfattet af den sociale lovgivning.
Dette følger  

 af lov om retssikkerhed og administration på det sociale område  

 § 39. Det amtskommunale tilsyn omfatter både indholdet af  

 tilbudene og den måde opgaverne løses på inden for den  

 sociale lovgivning.
1.8. Amtskommunens valg af høreapparatleverandør Om amtskommunens valg af  

 høreapparatleverandør, henvises til Socialministeriets  

 vejledning om Støtte til hjælpemidler, biler, boligindretning  

 m.v. af 5. marts 1998, kapitel 6, pkt. 34.
1.9. Betingelser for udskiftning af høreapparat For personer, der har valgt at benytte sig af muligheden  

 for at vælge en godkendt, privat høreapparatleverandør  

 efter servicelovens § 97, stk. 5 gælder, at der tidligst kan ydes støtte til nyt  

 høreapparat, når det eksisterende er 4 år gammelt.
Hvis  

 betingelserne for høreapparat fortsat er opfyldt vil modtageren som  

 udgangspunkt have ret til udskiftning efter 4 år.
Dette følger  

 af § 5, stk. 5 i ændringsbekendtgørelse af 27. juni  

 2000.
 Udskiftning, før der er forløbet 4 år,  

 kan dog komme på tale, hvis pågældende er udsat for en  

 markant helbredsbetinget forværring i sin hørelse.
 En afgørelse af om der er tale om en markant  

 helbredsbetinget forværring vil altid bero på en konkret  

 vurdering i det enkelte tilfælde.
Amtskommunen skal søge sagen oplyst i det omfang  

 det er nødvendigt for at træffe en korrekt afgørelse.  

 Amtskommunen må ved denne afgørelse inddrage den fornødne  

 sundhedsfaglige ekspertise i vurderingen af, om hørelsen er markant  

 forværret i det konkrete tilfælde.
Dette kunne fx ske ved, at  

 amtskommunen inddrager en speciallæge i øre-, næse- og  

 halssygdomme med ekspertviden indenfor området audiologi.
 Et ønske fra ansøger om et nyt  

 høreapparat, begrundet i den teknologiske udvikling, som  

 medfører at den pågældende kan få et  

 høreapparat, hvis teknologiske og kvalitetsmæssige standard er  

 bedre end ansøgers nuværende høreapparat, kan ikke i sig  

 selv begrunde, at der ydes tilskud til førtidig udskiftning.
Legemlige forandringer og slitage kan efter kort tid  

 umuliggøre anvendelse af høreapparatet og kan i særlige  

 tilfælde begrunde tilskud til et nyt høreapparat.
Et  

 høreapparat kan også blive uanvendeligt af andre årsager,  

 fx hændelige uheld eller gå tabt, fx ved tyveri eller brand.
I  

 disse situationer bør pågældende forsynes med et  

 erstatningshøreapparatet uden unødig forsinkelse.
Der kan ikke stilles krav om, at ansøgeren skal  

 holde høreapparatet særskilt forsikret.
Ansøgeren er  

 forpligtet til at passe på høreapparatet som på sine egne  

 ting.
Beskadiges høreapparatet og går høreapparatet til  

 grunde, kan amtskommunen, hvis ansøgeren eller skadevolderen har en  

 familieforsikring, forhøre om skaden kan dækkes.  

 Ansøgeren er forpligtet til at medvirke hertil.
 Amtskommunen vil ved hyppigere skadesforløb kunne  

 tage disse i betragtning ved vurderingen af, hvorledes  

 høreapparatbehovet kan løses, og hvilket høreapparat,  

 der i den konkrete situation skal stilles til rådighed.
I forbindelse med høreapparatbehandling hos en  

 godkendt, privat høreapparatleverandør, bør  

 leverandøren sikre sig, at ansøger har fået en bevilling  

 af ansøgers hjemamt.
Dette gælder både for  

 førstegangs ansøgere og for ansøgere der ønsker  

 deres høreapparat udskiftet.
1.10. Vedligeholdelse, hjælp til batterier og reparation Vedligeholdelse og hjælp til batterier er gratis,  

 uanset om høreapparater er anskaffet i amtskommunalt regi eller hos en  

 godkendt, privat høreapparatleverandør.
Om hjælp til  

 udgifter, som følger af brug af høreapparat, fx vedligeholdelse  

 og hjælp til batterier henvises i det hele til § 5, stk. 3 i  

 Socialministeriets bekendtgørelse nr. 123 af 19. februar 1998.
 For reparation af høreapparater anskaffet i  

 amtskommunalt regi gælder, at disse er omfattet af § 5, stk. 1, i  

 Socialministeriets bekendtgørelse om hjælpemidler og  

 forbrugsgoder efter servicelovens §§ 97 og 98. For så vidt  

 angår høreapparater anskaffet hos godkendte, private  

 høreapparatleverandører, gælder købelovens  

 almindelige regler om reklamation og garanti (dvs. den 1-årige  

 reklamationsfrist eller evt. løfte/aftale om garanti og fri  

 service).
1.11. Høreomsorg og andre forebyggende foranstaltninger Kommunerne er i følge den sociale lovgivning  

 forpligtet til at drage omsorg for personer med nedsat hørelse, der  

 samtidig bruger høreapparat samt sørge for at der foretages  

 andre forebyggende foranstaltninger for den enkelte  

 høreapparatbruger.
 Forpligtelsen omfatter alle høreapparatbrugere  

 uanset om høreapparatet er erhvervet hos en godkendt, privat  

 høreapparatleverandør med tilskud eller hos det offentlige.
Amtskommunerne er forpligtet til at instruere og undervise  

 hørehæmmede i brugen af høreapparatet.
Denne forpligtelse  

 omfatter alle høreapparatbrugere.
 Undervisning i brug og vedligeholdelse af  

 høreapparat finder sted på en offentlig amtskommunal audiologisk  

 afdeling.
 Særligt om rådgivning og vejledning i  

 forbindelse med støtte til hjælpemidler, herunder støtte  

 til høreapparater henvises til Socialministeriets vejledning om  

 Støtte til hjælpemidler, biler, boligindretning m.v. af 5. marts  

 1998, kapitel 4, pkt. 17.
1.12. Medtagelse af høreapparat til udlandet Af Socialministeriets bekendtgørelse nr. 108 af 17.  

 februar 1998 om betingelser for i særlige tilfælde at få  

 hjælp efter lov om social service under midlertidige ophold i udlandet  

 (udlandsbekendtgørelsen), fremgår det af § 7, stk. 1, at  

 kropsbårne hjælpemidler efter servicelovens § 97 frit kan  

 medtages til udlandet uanset formål.
Alle øvrige  

 hjælpemidler kan alene medtages under ophold i udlandet til de  

 formål, der er nævnt i § 1, stk. 2, nr. 1-6.
 Da høreapparater omfattes af servicelovens  

 § 97 og må anses for at være et kropsbårent  

 hjælpemiddel, vil ansøgere, der har fået bevilliget et  

 høreapparat efter servicelovens § 97 frit kunne medbringe  

 høreapparatet til udlandet jf. udlandsbekendtgørelsens  

 § 7, stk. 1. Der henvises i øvrigt til Socialministeriets  

 vejledning om Støtte til hjælpemidler, biler, boligindretning  

 m.v. af 5. marts 1998, kapitel 9, pkt. 48.
1.13. Forholdet til EU-retten Efter art. 49 i traktaten om den Europæiske Union  

 gælder at der er fri udveksling af vare- og tjenesteydelser indenfor  

 Fællesskabet, for så vidt angår statsborgere i  

 medlemsstaterne, der er bosat i et andet af Fællesskabets lande end  

 modtagere af den pågældende ydelse.
Dette indebærer, at en  

 dansk borger, der er berettiget til støtte til høreapparat i  

 Danmark, og som køber et høreapparat i et EU land, hos en af  

 det pågældende land godkendt leverandør af  

 høreapparater, er berettiget til tilskud på samme vilkår,  

 som hvis høreapparatet var anskaffet i Danmark hos en godkendt  

 leverandør.
Dette princip er blevet fastslået ved EF-domstolens  

 afgørelse af 28. april 1998 i Dec-ker-sagen (C-120/95), der angik  

 støtte fra en luxembourgsk sygekasse for et par briller indkøbt  

 i Belgien.
1.14. Klageadgang Afgørelser om bevilling af tilskud til  

 høreapparater efter servicelovens § 97, stk. 5, truffet af  

 amtskommunen kan indbringes for Det sociale nævn.
Der henvises til  

 Socialministeriets vejledning om Støtte til hjælpemidler, biler,  

 boligindretning m.v. af 5. marts 1998, kapitel 16, pkt. 229 ff. og § 25  

 i Socialministeriets bekendtgørelse om ydelse af hjælpemidler og  

 forbrugsgoder efter servicelovens §§ 97 og 98.
For så vidt angår lægelige fejl i  

 forbindelse med undersøgelse af patienten i speciallægens  

 praksis kan dette indbringes for Patientklagenævnet.
En fejl hos en  

 godkendt, privat høreapparatleverandør i relation til  

 høreapparatbehandling er ikke omfattet af patientklagesystemet, men  

 kan indbringes for Forbrugerombudsmanden.
 I de tilfælde hvor høreapparatet er  

 købt af ansøger hos en privat, godkendt  

 høreapparatleverandør, vil ansøger være omfattet  

 af den almindelige forbrugerbeskyttelse efter købelovens regler.
1.15. Finansiering Amtskommunen afholder efter servicelovens § 131, stk.  

 6, udgifterne til forbrugsgoder og hjælpemidler, herunder  

 høreapparater, der bevilges af amtskommunen, jf. § 97, stk.  

 2.
