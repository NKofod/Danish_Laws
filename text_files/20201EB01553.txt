Beretning afgivet af Udlændinge- og Integrationsudvalget den 29. september 2021 Beretning over Forslag til folketingsbeslutning om strafskærpelse, så socialt bedrageri altid medfører udvisningsdom for udlændinge [af Pernille Vermund (NB), Peter Seier Christensen (NB), Lars Boje Mathiesen (NB) og  Mette Thiesen (NB)]:
1. Politiske bemærkninger Socialdemokratiet, Venstre, Dansk Folkeparti, Det Konservative Folkeparti, Nye Borgerlige og Inger Støjberg (UFG) Et flertal i udvalget (S, V, DF, KF, NB og Inger Støjberg (UFG)) er enig i, at socialt bedrageri er uacceptabelt, og at det er vigtigt, at der sker retsforfølgelse af borgere, der svindler med sociale ydelser.
Det skyldes ikke mindst hensynet til at bevare tilliden og opbakningen til det danske velfærdssystem.
Flertallet i udvalget er derfor meget tilfreds med, at der i forbindelse med flerårsaftalen om politiets og anklagemyndighedens økonomi 2021-23 er afsat midler til at styrke indsatsen mod socialt bedrageri.
Aftalen indebærer bl.a., at der skal igangsættes et pilotprojekt af 2 års varighed, hvor tre udvalgte politikredse styrkes med i alt 6 årsværk i dedikerede teams til indsatsen mod socialt bedrageri.
I pilotprojektet skal der bl.a. ses på, om der kan iværksættes tiltag hos andre relevante myndigheder med henblik på at opdage og strafforfølge personer, der begår socialt bedrageri, og sikre bedre oplysninger fra kommunerne til brug for disse straffesager om socialt bedrageri, så sagerne i højere grad fører til domfældelse.
Parallelt hermed skal der gennemføres et eftersyn af strafniveauet i sager om socialt bedrageri, herunder muligheden for at nedlægge påstand om udvisning.
Flertallet i udvalget noterer sig, at udlændinge- og integrationsministeren under førstebehandlingen af beslutningsforslaget oplyste, at der pågår et arbejde i Udlændinge- og Integrationsministeriet, hvor det undersøges, hvordan udvisningsreglerne kan skærpes yderligere, med henblik på at kriminelle udlændinge, herunder udlændinge, der begår socialt bedrageri, i videst muligt omfang udvises inden for rammerne af Danmarks internationale forpligtelser.
Flertallet i udvalget ser frem til, at arbejdet afsluttes, og til, at regeringen snarest fremsætter forslag om skærpelse af udvisningsreglerne.
 Liberal Alliance, Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved beretningsafgivelsen ikke medlemmer i udvalget og dermed ikke adgang til at komme med politiske bemærkninger i beretningen.
2. Udvalgsarbejdet Beslutningsforslaget blev fremsat den 9. marts 2021 og var til 1. behandling den 10. maj 2021. Beslutningsforslaget blev efter 1. behandling henvist til behandling i Udlændinge- og Integrationsudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 1 møde.
Bilag Under udvalgsarbejdet er der omdelt 2 bilag på beslutningsforslaget.
 P.u.v.
