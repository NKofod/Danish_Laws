 Bekendtgørelse om ændring af bekendtgørelse om retslister og om massemediernes aktindsigt i og opbevaring af kopier af anklageskrifter og retsmødebegæringer mv.
§ 1 I bekendtgørelse nr. 546 af 18. juni 2004 om retslister og om massemediernes aktindsigt i og opbevaring af kopier af anklageskrifter og retsmødebegæringer mv., som ændret ved bekendtgørelse nr. 1005 af 6. oktober 2006 og bekendtgørelse nr. 770 af 23. juni 2010, foretages følgende ændringer:
 1. I § 5, stk. 3, 2. pkt., indsættes efter »oplysning om«: »retsmøder, til hvilke sigtede eller tiltalte skal anholdes,«, og »§ 7, stk. 1, i lov om behandling af personoplysninger (persondataloven)« ændres til: »artikel 9, stk. 1, i Europa-Parlamentets og Rådets forordning nr. 2016/679 af 27. april 2016 om beskyttelse af fysiske personer i forbindelse med behandling af personoplysninger og om fri udveksling af sådanne oplysninger (databeskyttelsesforordningen)«.
 2. I § 5, stk. 4, 2. pkt., ændres »§ 7, stk. 1, i persondataloven« til: »artikel 9, stk. 1, i databeskyttelsesforordningen«.
 3. § 6 affattes således:
 »§ 6. Anklagemyndighedens udlevering af kopi af anklageskrift eller retsmødebegæring i medfør af retsplejelovens § 41 f, stk. 2, kan ske på det tidligste af følgende tidspunkter:
 1) En uge efter at dokumentet er forkyndt for tiltalte eller sigtede.
 2) En uge efter at dokumentet er sendt til tiltalte eller sigtede med digital post.
 3) 14 dage efter at dokumentet er sendt til tiltalte eller sigtede med almindelig post, medmindre dokumentet er modtaget retur.
4) På dagen for hovedforhandlingen eller retsmødet.« § 2 Bekendtgørelsen træder i kraft den 1. februar 2019.
