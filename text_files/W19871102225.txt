 Fundet det betænkeligt, at et kreditoplysningsbureau anvender  

 ikke-ledende medarbejdere i en virksomhed som kilde til brug for udarbejdelse  

 af en soliditetsrapport, idet en sådan fremgangsmåde efter tilsynets  

 opfattelse må antages at frembyde en væsentlig risiko for, at urigtige eller  

 vildledende oplysninger registreres eller videregives.
På baggrund af omtale i dagspressen rettede Registertilsynet henvendelse  

 til et kreditoplysningsbureau vedrørende bureauets anvendelse af kilder i  

 forbindelse med indsamling af soliditetsoplysninger.
Bureauet oplyste i den  

 anledning, at bureauets henvendelse til den i dagspressen anførte virksomhed  

 var foretaget med henblik på kontrol af navn, adresse, branche,  

 bankforbindelse m.v. til brug for udarbejdelse af en soliditetsrapport over  

 den adspurgte virksomhed.
Det fremgik endvidere, at det ikke var almindelig  

 fremgangsmåde i bureauet at anvende ikke-ledende medarbejdere som kilde i  

 forbindelse med bureauets virksomhed.
Registertilsynet udtalte, at det påhviler et kreditoplysningsbureau at  

 foretage sådanne foranstaltninger, der sikrer, at der ikke registreres eller  

 videregives urigtige eller vildledende oplysninger, eller oplysninger, som  

 ikke må registreres eller videregives.
I henhold til lov om private registre  

 m.v. § 23, stk. 4, kan Registertilsynet forbyde anvendelsen af en nærmere  

 angiven fremgangsmåde i forbindelse med indsamling eller videregivelse af  

 oplysninger, såfremt fremgangsmåden medfører en væsentlig risiko for, at der  

 registreres eller videregives urigtige eller vildledende oplysninger, som  

 ikke må registreres eller videregives.
Registertilsynet udtalte endvidere, at man fandt det betænkeligt, såfremt  

 et kreditoplysningsbureau anvender ikke-ledende medarbejdere i en virksomhed  

 som kilde til brug for udarbejdelse af en soliditetsrapport, idet en sådan  

 fremgangsmåde efter Registertilsynets opfattelse må antages at frembyde en  

 væsentlig risiko for, at urigtige eller vildledende oplysninger registreres  

 eller videregives.
Registertilsynet tog til efterretning, at bureauet ikke  

 anvender ikke-ledende medarbejdere som kilde i forbindelse med bureauets  

 virksomhed, og man agtede herefter på det foreliggende grundlag ikke at  

 foretage yderligere i sagen.
 Registertilsynets årsberetning 1986 s. 70.
