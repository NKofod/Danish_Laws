Nr BSF 34 Forslag til folketingsbeslutning om engangsemballage og begrænsning af  

 ressource- og miljøproblemer ved reklametryksager den 15. december 1988 Folketinget pålægger regeringen at sikre, at mængden af engangsemballage nedbringes væsentligt, og at papirgenbruget fra reklametryksager forøges.
Bemærkninger til forslaget Almindelige bemærkninger I Danmark forudser man stigende affaldsmængder med deraf følgende trusler  

 mod miljø og ressourcer.
Brundlandrapporten anbefaler, at produktions- og  

 forbrugssystemet planlægges på en sådan måde, at det økologiske grundlag  

 bevares.
Det er vigtigt at arbejde for at reducere affaldsmængden samt at  

 sikre, at det affald, der produceres, kan indgå i genbrugsordninger på en  

 måde, der tager hensyn til både arbejdsmiljø og det ydre miljø.
Det vil kræve en omlægning af vort forbrugsmønster.
SF vil med dette  

 beslutningsforslag starte en omlægning inden for to affaldsområder, nemlig  

 engangsemballage og reklametryksager.
Der er mange andre områder og andre  

 forhold.
Dette er blot en begyndelse.
Miljøministeren har ved sin nylig afgivne prioriteringsredegørelse om mål  

 og midler i miljøpolitikken nr. 1 - miljøinvesteringer 1989-1994, jf.  

 Folketingstidende 1988-89, forhandlingerne sp. 910 f. og sp. 1276 ff.,  

 fremhævet betydningen af at øge genbrugsprocenterne.
Desuagtet fremhæves det  

 i redegørelsen, at den samlede affaldsmængde til deponering fortsat vil  

 stige.
Når denne pessimistiske forudsætning kan lægges til grund i  

 ministerens redegørelse, synes det at bunde i en manglende indsats over for  

 kilderne til denne stigning i affaldsmængderne.
Selv om miljøministeren nu  

 har fremsat lovforslag om afgiftsforhøjelser på emballager og engangsservice,  

 jf.
L 99 og L 100, Folketingstidende 1988-89, forhandlingerne sp. 1905, sp.  

 1906 og sp. 2865 samt Tillæg A sp. 2581 og sp. 2585, synes alene forslagenes  

 skønnede indtægtseffekt at antyde, at disses hensigt kun i begrænset omfang  

 er at nedbringe affaldsmængderne.
De i prioritetsredegørelsen nævnte  

 bemærkninger om stigende affaldsmængder til deponering understreger dette  

 forhold.
Beslutningsforslagets formål er at medvirke til at afhjælpe denne  

 situation for så vidt angår to affaldstyper, der skaber vanskeligheder og  

 irritationsmomenter for husholdningerne, og som skaber problemer i  

 forbindelse med affaldsbortskaffelsen.
Ministerens varsling af forbud mod PVC  

 fra 1993 er et væsentligt skridt hen imod fjernelse af de miljøfarlige  

 elementer i emballagen, men forbudet er ikke tjenligt til nedbringelse af  

 affaldsmængderne.
Forslagsstillerne går i øvrigt ud fra, at ministeren for så  

 vidt angår andre miljøfarlige stoffer i emballage tilsvarende varsler forbud.
Krav om centrale indgreb er gentagne gange fremført fra kommunal side.  

 Således fremhæver Kommunernes Landsforening bl.a. ved skrivelse af 7. april  

 1988, at Folketinget bør stille krav til materialer og emballager.
Københavns  

 Kommune har ytret sig tilsvarende.
Til hver husstand i Danmark leveres der mellem 300 og 500 g  

 reklametryksager pr. uge ind ad brevsprækken.
Tallene er gennemsnitstal og  

 bygger på en undersøgelse, som Gendan A/S har udført.
I opgørelsen indgår kun  

 reklametryksager og ikke lokalaviser eller lignende.
Når reklametryksager skal skaffes af vejen, forurener de.
Tungmetaller som  

 bly og kadmium, dioxin og drivhusgassen kuldioxid er noget af det, vores  

 miljø belastes med.
 Ved at genanvende reklametryksagerne opnår man dels at spare på  

 ressourcerne, dels at miljøet ikke belastes ved afbrænding af affaldet.
Med forslaget er det tænkt at sikre, at reklametryksager fremstilles på en  

 sådan måde, at de egner sig til at indgå i genbrugsordninger.
Med udtrykket  

 »egner sig« mener vi, at det skal være teknisk muligt at genanvende  

 papiret, og at genanvendelsen skal foregå på en forsvarlig måde med hensyn  

 til både ydre miljø og arbejdsmiljø.
 Genbrug af reklametryksager til for eksempel genbrugspapir kan være umulig  

 af forskellige årsager:
 1. Forkert papirkvalitet.
 Visse papirkvaliteter indeholder forholdsvis store mængder kaolin (en  

 lerart). Disse papirtyper kan ikke indgå i genbrugspapirordninger.
 2. Overfladebelægning på tryksagen.
 For at tryksager kan genbruges, kræves det, at trykfarven kan vaskes ud.  

 En overfladebelægning af f.eks. plast kan umuliggøre afsværtningen.
 3. Lim og andre materialer.
 Lim, andre materialer og kemikalier tilsat ved fremstillingen kan gøre  

 genbrug vanskelig eller umulig.
 Tryksager, som teknisk set egner sig til at indgå i genbrugsordninger, kan  

 belaste miljøet på grund af:
 4. Miljøbelastende stoffer i trykfarverne.
Trykfarver kan indeholde tungmetaller.
Især i røde, gule og grønne farver  

 kan der være bly, krom og kadmium.
Når trykfarven vaskes af, belastes  

 vaskevandet med tungmetallerne.
Der er i dag udviklet trykfarver uden tungmetaller, som fungerer godt.  

 Disse bruges i vid udstrækning i Danmark, men i udlandet bruges de  

 tungmetalholdige trykfarver stadig i stort omfang.
Da en del reklametryksager  

 i større oplag trykkes i udlandet, vil der importeres tungmetaller, som  

 spredes i det danske miljø.
 5. Miljøbelastende stoffer i selve papiret.
 En række miljøbelastende kemikaler kan være brugt i selve papiret, f.eks.  

 klorholdige stoffer.
 Det er muligt at vælge papirkvaliteter, som indeholder få eller ingen af  

 disse kemikalier.
Skriftlig fremsættelse Leif Hermann (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om engangsemballage og begrænsning af  

 ressource- og miljøproblemer ved reklametryksager.
(Beslutningsforslag nr.
B 34).
 Jeg henviser i øvrigt til de bemærkninger, der ledsager  

 beslutningsforslaget, og anbefaler det til Tingets velvillige behandling.
