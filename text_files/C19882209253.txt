 Dette er hæfte nr. 3 i en serie på 28 om reglerne for fagene i gymnasiet.  

 Det indeholder de bestemmelser om dansk, som er fastsat i § 4 i  

 bekendtgørelse af 4. november 1987 om fagene i gymnasiet. (* 1) Desuden  

 indeholder hæftet de vejledende retningslinier for faget.
Vejledende retningslinier Dansk Formål Faget dansk har været et fag i gymnasiet siden ca. 1800, hvor sans for  

 sproglig og national egenart blev almindelig.
Mens de øvrige fag i gymnasiet  

 sigter mod at give eleverne indblik i almene sammenhænge eller beskæftiger  

 sig med kulturer og sprog, som giver væsentlige træk af en europæisk  

 bevidsthed, har faget dansk som sit hovedområde dansk - og i et vist omfang  

 nordisk - sprog og litteratur.
Danskundervisningens formål er at eleverne udvikler deres fortrolighed med  

 dansk sprog og litteratur.
Centralt står læsningen af ældre og nutidige  

 tekster, først og fremmest digteriske tekster, men også hverdagens  

 situationsbestemte og mediernes.
Eleverne skal have lejlighed til at mærke og  

 opleve især de digteriske teksters fascinationskraft, men samtidig skal de  

 udvikle deres evne til at forholde sig analyserende og fortolkende til dem.  

 Der er tale om en dobbelt holdning af nærhed og afstand.
Oplevelse, åbenhed,  

 fantasi, æstetisk opmærksomhed skal udvikles hånd i hånd med analyse, kritik  

 og fortolkende distance.
Dobbeltheden afspejles i vekslende tilgangsvinkler  

 og arbejdsformer.
Kendskab til den litterære og sproglige tradition er en forudsætning for  

 både oplevelsen og forståelsen af teksterne.
Eleverne skal derfor opnå et  

 overblik over litteraturens og kulturens historie i Danmark.
I forbindelse med tekstlæsning og i forbindelse med elevernes aktive brug  

 af sproget, mundtligt som skriftligt, skal deres sproglige bevidsthed øges og  

 deres evne til at udtrykke sig udvikles.
De skal endvidere kunne reflektere  

 over sprog og sprogmuligheder.
Tekstlæsning Begreberne litteratur og tekst har af historiske og sociale grunde fået en  

 stærkt udvidet betydning i de senere års faglige praksis.
Litteratur betyder  

 ikke blot skønlitteratur, men omfatter alle skrevne tekster.
Tekstbegrebet er  

 udvidet til at omfatte bogstavelig talt alle artefakter ud fra den  

 betragtning, at der er tale om en generel menneskelig formvilje og  

 symboliseringsproces, hvad enten det drejer sig om et lyrisk digt, et  

 kommunehospital eller en ret stegte sild.
I princippet bruges ordene i den udvidede betydning i bekendtgørelse og  

 vejledning for dansk, men det er klart, at faget ikke kunne eksistere, hvis  

 man tog de nye betydninger helt bogstaveligt og f.eks. drog statistiske  

 konsekvenser af det.
Fagets hovedområde er fortsat digteriske tekster, men de  

 faglige traditioner for at inddrage sproglige udtryksformer, der tidligere  

 har været overset (f.eks. triviallitteratur og reklamer) og kultur- og  

 kunsthistorie i bredere forstand (arkitektur, malerkunst, havekunst,  

 klædedragt osv.) skal naturligvis videreføres.
 Historisk læsning:
Undervisningens tyngdepunkt ligger i forholdet mellem den litterære tekst  

 og tiden.
Det enkelte værk træder frem på baggrund af eller i opposition til  

 bestemte forestillinger og bestemte livsformer.
Læsningen bør derfor både  

 fokusere på værket som selvstændigt fænomen og på forholdet mellem værk og  

 baggrund.
Læsningen skal både respektere værket som æstetisk helhed og  

 indføje det i en større, historisk sammenhæng.
Den historiske læsning kan i praksis udformes på mange forskellige måder.  

 Man kan f.eks. tage udgangspunkt i læsningen af et længere historisk stræk  

 med vægt på overbliksforståelse og derefter udbygge med fordybelse i perioden  

 eller nyeste tid.
Man kan tage udgangspunkt i periodelæsningen og i  

 forlængelse heraf tilrettelægge en læsning, der giver overblik over et  

 længere forløb.
Man kan tage udgangspunkt i arbejdet med nyeste tid og i  

 forlængelse heraf trække linier tilbage i tiden.
Den historiske læsning vil i  

 reglen strække sig over to eller tre klassetrin, vekslende med læsning af  

 fagets andre områder.
Det afgørende er, at den praktiske udformning sigter  

 mod, at eleverne opnår en helhedsforståelse.
 Bekendtgørelsens tre grundsynspunkter for den historiske læsning angiver  

 de principper, der skal skabe sammenhæng i tekstlæsningen, nemlig de  

 dominerende livstolkningers historie (bevidsthedsformernes historie), de  

 sociale gruppers kultur- og åndshistorie (livsformernes historie) og de  

 kunstneriske udtryksformers historie.
De dominerende livstolkningers historie De dominerende livstolkninger betegner de forståelsesrammer, der i et  

 givet tidsrum er almindeligt anerkendte.
Det er de officielle eller  

 autoritative fortolkninger, der dominerer den åndelige horisont for hele  

 samfundet eller væsentlige dele af det.
 Det er vigtigt, at eleverne får kendskab til væsentlige historiske  

 livstolkninger, herunder førkristen nordisk livsforståelse, kristendom,  

 rationalisme, romantisk idealisme, gennembruddet af en naturvidenskabelig  

 tænkemåde og nyere tids videreførelse og opgør hermed.
 I denne meget korte formulering afløser livstolkningerne hinanden, men i  

 virkeligheden eksisterer de naturligvis i perioder samtidig i forskellige  

 konflikt- og dominansforhold, også i den enkeltes bevidsthed, hvor de  

 yderligere nuanceres af kønsforskellen.
Formålet er et dobbelt: at lade eleverne læse og opleve litterære tekster,  

 og samtidig skabe en historisk horisont af livstolkninger, der kan indgå i  

 deres beredskab som tekstlæsere.
De enkelte tilværelsesfortolkningers  

 grundforestillinger skal eleverne først og fremmest stifte bekendskab med ved  

 læsningen af litterære tekster, men man kan også med fordel inddrage tekster  

 af anden art, f.eks. teoretiske, videnskabelige eller debatterende (f.eks.  

 Luther, Steffens, Grundtvig, Kierkegaard, Darwin, Marx, Freud, Poul  

 Henningsen, Simone de Beauvoir, Niels Bohr).
De sociale gruppers kultur-og åndshistorie Undervisningen skal sikre, at eleverne får kendskab til, at et centralt  

 forløb i de danske livsformers historie er udviklingen fra et feudalt samfund  

 med en aristokratisk kultur med centrale begreber som privilegium,  

 repræsentation, slægt og ejendom, til et borgerligt markedssamfund med  

 grundbegreber som lighed, frihed, konkurrence, rationalitet og kritik.
Denne  

 udvikling hen mod det borgerlige samfund indebærer endvidere ændringer i den  

 patriarkalske samfundsstruktur med konsekvenser for både familie- og  

 arbejdslivet.
I det borgerlige samfund opstår efterhånden en række  

 kulturformer, knyttet til andre samfundsgrupper (f.eks. bonde- eller  

 arbejderbevægelsen) eller til køn (kvindebevægelsen), og med så stor  

 gennemslagskraft, at de påvirker normer og idealer i hele samfundet.  

 Udviklingen følges op med karakteristiske nutidige kulturformer.
De sociale gruppers kultur- og åndshistorie ser i denne skematiske  

 fremstilling mere harmonisk ud end i virkeligheden.
Vigtige pointer i  

 undervisningen vil netop være brydningerne og spændingerne i forbindelse med  

 overgangen mellem de forskellige samfundsformer og fremvæksten af de  

 kulturformer, der er nævnt ovenfor.
Hertil kommer, at der hele tiden sker  

 ændringer i den enkelte gruppes kulturform, bl.a. under påvirkning af den  

 gruppe, den principielt opponerer mod.
Men også brydninger og spændinger i  

 forbindelse med de over- og underordningsforhold, som i en given periode er  

 fremherskende, er med til at nuancere billedet, ligesom inddragelse af den  

 øvrige politiske, økonomiske og sociale udvikling.
 Formålet er også her dobbelt: at lade eleverne se de sociale og  

 kulturhistoriske forhold, som de litterære tekster viser dem, og samtidig  

 skabe en horisont af kundskab om disse forhold, der kan indgå i elevernes  

 beredskab som læsere.
De kunstneriske udtryksformers historie Gennem arbejdet med de kunstneriske udtryksformers historie kan eleverne  

 få en forståelse af, at normer, idealer og muligheder for kunstnerisk form  

 ikke alene er individuelt, men også historisk betinget.
De kan få et indtryk  

 af, at det enkelte værks form ikke er udtryk for et vilkårligt valg, men  

 blandt andet forholder sig til tidens forestillinger om kunst, der igen  

 forholder sig til livstolkninger og samfundsformer.
F.eks. er der en  

 sammenhæng mellem barokken og enevælden, impressionismen og storbylivet,  

 ligesom der er en sammenhæng mellem modernisme og nyere tids værdiskred.  

 Romanen er som genre karakteristisk for det borgerlige samfund, 70'ernes  

 bekendelseslitteratur kan kan ses som hidtil undertrykte gruppers  

 artikulationsmulighed og den joyce'ske bevidsthedsstrøm kan næppe tænkes uden  

 Freud, kollektivromanen næppe uden Marx.
Den enkelte forfatter forholder sig ofte til disse overordnede størrelser  

 via andre forfattere og står derudover i et inspirations- og  

 afhængighedsforhold til hele den foreliggende litteratur.
Ved at betone dette  

 moment i undervisningen kan man give eleverne et indtryk af de stærke  

 intertekstuelle bånd, der præger litteraturens historie.
 Danskundervisningen kan også introducere til nogle europæiske  

 hovedretninger inden for de kunstneriske udtryksformers historie, gerne i et  

 alment kunsthistorisk perspektiv, med vægt på sammenhæng mellem udtryk,  

 livstolkning og samfundsform.
 Nyeste tid:
Nyeste tid er her defineret som de sidste ca. fyrre år.
Den er ikke blot  

 en del af den historiske læsning, men er i bekendtgørelsen skilt ud som et  

 selvstændigt tidsrum.
De lange udviklingsforløb, som eleverne lærer at kende  

 i overblikslæsningen, fortsætter naturligvis i nyeste tid, men ofte med  

 forholdsvis få, ret overordnede og generelle markeringer.
For at eleverne kan  

 få en bredere forståelse af deres samtid, er det nødvendigt, at de får et  

 mere nuanceret billede af den umiddelbart foregående tid, end  

 overblikslæsningen kan give.
Tidsrammen for læsning af nyeste tid gør det muligt at give eleverne  

 kendskab til hovedtræk i den litterære og øvrige kulturelle udvikling de  

 sidste fyrre år, f.eks. efterkrigstidens litteratur, modernisme, de  

 kvindelige forfatteres placering i den litterære institution, miljødigtning  

 og 80'ernes lyrik samt disse fænomeners mere eller mindre entydige  

 forbindelse med den almindelige historiske udvikling, bl.a. med velfærds- og  

 velstandssamfundet, ungdomsoprøret og kvindebevægelsen.
Eleverne skal desuden  

 have indtryk af udviklingen i massemedierne og væksten i forbruget af  

 triviallitteratur.
 I mange tilfælde vil undervisningen kunne inddrage elevernes og deres  

 families erfaringer og iagttagelser, og det er vigtigt, at denne mulighed  

 udnyttes.
 Periodelæsning:
Perioden vælges frit inden for det historiske forløb før nyeste tid.
Man  

 kan afgrænse perioden litteraturhistorisk eller ud fra andre historiske  

 synspunkter.
Under periodelæsningen kan flere indbyrdes forbundne elementer end ved den  

 øvrige historiske læsning give mulighed for nuancering af samspillet mellem  

 tekster, bevidsthedsformer og livsformer.
Disse elementer kan f.eks. være  

 tidens andre kunstneriske udtryk, maleri, musik, arkitektur, byplan, det kan  

 være periodens konkrete sociale forhold, som de viser sig i dagliglivet  

 (f.eks. familiestruktur og boligforhold), det kan være det politiske og  

 offentlige liv, de litterære og øvrige kulturelle kredsløb (f.eks.  

 mediestrukturen). Ekskursioner vil med udbytte kunne indgå i arbejdet.
 Det er ikke afgørende, hvor man tager udgangspunkt, men det er væsentligt,  

 at man når frem til en opfattelse af periodens indre dynamik og  

 modsætningsforhold, ligesom det er vigtigt, at teksterne ikke blot fungerer  

 som i illustrationer til eller afspejlinger af forhold i perioden.
 Selvvalgte studiemønstre:
De selvvalgte studiemønstre kan enten udspringe af klassens øvrige arbejde  

 inden for faget, eller være områder, der netop ikke berøres i det øvrige  

 arbejde.
Arbejdet med de selvvalgte studiemønstre åbner i højere grad end den  

 historiske læsning muligheder for elevernes selvstændighed og initiativ.  

 Læreren får her status som igangsætter og rådgiver og som den, der hjælper  

 eleverne til i rimelig grad at opnå den faglige fordybelse, som de selvvalgte  

 studiemønstre giver anledning til.
 Det er vigtigt, at arbejdet med de selvvalgte studiemønstre ikke får  

 karakter af en sekundær beskæftigelse i forhold til den historiske  

 tekstlæsning.
 Massekommunikation:
 I massekommunikationsundervisningen kan der inden for både fiktion,  

 ikke-fiktion og blandingsformer heraf arbejdes med de elektroniske medier  

 (radio, tv, video), film og de trykte medier (dags- og ugepressen, serieblade  

 og -bøger). Der kan arbejdes med genrer som nyheds- og aktualitetsformer,  

 underholdningsformer og radiospil, med emner som mediestruktur, medieforbrug  

 og medieæstetik, nærradio, lokal-tv.
Undervisningen kan tilrettelægges som selvstændige forløb, integreret med  

 fagets andre stofområder eller i samarbejde med andre fag.
Praktisk arbejde  

 med produktion inden for de forskellige medieformer kan inddrages.
Inden for den samlede massekommunikation har ikke mindst billedmedierne,  

 og her igen især de elektroniske, en større og større betydning for  

 opfattelsen af verden.
Denne del af den samlede massekommunikation må derfor  

 påkalde sig en særlig interesse i undervisningen.
 Værker:
Formålet med værklæsningen er at give eleverne lejlighed til ikke blot at  

 møde kortere tekster, men også at læse og arbejde med et antal større  

 kunstneriske helheder.
Det er først og fremmest romaner, dramaer, novelle-,  

 digt- og essaysamlinger, men kan også være filmdrejebøger, dokumentariske  

 fremstillinger, erindringer osv.
Værkerne bør samlet udvise en rimelig spredning i genre og tid.
En del af  

 værkerne kan vælges gruppevis eller af enkelte elever.
Enkelte værker kan  

 være svenske eller norske på originalsproget eller fremmedsproglige værker i  

 oversættelse.
 Ud over de otte værker kan der læses et antal værker på mere uforpligtende  

 måde.
 Forfatterskab:
Formålet med forfatterskabslæsning er at give eleverne lejlighed til at  

 arbejde med et antal tekster ud fra den synsvinkel, at de er skrevet af samme  

 person.
Der tilstræbes naturligvis ikke fuldstændighed i læsningen af  

 forfatterskabets tekster, men læsningen skal afdække linier i forfatterskabet  

 og vise dets spændvidde.
Forfatterskabslæsningen kan frit knyttes til et af  

 tekstlæsningens områder.
Et eller to af de otte værker kan naturligt indgå i  

 forfatterskabslæsningen.
 Svensk, norsk samt fremmedlitteratur i oversættelse:
 Svenske og norske tekster på originalsproget og fremmedsproglige tekster i  

 oversættelse læses, hvor de på naturlig måde indgår i tekstlæsningens  

 områder, herunder også de selvvalgte studiemønstre.
Ved læsningen af svenske tekster og moderne norske tekster er det et  

 særligt formål, ud over beskæftigelsen med teksternes kunstneriske og  

 indholdsmæssige kvaliteter, at give eleverne en vis elementær læsefærdighed i  

 lettere og nyere svensk og norsk sprog.
Eleverne skal ved læsningen af et  

 rimeligt antal sider lettere tekster bringes op over den tærskel, hvor  

 elementære forskelle i stavemåder m.v. er spærrende for tilegnelsen af  

 meningen.
Det vil i almindelighed bedst kunne ske ved læsning af en større,  

 indholdsmæssigt sammenhængende tekst, f.eks. en roman eller et drama.
I  

 svensk læses der mindst 50 sider.
I norsk er der ingen omfangskrav, men  

 eleverne skal ved nogle eksempler gøres bekendt med nynorsk og gives en  

 orientering om den norske sprogsituation.
Såfremt læreren ønsker at kunne  

 stille eksamensspørgsmål på nynorsk, skal der være læst mindst 20 sider.
 Der er ikke krav om en egentlig sprog- eller grammatikundervisning i norsk  

 og svensk, ud over hvad der i det enkelte tilfælde skønnes at kunne fremme  

 den elementære læsefærdighed.
 Ikke-litterære tekster inden for velkendte genrer er ofte velegnede i  

 nabosprogsundervisningen, f.eks. sportsjournalistik, tegneserier, annoncer,  

 nyhedsudsendelser, ugeblade og lignende.
Sprog Eleverne kan styrke deres sproglige bevidsthed ved sprogudøvelse og ved  

 beskæftigelse med sproglig variation.
Sprog varierer historisk, regionalt,  

 socialt og individuelt.
Det er bestemt af situation, af forholdet mellem  

 mennesker, af medium m.v.
Den historiske læsning giver materiale til en forståelse af sproget som et  

 levende udtryksmiddel under stadig udvikling.
Begreber og udtryk afspejler  

 skiftende tiders forestillingsverden.
Ordenes betydningsudvikling, deres liv  

 og død, manifesterer en tusindårig spænding mellem tradition og fornyelse,  

 mellem udvikling på hjemlig grund og tilskud udefra.
Eleverne skal nå til en forståelse af, at de selv befinder sig midt i en  

 historisk udviklingsproces, og at det danske sprogsamfund gennem de sidste  

 100 år har undergået en radikal omformning.
Undervisningen skal appellere  

 til, at eleverne skærper deres opmærksomhed over for nutidens sprogbrug,  

 generationernes sprogvaner, regionalt, socialt og kulturelt bestemte  

 sprogforskelle, således at de også som sprogbrugere forstår sig selv som  

 deltagere i en historisk proces.
 Sprog peger måske mest på sig selv, når det formes og bliver til stil, men  

 det er vigtigt, at det sproglige arbejde ikke begrænses til stilistik.  

 Eleverne skal udvikle et reflekteret forhold også til de mekanismer, der  

 regulerer dagligdagens sprogbrug, både deres egen og den, de møder som  

 tekstlæsere, lyttere og seere i hverdagen.
 Arbejdet med mundtlig og skriftlig sprogudøvelse omtales i særlige afsnit.  

 Her skal blot anføres, at sprogiagttagelse, sproglig opmærksomhed og øget  

 sprogbevidsthed kan styrke elevernes mulighed for selv at udtrykke sig  

 hensigtsmæssigt, personligt, slagkraftigt og præcist, ligesom det kan være  

 væsentligt at have udviklet et bevidst forhold til sprogets samspil med  

 visuelle udtryksformer og med paraverbale og nonverbale udtryk.
Situationens betydning for det sproglige udtryk kender eleverne fra deres  

 egen erfaringsverden, og undervisningens pointe bliver da at nuancere deres  

 forestillinger, sætte dem i perspektiv og påvise generelle træk af betydning  

 for sprogets udformning.
De skal udvikle en forståelse for, hvilke forhold  

 der er bestemmende for menneskers sproglige radius, og de skal samtidig i  

 teori og praksis arbejde sig hen mod en erkendelse af, at der i det sproglige  

 samvær mellem mennesker kan stilles krav både til form og indhold.
En del af sprog- og sprogbrugsbeskrivelsen kan gennemføres med  

 dagligsprogets udtryk, men i nogle tilfælde kan særlige grammatiske  

 betegnelser være nødvendige.
Eleverne må derfor have nogen indsigt i sprogets  

 opbygning, således at de kan analysere såvel tale- som skriftsprog og  

 underbygge en sproglig helhedskarakteristik ved hjælp af detailanalyser.
 Det sproglige inddrages naturligt og med vægt i det løbende tekstarbejde,  

 men skal desuden gøres til et selvstændigt tema for et undervisningsforløb.  

 Her er der mulighed for at gå i dybden med et enkelt eller nogle få  

 beslægtede temaer efter klassens og lærerens valg, f.eks. nye ord og gamle,  

 ordsprogenes kulturhistorie, slang, retskrivning før og nu, norsk målstrid,  

 dialekt og kultur, social variation i sproget, sproglige  

 generationsforskelle, mediesprog, let og svært sprog, reklamesprog,  

 kønssprog.
 Hovedsigtet må være, at sproget fremtræder som et åbent arbejdsfelt, som  

 et lager af udtryksmuligheder, der giver lyst såvel til selvudfoldelse og  

 social aktivitet som til analyse og kritisk opmærksomhed.
 Mundtlig sprogbrug:
I fremmedsprogsundervisningen kender man den oplevelse ikke at have ord og  

 vendinger nok til de følelser, de tanker, den viden, man er i besiddelse af.  

 Når det sjældnere mærkes i ens eget sprog, på dansk, skyldes det blandt  

 andet, at man vænner sig til at blive inden for sin sproglige horisont og  

 tro, at den også er bevidsthedens grænser.
Og der er sandt nok nøje  

 sammenhæng mellem sproglig og bevidsthedsmæssig kapacitet.
Der er imidlertid  

 befrielse i at opdage nye sproglige veje og udtryk, som først realiseres i  

 talen.
Dette at udtrykke sig mundtligt, lydligt, er en sanselig foreteelse,  

 der skærper oplevelsen og fornyer ens viden om en selv, tilføjet omverdenens  

 reaktioner.
Tanken løbes i gang gennem brug af sproget.
Sproglig aktivitet  

 fører til erkendelse, Derfor er det vigtigt at komme til orde og lade komme til orde.
At have  

 noget at sige hænger sammen med at have noget at skulle have sagt.
Det  

 betyder, at der skal etableres gensidig respekt om talen, en gensidig lytten.  

 Mundtlig sprogbrug i dansktimerne er i den forstand sam-tale.
Skriftlig sprogbrug.
Det skriftlige arbejde:
Det er først og fremmest væsentligt, at eleverne skriver meget og ofte.
De  

 skal vænne sig til at bruge den skriftlige formulering som en naturlig måde  

 at bearbejde såvel faglige som personlige problemstillinger på.
Arbejdet med skriftlig fremstilling skal bestå af meget forskelligartede  

 typer af større og mindre formuleringsopgaver, udarbejdet gruppevis eller  

 individuelt.
Det skal betones her, at betegnelsen  

 »eksamensbesvarelser« i bestemmelserne om normer for skriftligt  

 arbejde er en målenhed og ikke et udtryk for den type af opgaver, klassen  

 skal aflevere.
Det er væsentligt, at undervisningen i skriftlig sprogbrug modarbejder  

 mange elevers bevidste eller ubevidste angst for og ulyst ved at formulere  

 sig skriftligt.
De skal i løbet af de tre år stilles over for opgaver, som de  

 oplever de kan magte, og som har et formål, de kan opleve som overskueligt og  

 relevant ud fra erkendelses-, videns- eller færdighedsmål, eller som er  

 lystbetonede.
Det er derfor afgørende, at der skelnes mellem hverdagens  

 undervisning i skriftlig sprogbrug og prøvesituationen.
Lærerens rolle skal primært være igangsætterens og rådgiverens.
Det er  

 vigtigt, at man i undervisningen sætter tid af til at følge skriveprocessens  

 faser fra igangsætningsfasen, over faser af stadig nye bearbejdelser af  

 fremstillingen, til den endelige afrunding.
I forbindelse med skriveprocessens faser skal eleverne lære at holde den  

 overordnede målsætning for en skriftlig opgave op over for konkrete sproglige  

 valg ud fra indholdsovervejelser i den aktuelle sammenhæng.
Målet er, at  

 eleverne lærer at foretage bevidste valg med hensyn til genre, komposition,  

 argumentation, varierede tekstfunktioner (f.eks. referat, analyse,  

 fortolkning, perspektivering, vurdering), stillag, syntaktisk konstruktion,  

 abstraktions- og konkretiseringsniveauer, direkte, indirekte, personlig og  

 upersonlig fremstilling, præcise sproglige nuancer, vekslen i rytme og tempo.
 Opgaverne i skriftlig sprogbrug kan variere fra mindre skriveøvelser og  

 skriftlige problemløsninger, over fremstillinger af en størrelse svarende til  

 en 5-timers prøvesituation, til mere omfattende og dybtgående fremstillinger.
I arbejdet med skriftlig sprogbrug bør eleverne lære at arbejde med  

 informationssøgning og kildebenyttelse.
De kan vænnes til at arbejde med  

 opsætning og layout som informationsbærende og informationshæmmende faktorer.
 I forbindelse med klassens edb-undervisning kan den skriftlige side af  

 faget dansk blandt andet udnytte de kreative og sproglige muligheder, der  

 ligger i brugen af elektronisk tekstbehandling.
Danskopgaven i 1.g Danskopgavens formål er at give eleverne lejlighed til at benytte den  

 skriftlige arbejdsform ved fordybelse i et afgrænset studieområde i  

 tilknytning til det faglige arbejde.
Arbejdet med opgaven finder sted i  

 slutningen af 1.g, hvor der umiddelbart efter undervisningens ophør afsættes  

 1 uge (5 hverdage) dertil.
Opgaven har et omfang svarende til 5-8  

 maskinskrevne sider for hver elev.
Den kan udarbejdes i grupper eller  

 individuelt, og den kan tilrettelægges som projektarbejde.
Danskopgaven  

 erstatter skriftlig årsprøve i dansk i 1.g.
Læreren og klassen vælger i rimelig god tid inden den normale  

 undervisnings ophør det eller de emner, der skal danne grundlag for  

 danskopgaven.
Arbejdet til rettelægges sådan, at man umiddelbart efter den  

 almindelige undervisnings ophør går i gang med danskopgaven.
De første dage  

 kan eventuelt bruges til afrunding af arbejdet i klassen og til eventuelt  

 opsøgende arbejde uden for skolen, men i øvrigt bruges ugen til at skrive i.  

 Der bør være mindst 3 fulde dage til skrivearbejdet.
Opgaven rettes af  

 dansklæreren, og der gives individuel karakter for den.
Hvor den er resultat  

 af et gruppearbejde, skal det tydeligt fremgå, hvilke afsnit de enkelte  

 medlemmer af gruppen er ansvarlige for.
Læreren må stå til elevernes  

 disposition under udarbejdelsen af opgaven.
Den større skriftlige opgave i 3.g Den større skriftlige opgave i faget dansk har til formål at vise  

 elevernes færdigheder i at anvende fagets teorier, metoder og erfaringer  

 inden for et større, men dog afgrænset område i faget.
Området vælges af eleven i samråd med læreren.
Det kan ligge inden for  

 alle fagets aspekter.
Det kan f.eks. være inden for et forfatterskab, en  

 genre, et tema, en periode, et sprogligt emne, et område inden for  

 massemedierne, eller det kan dreje sig om en faglig teori på tværs af sådanne  

 områder, f.eks. sprogteori, litteraturteori eller faglige historiesyn.
Også  

 felter i udkanten af faget som billedkunst, arkitektur, byplanlægning,  

 klædedragt o.a. kan vælges som område.
Mindst halvdelen af arbejdet skal dog  

 være knyttet til et tekstmateriale.
Området kan vælges i forlængelse af undervisningen eller uafhængigt heraf,  

 i alle tilfælde kræves det dog, at arbejdet rækker ud over den givne  

 undervisning og i rimeligt omfang baserer sig på nyt materiale.
Den endelige  

 opgaveformulering skal bl.a. markere den individuelle og selvstændige vinkel  

 på stoffet.
Selv om den større skriftlige opgave er en faglig opgave, er der mulighed  

 for ved valget af område at inddrage stof og synsvinkler fra andre  

 fagområder.
F.eks. kan en større skriftlig opgave i dansk have økologisk  

 digtning i Danmark som emne og inddrage stof fra faget biologi, eller den kan  

 have litterært dokumenterede verdensbilleder som emne og inddrage stof fra  

 fysik og religion.
Centrale dele af området og af opgaven skal være  

 danskfaglige, og opgaven bedømmes af dansklæreren.
Fire uger før opgaveugen aftaler lærer og elev, hvilket område opgaven  

 skal skrives indenfor.
Allerede ved denne lejlighed giver læreren en vis  

 vejledning i, hvordan arbejdet skal gribes an, herunder også ideer til  

 tekstvalg og søgning af sekundærlitteratur m.v.
Det bør af opgaven fremgå, at  

 eleverne i et vist omfang har stiftet bekendtskab med eksisterende  

 baggrundslitteratur om emnet.
Det er vigtigt, at læreren holder arbejdet  

 inden for et overkommeligt omfang.
I de fire uger inden den endelige  

 opgaveskrivning undersøger eleven sit område på egen hånd, dog med løbende  

 kontakt til læreren.
Det anbefales, at eleven mod vejledningsperiodens  

 afslutning afleverer en kort oversigt over det materiale, der er indsamlet,  

 samt om de tanker eleven har gjort sig om afgrænsning, tekstvalg, valg af  

 sekundærlitteratur, problemstillinger og disposition.
Ved afslutningen af vejledningsperioden formulerer læreren den endelige  

 opgave.
Den skal fremtræde som en afgrænsning inden for det studerede område  

 med en præciseret opgave.
Formuleringen skal klart markere, hvad der kræves  

 af eleven, men den skal også give ham eller hende mulighed for at demonstrere  

 selvstændighed i tilrettelæggelse og besvarelse.
Opgaveformuleringen skal  

 tage hensyn til elevens interesse og intention uden at være identisk hermed.  

 Den konkrete opgave skal være ukendt for eleven ind til opgaveugens  

 begyndelse.
Hvis flere elever har arbejdet med det samme område, skal  

 opgaverne være tydeligt forskellige.
Besvarelsen skal have et omfang, der svarer til 10-15 maskinskrevne sider  

 excl. bilag.
Bedømmelsen af opgaven er en helhedsvurdering, idet der lægges  

 afgørende vægt på den indsigt i og anvendelse af fagets metoder, som opgaven  

 demonstrerer.
Det er også af betydning at eleven har gjort sig overvejelser  

 over opgavens fremtrædelsesform, herunder layout, titelblad,  

 indholdsfortegnelse, kapitelinddeling, overskrifter, paginering, evt.  

 illustrationer eller skemaer, tekst- og litteraturhenvisninger,  

 litteraturliste og evt. noter.
Der skal arbejdes bevidst med den sproglige  

 fremstilling, som skal være klar og sammenhængende, så læseren ikke er i  

 tvivl om det faglige indhold.
Edb I edb-undervisningen i dansk er det naturligt at lægge hovedvægten på  

 konsekvenserne for bevidsthedsdannelsen, socialt og psykologisk, og for  

 selvforståelsen.
Det kan ske ved læsningen af tekster, der analyserer eller giver  

 kunstneriske eller teoretiske fremstillinger af emnet, men det kan også ske  

 ved analyse og diskussion af konkrete eksempler på edb, f.eks. på programmer  

 eller systemer, der ændrer eller påvirker et givet livsområde.
Historiske,  

 videnskabsteoretiske eller filosofiske synsvinkler kan indgå.
 Andre indfaldsvinkler kan være edb i mediesammenhæng, edb's indflydelse på  

 sociale eller individuelle interaktionsformer, edb's grafiske side, naturligt  

 sprog over for edb's forskellige kunstige sprog, edb-verdenens indflydelse på  

 hverdagens sprog, tænkning og adfærd, brug og analyse af eksisterende  

 indlærings- og træningsprogrammer og deres sprogbrug.
I edb-undervisningen i dansk kan tekstbehandlingssystemer inddrages i  

 forbindelse med klassens og elevernes skriftlige tekstproduktion.
Samtidig  

 med at eleverne bliver fortrolige med tekstbehandlingens muligheder og  

 begrænsninger, vil det være naturligt, at de forholder sig til de  

 samarbejdsformer, der opstår i forbindelse med brugen.
Undervisningens tilrettelæggelse I løbet af gymnasiets tre år bør danskundervisningen indeholde mange  

 forskellige arbejdsformer.
Tekstlæsningen kan bevæge sig fra  

 tekstiagttagelsen til de generelle principper og modsat fra de generelle  

 principper til påvisningen i den enkelte tekst.
Man bør dog lægge meget vægt  

 på at benytte teksten som udgangspunkt for undervisningen, fremfor mere  

 abstrakte sider som litteraturhistorie og tekst- og medieteori.
Grundlaget  

 for undervisningen er den udførlige tekstanalyse, men også kortere  

 tekstbehandlinger, rettet mod enkelte aspekter ved teksten - f.eks. tema,  

 komposition, pointe, ide eller ideologi - indgår i undervisningsforløbene.
I løbet af de tre år bør eleverne have lejlighed til at arbejde både  

 klassevis, gruppevis og individuelt, og i perioder bør de prøve  

 arbejdsformer, hvor de selv formulerer faglige problemstillinger og  

 selvstændigt tilrettelægger arbejdsprocessen individuelt eller i større eller  

 mindre grupper.
Ligeledes bør der i undervisningen indgå kortere eller  

 længere forløb med kreative arbejdsformer, dvs. at eleverne får mulighed for  

 gennem dramatiske arbejdsformer og evt. selvproducerede, litterære tekster at  

 tilegne sig litteratur og at udtrykke sig i mere åbne former.
Gennem anvendelsen af varierede arbejdsformer indarbejdes en generel  

 studieteknik, herunder planlægning af et arbejdsforløb, smidig læseteknik,  

 notat- og referatteknik m.m.
Læreren må stå til rådighed, når den enkelte  

 elev ønsker vejledning i tilrettelæggelsen af sit arbejde, men læreren må  

 også selv være opmærksom på, om den enkelte elev har en hensigtsmæssig  

 arbejdsform.
 Ved overgangen fra folkeskolen til 1.g må læreren tage hensyn til de  

 faglige metoder, arbejdsformer og -rytmer, som eleverne har tilegnet sig der.  

 En mulighed er at bede eleverne berette mundtligt eller skriftligt om deres  

 tidligere danskundervisning.
Eleverne inddrages i det daglige arbejde med planlægning og udførelse af  

 undervisningen gennem jævnlige samtaler om f.eks. tekstvalg, arbejdsformer og  

 tilrettelæggelse af det skriftlige arbejde.
Det er vigtigt, at eleverne får  

 en fornemmelse af, at deres ønsker indgår i undervisningsplanlægningen, og at  

 de er medansvarlige for den.
 I deres planlægning og gennemførelse af undervisningen bør læreren og  

 eleverne være opmærksomme på de muligheder, der ligger for at trække  

 forbindelser mellem fagene og udnytte samarbejdsmulighederne.
