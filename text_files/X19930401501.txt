 I forbindelse med sin godkendelse af forbedringslejeforhøjelsen efter  

 gennemførelsen af byfornyelsesarbejder på en blandet bolig- og  

 erhvervsejendom ændrede en kommune den omkostningsbestemte leje for  

 ejendommens enkelte lejemål, som ejeren havde beregnet forud for ansøgningen  

 om projektets godkendelse, idet kommunen var uenig med ejeren om fordelingen  

 erhverv/bolig.
 Byfornyelsesnævnet fandt, at kommunen ikke var beføjet hertil på dette  

 tidspunkt, idet denne uenighed om de enkelte lejemåls status burde have været  

 afklaret i forbindelse med byfornyelsesproceduren.
 Den 29. marts 1993 har Esbjerg Kommune truffet afgørelse om, hvilke  

 lejeforhøjelser der kan godkendes som følge af 2. etapes forbedringsarbejder  

 for de enkelte lejemål i ejendommen matr. nr., beliggende Esbjerg.
 Denne afgørelse er i medfør af byfornyelseslovens § 64 a, stk. 2, indbragt  

 til byfornyelsesnævnet af ejendommens ejer, Esbjerg, ved advokatfirmaet  

 Thuesen og Bødker, Esbjerg, i det følgende kaldet klageren.
 Det er oplyst, at der vedrørende byggeriets første etape foreligger en  

 tilsvarende afgørelse fra kommunen af 3. juli 1991. Byfornyelsesnævnet  

 opfatter imidlertid sagen således, at den aktuelle klage vedrører den samlede  

 godkendte husleje efter hele byfornyelsesprojektets afslutning.
 Klageren har påstået indklagede (kommunen) tilpligtet at  

 anerkende, at den af klageren forud for (ansøgning om) byfornyelsen  

 udarbejdede omkostningsbestemte husleje skal lægges til grund.
 Indklagede har heroverfor anført, dels at anken er sket for sent,  

 dels at kommunen har været berettiget til i forhold til de enkelte lejemål at  

 ændre beregningsgrundlaget for den omkostningsbestemte husleje, i det omfang  

 dette er urigtigt eller ulovligt.
 Med hensyn til indklagedes formelle indsigelse er det til sagen oplyst, at  

 ugedagen for kommunens afgørelse af 29. marts 1993 er mandag, hvorfor klager  

 må antages ved normal postgang at have modtaget afgørelsen den følgende dag.
 Klagefristen (på 6 uger, jf. byfornyelseslovens § 64 a, stk. 2) udløb  

 således den 11. maj 1993.
Klagen er dateret denne dag, og efter egen angivelse bragt til kommunen,  

 der (telefonisk) overfor byfornyelsesnævnet (s sekretariat) har oplyst, at  

 brevet kan være modtaget den 11. maj.
Det er stemplet som modtaget den 12.  

 maj 1993, men ofte indstemples post, der indgår senere end normal morgenpost,  

 som modtaget den efterfølgende dag.
 Det er ubestridt, at klagen er indgivet til en forkert myndighed, jf.  

 byfornyelseslovens § 80.
 Klageren har gjort gældende, at klagen bør anses for rettidigt  

 indgivet efter almindelige forvaltningsretlige regler.
Med hensyn til indklagedes materielle indsigelse fremgår det, at klageren  

 efter kommunens opfattelse har forudsat et større erhvervsareal end  

 registreret i BBR-registret.
Det anføres af indklagede, at da der er tale om  

 blandede bolig- og ehrvervslejemål, hvis status alene bør afgøres på baggrund  

 af bygge- og boligregisterets udvisende, skal kommunen i forhold til  

 byfornyelsesloven lægge disse oplysninger til grund ved beregning af den  

 korrekte fremtidige leje.
Kommunen har uden at anfægte den fastlagte  

 omkostningsbestemte leje for ejendommen søgt at beregne så korrekt en leje  

 som muligt ud fra driftsbudgettet og den rigtige fordeling mellem  

 erhverv/bolig.
Hertil kommer, at en bolig ikke kan nedlægges uden byrådets samtykke,  

 således at grundlaget for finansiering af byfornyelsesarbejderne kan være  

 ulovlig.
Et rent erhvervslejemål er slet ikke omfattet af den midlertidige  

 boligreguleringslov og der er således heller ikke hjemmel til byfornyelse.
 Der er herom henvist til boligreguleringslovens § 4 og § 46 og til  

 byfornyelseslovens § 60, stk. 3 og 4, jf. lejelovens § 58. Indklagede har  

 desuden henvist til, at muligheden for, som led i udmålingen af den  

 offentlige støtte til lejeforhøjelser, at indbringe lejens størrelse for  

 huslejenævn/boligret, jf. byfornyelseslovens § 62, stk. 2, pkt. 4, ikke er  

 benyttet, idet indklagede ikke har fundet grundlag herfor.
Klageren har heroverfor anført, principalt, at kommunen ikke ved ansøgning  

 om støtte i forbindelse med byfornyelsesloven kan iværksætte en bedømmelse af  

 en allerede udarbejdet omkostningsbestemt husleje, subsidiært, at såfremt  

 dette alligevel må antages, er den foretagne fordeling forkert.
Fordeling af  

 udgifterne bør ikke alene bero på, hvad der er kommunens opfattelse af  

 lejemålenes sammensætning.
Rent faktisk har boligretten i Esbjerg i dom af  

 26. marts 1991 (anket, men anken hævet), efter en omfattende bevisførelse,  

 herunder besigtigelse, fundet, at lejekontrakten for et af den sagen  

 vedrørende ejendoms lejemål,» efter sin ordlyd alene vedrører et  

 erhvervslejemål uanset lejligheden ifølge BBR-ejermeddelelsen er anført i  

 bygge- og boligregistret som blandet lejlighed.« * Sagen har været behandlet skriftligt.
 Byfornyelsesnævnet, der ikke finder klagen omfattet af  

 ankebegrænsningen i byfornyelseslovens § 64 a, skal udtale:
 Da det ikke kan afvises, at klagen efter forvaltningsretlige principper må  

 anses for indgivet rettidigt, finder nævnet det rigtigst at realitetsbehandle  

 denne.
 Nævnet finder, at uenighed om de enkelte lejemåls status er retlige  

 spørgsmål, der burde have været afklaret i forbindelse med  

 byfornyelsesproceduren.
 Kommunen findes således ikke at være beføjet til at indgå på en bedømmelse  

 af beregningen af den omkostningsbestemte leje, uanset at man finder den  

 baseret på urigtige eller ulovlige forudsætninger.
 Som følge af det anførte tages klagerens påstand til følge i  

 overensstemmelse med det principale anbringende.
 Afgørelsen er enstemmig.
 Derfor bestemmes:
 Den af klageren, den 11. maj 1993 indgivne klage, hvorefter indklagede,  

 Esbjerg kommune, skal anerkende, at den af klageren udarbejdede  

 omkostningsbestemte husleje for ejendommen, matr.nr., Esbjerg, skal lægges  

 til grund, tages til følge.
