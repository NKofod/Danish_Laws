 Efter pensionslovens § 17, stk. 4 ydes der et særligt tillæg til  

 pensionister til udgifter til petroleum, når anvendelse af petroleum i dunke  

 på højst 10 liter er en nødvendig opvarmningsform i pensionistens bolig.
Tillægget svarer til afgiften på dunkpetroleum i henhold til lov om afgift  

 af visse olieprodukter med tillæg af merværdiafgift og arbejdsmarkedsbidrag  

 ialt 2,20 kr. pr. liter.
Tillægget kan højst ydes for 2000 liter petroleum i  

 dunk om året pr. husstand.
 Ordningen sikrer således, at pensionister, der er afhængige af petroleum  

 til opvarmning, friholdes for denne afgift inden for et maksimalt årligt  

 forbrug pr. husstand.
 Det er en betingelse for at yde petroleumstillæg, at der er tale om en  

 helårsbolig, hvor det er nødvendigt at anvende petroleum i dunke på højst 10  

 liter i petroleumsovne eller petroleumskaminer til opvarmning af boligen.
 Der kan dog som supplement til petroleumsopvarmningen også anvendes anden  

 form for opvarmning fx el-varme.
Petroleumstillæg kan således ikke ydes til pensionister, der bor i en  

 bolig, hvor der er installeret centralvarme.
Hvis der udover  

 centralvarmeanlæg er installeret petroleumsovne eller petroleumskaminer,  

 anses petroleum ikke for nødvendig opvarmningsform, og der kan derfor ikke  

 ydes tillæg.
Kommunen træffer afgørelse om, hvorvidt petroleum anses for  

 nødvendig opvarmningsform.
I modsætning til reglerne om ydelse af personligt tillæg, er pensionistens  

 økonomiske forhold uden betydning for retten til at modtage det særlige  

 petroleumstillæg.
Det er ligeledes uden betydning for retten til dette  

 særlige tillæg om pensionisten modtager varmetillæg.
 Petroleumstillæg beregnes på grundlag af den samlede husstands forbrug.  

 Tillægget nedsættes ikke, hvis der i husstanden også er personer, der ikke er  

 pensionister.
 For pensionister, der modtager personligt tillæg efter  

 varmetillægsreglerne, fradrages petroleumstillægget i det beregningsgrundlag,  

 der anvendes til beregning af varmetillægget, jf. § 12 i bkg. (SM).
Reglen sikrer, at pensionisten ikke får udbetalt varmetillæg for den del  

 af varmeudgifterne, som udgøres af den nye petroleumsafgift.
Det vil sige, at  

 pensionisten op til et forbrug på 2000 liter om året får den fulde afgift  

 godtgjort og herudover varmetillæg til den resterende varmeudgift efter  

 hidtil gældende regler.
Det forudsættes, at kommunen administrerer den nye ordning om  

 petroleumstillæg i tilknytning til varmetillægsreglerne.
En ansøgning om  

 varmetillæg bør således samtidig anses for en ansøgning om petroleumstillæg.
Petroleumstillæg fastsættes een gang årligt med udgangspunkt i husstandens  

 forventede årlige forbrug.
Det forventede forbrug opgøres på grundlag af det  

 hidtidige årlige forbrug, dog højst på grundlag af et forbrug på 2000 liter  

 om året.
Tillægget udbetales a conto månedsvis forud sammen med de øvrige  

 pensionsydelser.
Hvis særlige forhold gør sig gældende, kan tillægget dog  

 udbetales på andre tidspunkter.
 Hvis den årlige opgørelse viser, at udgifterne til petroleum har været  

 større eller mindre end forudsat, beregnes et endeligt petroleumstillæg.  

 Kommunen træffer afgørelse om, hvorledes efterregulering af tillægget skal  

 ske.
