Fradrag for rejseudgifter til kost ved  

 udlejning af sædvanlig bopæl i Danmark under udstationering i  

 udlandet Told- og Skattestyrelsen er blevet stillet nedenstående  

 spørgsmål om fortolkningen af begrebet "sædvanlig  

 bopæl" i ligningslovens (LL) § 9 A, stk. 1, i relation til  

 lønmodtagere, som udlejer deres bolig i Danmark under udstationering i  

 udlandet og samtidigt ønsker fradrag for rejseudgifter til kost, jf.  

 LL § 9 A, stk. 7,:
 Told- og Skattestyrelsen svarede  i den anledning følgende, idet  

 det blev lagt til grund, at der er tale om udstationeringssteder, der efter  

 de lignende myndigheders konkrete vurderinger kan anses for midlertidige, jf.  

 LL § 9 A, stk. 1,:
Ad spørgsmål 1: Forståelsen af ordet  

 "sædvanlig" i "sædvanlig bopæl", jf.
LL §  9 A, stk.1.
 LL § 9 A, stk. 1, har følgende ordlyd:
"Godtgørelser til dækning af rejseudgifter, der  

 påføres lønmodtageren, fordi lønmodtageren  

 på grund af afstanden mellem bopæl og et midlertidigt arbejdssted  

 ikke har mulighed for at overnatte på sin sædvanlige bopæl,  

 medregnes ikke ved indkomstopgørelsen, såfremt  

 godtgørelsen ikke overstiger satser, der er fastsat i stk. 2." En lønmodtagers "sædvanlige bopæl" skal efter Told- og  

 Skattestyrelsens opfattelse forstås som det sted, som  

 lønmodtageren har den største tilknytning til, og hvor den  

 pågældende derfor normalt bor.
Ordet "sædvanlige"  

 (bopæl) betyder derfor i denne sammenhæng "faste" (bopæl),  

 i modsætning til den anden, "midlertidige  bopæl", hvor man bor,  

 mens man er på rejse.
Rejsebegrebet forudsætter sådanne to  

 "bopæle".
 På samme måde mener styrelsen, at ordet "sædvanlig" i  

 "sædvanlige arbejdssted", der indgår i det såkaldte  

 tjenesterejse-begreb (det oprindelige rejsebegreb), som er omfattet af LL § 9  

 A , stk. 1, betyder "faste" (arbejdssted), dvs. det sted, hvor  

 lønmodtageren normalt arbejder, i modsætning til det  

 midlertidige arbejdssted på tjenesterejsen.
 Ad spørgsmål 2: Begrundelse for, at der ikke kan godkendes  

 fradrag for rejseudgifter til kost, når den danske bolig er udlejet  

 under udstationeringen.
 Det fremgår af ordlyden i LL § 9 A, stk. 1, jf. ovenfor under Ad  

 spørgsmål 1, at det er en forudsætning for, at en  

 lønmodtager kan anses for at være på rejse, at den  

 pågældende har rådighed over en "sædvanlig  

 bopæl" og afholder udgifter hertil, mens lønmodtageren arbejder  

 på det midlertidige arbejdssted.
 Når lønmodtageren på grund af afstanden mellem  

 bopælen og det midlertidige arbejdssted ikke kan overnatte på sin  

 sædvanlige bopæl, men må overnatte på en "midlertidig  

 bopæl" ved det midlertidige arbejdssted, påføres  

 lønmodtageren derfor merudgifter til kost og logi, jf.  

 bemærkningerne til LL § 9 A, stk. 1, i lov nr. 955 af 20. december 1999  

 (L 88, 1999-2000), som bl.a. henviser til de almindelige bemærkninger  

 til lov nr. 452 af 10. juni 1997 (L 257 1996-97, pkt. 2., Det oprindelige  

 rejsebegreb, og pkt. 7, b, Tidsbegrænsninger).
Hvis lønmodtageren har udlejet sin sædvanlige bopæl  

 under udstationeringen, har den pågældende lønmodtager  

 ikke rådighed over en "sædvanlig bopæl" i dette tidsrum,  

 men alene rådighed over en "midlertidig bopæl" på  

 udstationeringsstedet.
Lønmodtageren har således ikke  

 merudgifter ved at have både en "sædvanlig"- og en "midlertidig"  

 bopæl, og den pågældende lønmodtager opfylder derfor  

 ikke forudsætningen for at kunne anses for at være på  

 rejse, jf.
LL § 9 A, stk. 1. Lønmodtageren kan som følge heraf  

 ikke anvende regelsættet i LL § 9 A, herunder § 9 A, stk. 7, om fradrag  

 for rejseudgifter.
 Ad spørgsmål 3: Løsning af konflikten mellem  

 bestemmelsen i boligreguleringslovens § 48 og bestemmelsen i LL § 9 A, stk.1,  

 ved tvungen udlejning af den sædvanlige bopæl i Danmark under en  

 udstationering.
Selvom en lønmodtager, som er udstationeret i udlandet, måtte  

 være blevet tvunget af bopælskommunen til at udleje sin  

 sædvanlige bopæl i medfør af bestemmelsen i  

  boligreguleringslovens § 48, ændrer det ikke på det forhold, at  

 denne lønmodtager i relation til LL § 9 A, stk. 1, ikke mere har en  

 sædvanlig bopæl her i landet.
Den pågældende  

 lønmodtager er derfor - allerede af den grund - ikke berettiget til at  

 anvende LL § 9 A.
Told- og Skattestyrelsen kunne imidlertid ikke udtale sig om, hvorvidt  

 bestemmelsen i Boligreguleringslovens § 48 fortolkes eller praktiseres  

 således, at en udstationeret lønmodtager tvinges til at udleje  

 sin sædvanlige bopæl.
Denne del af spørgsmålet blev  

 derfor henvist til forelæggelse for Socialministeriet, 5. kontor, der  

 nu administrer boligreguleringsloven.
 Ad spørgsmål 4: Bliver en lønmodtager, som udlejer  

 sin sædvanlige bopæl under en udstationering, beskattet af en fri  

 bolig, der stilles til rådighed af arbejdsgiveren på  

 udstationeringsstedet.
 Når en lønmodtager udlejer sin sædvanlige bopæl  

 under en udstationering og således ikke har rådighed over en  

 "sædvanlig bopæl" i dette tidsrum, vil lønmodtageren  

 allerede af den grund ikke opfylde betingelserne for en rejse i LL § 9 A,  

 stk. 1, jf. besvarelsen af spørgsmål 2 ovenfor.
Hvis lønmodtageren i denne situation, får stillet fri bolig  

 til rådighed på udstationeringsstedet af arbejdsgiveren, vil  

 lønmodtageren - ligesom lønmodtageren i den  

 landsskatteretsafgørelse, der er offentliggjort i TfS 1999, 235 -  

  blive beskattet af værdien af den fri bolig, jf.
SL § 4, litra b, 1.  

 pkt., og LL § 16.
 Ad spørgsmål 5: Har fortolkningen af udtrykket  

 "sædvanlig bopæl" i LL § 9 A betydning for fortolkningen af  

 bopælskravet i KSL § 1, stk. 1, nr. 1, og medfører udlejning af  

 den danske bolig, at centrum for livsinteresser i henhold til en eventuel  

 dobbeltbeskatningsoverenskomst bliver det andet land.
 KSL § 1, stk. 1, nr. 1, har følgende ordlyd:
 "Pligt til at svare indkomstskat til staten i overensstemmelse med  

 reglerne i denne lov påhviler personer, der har bopæl her i  

 landet".
Efter mangeårig praksis har man bopæl her i landet i  

 kildeskattelovens forstand, når man har rådighed over en  

 helårsbolig.
Kortere tids udlejning af boligen medfører ikke, at  

 rådigheden bortfalder, og som hovedregel anses rådigheden kun for  

 ophørt, hvis boligen er udlejet/fremlejet uopsigeligt for udlejeren i  

 mindst 3 år.
 En helårsbolig er imidlertid ikke nødvendigvis det samme som  

 en "sædvanlig bopæl" i LL § 9 A's betydning.
 Ved fraflytning vil den fortsatte rådighed over en helårsbolig  

 normalt være tilstrækkeligt til at anse bopæl for  

 opretholdt i relation til KSL § 1, stk. 1, nr. 1.
En person, der har udlejet sin bolig i en kortere periode, er altså  

 efter danske regler fuldt skattepligtig på grund af bopæl.
I  

 forhold til en dobbeltbeskatningsoverenskomst er den pågældende  

 derfor som udgangspunkt hjemmehørende i Danmark.
Hvis personen  

 imidlertid også er fuldt skattepligtig på grund af bopæl i  

 et andet land efter dette lands interne regler, opstår der en  

 dobbeltdomicilsituation, da det andet land som udgangspunkt anser personen  

 for hjemmehørende dér.
Det skal herefter vurderes, i hvilket af  

 de to lande, personen skal anses for hjemmehørende.
Det sker typisk ud  

 fra kriterierne i OEDC's modeloverenskomstens art. 4, idet de fleste af de af  

 Danmark indgåede dobbeltbeskatningsoverenskomster følger denne.  

 I henhold til den enkelte dobbeltbeskatningsoverenskomst kan en person kun  

 være hjemmehørende i ét land.
Det land, som personen i  

 henhold til artikel 4 ikke anses for hjemmehørende i, reduceres til  

 kildeland i overenskomstens forstand, selvom personen måtte være  

 fuldt skattepligtig dér.
I henhold til kriterierne i art. 4, er der afgørende, hvor der er  

 bolig til rådighed.
I overenskomstens forstand er der bolig til  

 rådighed, hvis en bolig af varig karakter kontinuerligt er til  

 rådighed.
En udlejet bolig i Danmark vil - dog afhængigt af  

 udlejningsperioden - næppe være en bolig, der er kontinuerligt  

 til rådighed.
En udlejningsperiode på 8 måneder må  

 normalt antages at medføre, at der ikke er en bolig til rådighed  

 i Danmark, og at personen - under forudsætning af, at der er en bolig  

 til rådighed i udlandet i overenskomstens forstand - vil være  

 hjemmehørende i det andet land.
 Hvis det således konstateres, at der i overenskomstens forstand kun  

 er bopæl til rådighed i det andet land, er det ikke  

 nødvendigt at gå videre til spørgsmålet om, til  

 hvilket land personen har de stærkeste personlige og økonomiske  

 forbindelser.
 Afslutningsvis gjorde Told- og Skattestyrelsen opmærksom på,  

 at den endelige afgørelse af, om en konkret lønmodtager under  

 sin udstationering i udlandet må anses for at have en "sædvanlig  

 bopæl" i Danmark, og om den pågældende lønmodtager i  

 øvrigt opfylder betingelserne for at kunne anvende LL § 9 A,  

 henhører under de lignende myndigheder, hvis afgørelse kan  

 påklages i den sædvanlige instansfølge.
