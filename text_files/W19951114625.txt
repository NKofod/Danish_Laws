Vurderet tekniske løsninger i forbindelse med anvendelse af bærbare  

 pc'er En amtskommune forelagde en sag vedrørende oprettelse af et register til  

 brug for registrering af klienter ved et høreinstitut i amtet.
Om registerets opbygning fremgik det bl.a., at oplysninger om op mod  

 30.000 klienter tænktes lagret i en central database på en pc i  

 høreinstituttet.
Desuden tænktes oplysningerne lagret på otte bærbare pc'er  

 på en sådan måde, at en total kopi af den centrale database overførtes til  

 hver bærbare pc.
De bærbare pc'er skulle anvendes af instituttets  

 hørekonsulenter ved deres undervisning m.v. af klienter på træffesteder eller  

 i klienternes hjem overalt i amtet.
Klientoplysningerne, som ville blive  

 ajourført på de bærbare pc'er af hørekonsulenterne i forbindelse med deres  

 undervisning m.v. af klienterne, tænktes overført til den centrale database i  

 høreinstituttet en gang om ugen, hvorefter en ajourført kopi af den centrale  

 database ville blive overført til de bærbare pc'er.
 Registertilsynet udtalte, at man på baggrund af den forøgede  

 sikkerhedsrisiko, som anvendelsen af bærbare pc'er indebærer, ikke fandt at  

 kunne tiltræde, at det totale register lagres på hver pc, og henstillede, at  

 en løsning etableredes således, at der på den enkelte pc lagres oplysninger  

 om et væsentligt reduceret antal klienter, f.eks. svarende til de klienter,  

 som henhører til det enkelte træffested.
 Amtet fastholdt imidlertid den foreslåede løsning med den begrundelse, at  

 det var nødvendigt for hørekonsulenterne at have alle oplysninger om alle  

 klienter, dvs. en komplet kopi af den centrale database på hver bærbare pc,  

 idet hørekonsulenterne ikke var fast tilknyttet et bestemt træffested med en  

 fast kreds af klienter, men skulle være forberedt på at fungere overalt i  

 amtet og betjene klienter fra hele amtet.
I drøftelser af sagen foreslog Registertilsynet amtet at undersøge andre  

 tekniske løsninger, f.eks. en løsning med opkald via telefonlinie fra de  

 bærbare pc'er til den centrale database, hvorved hørekonsulenterne ville  

 kunne indhente de nødvendige klientoplysninger fra den centrale database uden  

 at have en kopi af databasen på den bærbare pc.
Amtet tilkendegav, at man  

 ikke var interesseret i en sådan løsning, og foreslog i stedet, at  

 databasekopierne på de bærbare pc'er sikredes yderligere ved anvendelse af  

 kryptografering.
Sagen blev behandlet på et møde i Registerrådet, og Registertilsynet  

 udtalte derefter, at man fortsat ikke kunne tiltræde den forelagte løsning.  

 Registertilsynet pegede i denne forbindelse bl.a. på det problem, at når en  

 hørekonsulent har ajourført oplysningerne om en klient på sin bærbare pc, vil  

 der eksistere ikke ajourførte oplysninger om klienten i den centrale database  

 og i de syv andre databasekopier på de øvrige bærbare pc'er.
Denne  

 uoverensstemmelse i oplysningerne om klienten ville kunne forekomme i op til  

 en uge, idet databaserne som sådanne tænktes ajourført ugentligt.  

 Registertilsynet fandt det tvivlsomt, om systemet dermed kunne siges at  

 opfylde lov om offentlige myndigheders registre § 11, hvorefter der skal  

 foretages fornøden kontrol til sikring af, at der ikke registreres urigtige  

 eller vildledende oplysninger.
 Amtet forelagde herefter en løsning, der foruden kryptering af alle  

 identifikationsoplysninger i databasekopierne baseredes på ajourføring af den  

 centrale database og databasekopierne på de bærbare pc'er mindst en gang om  

 dagen i stedet for den oprindeligt foreslåede ugentlige ajourføring.  

 Ajourføringerne tænktes foretaget via modem af call-backup typen, således at  

 modemforbindelsen etableredes ved opkald fra høreinstituttet, hvorved  

 forbindelse til den centrale database kunne begrænses til kun at kunne  

 etableres fra på forhånd fastlagte telefonnumre.
 Registertilsynet kunne tiltræde denne løsning, og amtet har efterfølgende  

 fastsat forskrifter for registeret.
 Registertilsynets Årsberetning 1995 side 115 - 117.
