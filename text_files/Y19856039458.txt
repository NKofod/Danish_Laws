 Ifølge styrelseslovens § 31, stk. 1, kan borgmesteren på  

 kommunalbestyrelsens vegne bl.a. afgøre sager, som ikke giver anledning til  

 tvivl.
 Denne bestemmelse finder også anvendelse i forbindelse med sager,  

 hvori en anden myndighed anmoder kommunalbestyrelsen om en udtalelse.
Blandt andet hensynet til kommunalbestyrelsens mindretal kan dog  

 medføre, at sagen skal forelægges den samlede kommunalbestyrelse.
Det samme  

 gælder i øvrigt en række andre sager ud fra hensynet til den samlede  

 kommunalbestyrelse eller til sagens oplysning.
Ved sin stillingtagen til, om en sag kan afgøres efter § 31, stk. 1,  

 kan borgmesteren derfor ikke nøjes med at vurdere, om han selv finder sagen  

 utvivlsom, men må også skønne, om den øvrige kommunalbestyrelse kan antages  

 at ville anse sagen for utvivlsom.
I modsat fald skal mindretallet have  

 lejlighed til at fremføre sin afvigende opfattelse, og sagen må derfor  

 forelægges kommunalbestyrelsen.
 I den konkrete sag, som vedrørte en forespørgsel om arealreservationer  

 til atomkraftværker, fandt indenrigsministeriet ikke, at besvarelsen var så  

 utvivlsom, at borgmesteren havde været berettiget til at foretage denne i  

 medfør af § 31, stk. 1.
 I skrivelse af 22. januar 1985 (j.nr. 00.01K03) klagede De til  

 indenrigsministeriet over, at tilsynsrådet for Storstrøms amt i skrivelse af  

 28. november 1984 udtalte, at De i en konkret sag ikke havde været berettiget  

 til at anføre § 31, stk. 1, i den kommunale styrelseslov som grundlag for  

 Deres besvarelse på kommunalbestyrelsens vegne.
 Tilsynsrådet har i skrivelse af 5. marts 1985 udtalt, at da der ikke ses  

 at være fremkommet nye oplysninger, som kan begrunde en ændret stillingtagen  

 fra tilsynsrådets side, kan rådet henholde sig til sin udtalelse af 28.  

 november 1984.
Den konkrete sag drejer sig om en klage fra den socialdemokratiske gruppe  

 i Ravnsborg byråd over, at en forespørgsel fra planstyrelsen vedrørende  

 arealreservationer til atomkraftværker er besvaret af Dem uden forelæggelse  

 for byrådet.
I forespørgslen anmodede planstyrelsen de kommunale myndigheder  

 om at tilkendegive, om de pålagte bebyggelsesmæssige restriktioner bevirker  

 væsentlige planlægningsproblemer, og om der er tilfælde, hvor byudviklingen  

 eller byggeri af institutioner eller lignende forhindres.
De svarede, at der  

 ikke var sådanne problemer i Ravnsborg kommune.
Tilsynsrådet har udtalt, at § 31, stk. 1, efter rådets opfattelse ikke kan  

 finde anvendelse i sager som den foreliggende, hvori der skal afgives  

 udtalelse til en anden myndighed.
Sådanne sager skal behandles af  

 kommunalbestyrelsen, fordi ethvert medlem kan forlange sin afvigende mening  

 kort tilført beslutningsprotokollen samt kræve, at myndigheden gøres bekendt  

 med indholdet af protokollen.
De har i Deres klage til indenrigsministeriet anført, at § 31, stk. 1, må  

 kunne bringes i anvendelse, når der skal besvares ukomplicerede spørgsmål fra  

 andre myndigheder.
Efter Deres opfattelse var planstyrelsens forespørgsel af  

 en sådan karakter.
 De har til støtte herfor anført følgende argumenter:
 Byrådet fandt den 9. oktober 1978 under en drøftelse af de  

 planlægningsmæssige konsekvenser, at den foreslåede arealreservation på  

 Nøjsomheds Odde i Ravnsborg kommune ikke medførte planlægningsmæssige eller  

 byudviklingsmæssige konsekvenser for kommunen, debatten vedrørende forslaget  

 til kommuneplan for Ravnsborg kommune viste klart, at arealreservationen ikke  

 på nogen måde udgør et problem for kommunens langtsigtede planlægning, og  

 byrådet har aldrig fastsat retningslinier hverken i styrelsesvedtægten eller  

 andre steder for borgmesterens beføjelser på området.
 Indenrigsministeriet skal i anledning af Deres klage udtale følgende:
 Ifølge styrelseslovens § 31, stk. 1, kan borgmesteren på  

 kommunalbestyrelsens vegne bl.a. afgøre sager, som ikke giver anledning til  

 tvivl.
Indenrigsministeriet er enigt med Dem i, at styrelseslovens § 31, stk. 1,  

 også finder anvendelse i forbindelse med sager, hvori en anden myndighed  

 anmoder kommunalbestyrelsen om en udtalelse.
Blandt andet hensynet til  

 kommunalbestyrelsens mindretal kan dog medføre, at sagen skal forelægges den  

 samlede kommunalbestyrelse.
Det samme gælder i øvrigt en række andre sager ud  

 fra hensynet til den samlede kommunalbestyrelse eller til sagens oplysning.
Ved sin stillingtagen til, om en sag kan afgøres efter § 31, stk. 1, kan  

 borgmesteren derfor ikke nøjes med at vurdere, om han selv finder sagen  

 utvivlsom, men må også skønne, om den øvrige kommunalbestyrelse kan antages  

 at ville anse sagen for utvivlsom.
I modsat fald skal mindretallet som nævnt  

 af tilsynsrådet have lejlighed til at fremføre sin afvigende opfattelse, og  

 sagen må derfor forelægges kommunalbestyrelsen.
Denne forståelse af § 31  

 stemmer med, at beføjelsen er tillagt borgmesteren på kommunalbestyrelsens  

 vegne.
 I den konkrete sag skal indenrigsministeriet bemærke følgende vedrørende  

 de argumenter, som De har anført:
 Da byrådets stillingtagen til arealreservationer fandt sted i 1978, kan  

 det ikke udelukkes, at byrådsmedlemmerne kunne ønske at fremføre nye  

 synspunkter.
 Debatten om kommuneplanforslaget for Ravnsborg kommune var på det  

 tidspunkt, svaret blev afgivet til planstyrelsen, endnu ikke afsluttet.  

 Hertil kommer, at debatten kan have været begrænset af, at kommuneplanen som  

 forudsætning bl.a. havde cirkulæret af 6. august 1980 om reservation af  

 arealer til atomkraftværker.
Selv om byrådet ikke har fastsat retningslinier for borgmesterens  

 beføjelser efter § 31, er disse ikke ubegrænsede, men må respektere de  

 begrænsninger, der ligger i bestemmelsens ordlyd og forudsætninger.
Nogle af  

 disse er nævnt ovenfor og andre i tilsynsrådets udtalelse af 28. november  

 1984. Det tilføjes, at selv om vurderingen af, om § 31, stk. 1, kan anvendes,  

 i første omgang foretages af borgmesteren, vil byrådet ved en efterfølgende  

 forelæggelse eller orientering om sagen kunne kritisere borgmesterens  

 vurdering, og dette kan føre til, at byrådet fastsætter retningslinier for  

 fremtiden.
 Det må yderligere tages i betragtning, at spørgsmålet om  

 arealreservationer til atomkraft må anses for politisk meget følsomt.  

 Indenrigsministeriet finder derfor, at besvarelsen af forespørgslen fra  

 planstyrelsen ikke var så utvivlsom, at De har været berettiget til at  

 foretage denne i medfør af § 31, stk. 1, i styrelsesloven.
 Ravnsborg kommunalbestyrelse og tilsynsrådet for Storstrøms amt er  

 underrettet om ovenstående.
 P.M.V.
 E.B.
Hanne Willumsen Indenrigsministeriets afgørelser og udtalelser om kommunale forhold 1985  

 1.5.
