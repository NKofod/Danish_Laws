Skriftlig fremsættelse (21. marts 2012) Ministeren for by, bolig og landdistrikter (Carsten Hansen) Herved tillader jeg mig for Folketinget at fremsætte:
Forslag til lov om ændring af lov om leje, lov om midlertidig regulering af boligforholdene og lov om leje af almene boliger (Fremrykket huslejebetaling, husleje- og beboerklagenævnenes indberetning til nævnsstatistik og opmagasinering af indbo efter afdøde plejeboligbeboere) (Lovforslag nr.
L 113) Lovforslaget indeholder 3 elementer:
1) Som led i regeringens samlede boligsociale indsats for at forhindre, at lejere sættes ud af boligen, fordi huslejen ikke er betalt, foreslås lejelovens såkaldte løbedage afskaffet.
Formålet med forslaget er at sikre, at huslejebetalingen fremrykkes 3 dage og dermed sker umiddelbart efter udbetaling af indkomst, dvs. typisk den 1. i måneden.
Dermed mindskes risikoen for, at lejeren når at bruge af indkomsten, så der ikke er penge til huslejen.
For ikke at straffe lejere, der af undskyldelige grunde først betaler huslejen nogle få dage inde i måneden, foreslås ikke en tilsvarende fremrykning af tidspunktet for udlejerens afgivelse af påkrav, opkrævning af påkravsgebyr eller mulighed for at ophæve lejeaftalen.
2) For at få tilvejebragt bedre viden om husleje- og beboerklagenævnenes afgørelser foreslås indført en hjemmel for ministeren for by, bolig og landdistrikter til at pålægge huslejenævn og beboerklagenævn at indberette forskellige oplysninger om de sager, som nævnene behandler. Ændringen skal ses som et supplement til et allerede eksisterende register, hvortil nævn med mange sager allerede i dag indberetter mere principielle afgørelser.
Det er hensigten, at registeret skal udbygges med oplysninger om samtlige husleje- og beboerklagenævns sager (antal, sagstyper, sagsbehandlingstider, sagernes udfald, og om der er afholdt besigtigelse). Indberetningen skal ske i digital form.
3) For at få en bedre udnyttelse af plejeboligbestanden foreslås en præcisering af de eksisterende muligheder for at opmagasinere indbo efter afdøde beboere i plejeboliger.
Baggrunden for forslaget er, at det i dag er udbredt praksis i kommunerne at afvente skifterettens behandling af boet, før boligen ryddes og genudlejes.
Benytter kommunerne sig i højere grad af opmagasinering, vil de som følge af det særligt korte opsigelsesvarsel på 1 måned, som gælder i disse tilfælde, kunne genudleje boligerne noget hurtigere, end tilfældet er i praksis i dag.
 Samlet set skønnes lovforslaget at føre til offentlige mindreudgifter på 0,1 mio. kr. i 2013 og offentlige mindreudgifter på 0,4 mio. kr. i hvert af årene 2014, 2015 og 2016.
 De kommunaløkonomiske konsekvenser skal forhandles med KL.
 Forslaget indeholder ikke EU-retlige aspekter.
 Det foreslås, at lovforslaget træder i kraft den 1. januar 2013. Dog foreslås reglerne om husleje- og beboerklagenævnenes indberetningspligt og om opmagasinering af indbo i plejeboliger at træde i kraft dagen efter bekendtgørelsen i Lovtidende.
 Idet jeg i øvrigt henviser til lovforslaget og de bemærkninger, der ledsager det, skal jeg anbefale forslaget til Tingets velvillige behandling.
