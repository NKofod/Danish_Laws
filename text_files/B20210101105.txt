Bekendtgørelse om ændring af bekendtgørelse om forbud mod adgang til og restriktioner for lokaler og lokaliteter, krav om mundbind m.v. og coronapas på Erhvervsministeriets område i forbindelse med håndtering af covid-19 § 1 I bekendtgørelse nr. 953 af 20. maj 2021 om forbud mod adgang til og restriktioner for lokaler og lokaliteter, krav om mundbind m.v. og coronapas på Erhvervsministeriets område i forbindelse med håndtering af covid-19 foretages følgende ændringer:
 1. § 10, stk. 1, 2. pkt., ophæves.
 2. I § 13 indsættes som stk. 2-6:
»Stk. 2. Den fysiske eller juridiske person, der er ansvarlig for en messe med flere end 500 deltagere, skal med henblik på politiets kontrol efter anmodning fra politiet indsende planen for en sundhedsmæssig forsvarlig afvikling af messen.
Der kan i forbindelse med anmodningen fastsættes en anden frist end den, der er nævnt i stk. 1, 2. pkt.
 Stk. 3. Politiets kontrol efter stk. 2 foretages på baggrund af den udarbejdede plan sammenholdt med kapaciteten, indretningen, adgangsforholdene m.v. for messen.
 Stk. 4. Politiet kan fastsætte vilkår for afviklingen af en messe med flere end 500 deltagere, herunder om at der skal foretages ændringer af planen for en sundhedsmæssig forsvarlig afvikling af messen.
 Stk. 5. Politiet kan til enhver tid ændre de fastsatte vilkår nævnt i stk. 4, herunder fastsætte nye vilkår, hvis den fysiske eller juridiske person, der er ansvarlig for en messe med flere end 500 deltagere, gør sig skyldig i grov eller gentagen forsømmelse af de tiltag, der er indeholdt i planen for en sundhedsmæssig forsvarlig afvikling af messen, hvis der er grund til at antage, at messen ikke kan afvikles på en sundhedsmæssigt forsvarlig måde, eller hvis der er sket overtrædelse af påbud meddelt efter § 13 a, stk. 1.
Stk. 6. Politiet kan til enhver tid meddele den fysiske eller juridiske person, der er ansvarlig for en messe med flere end 500 deltagere, forbud mod at afvikle messen, hvis den fysiske eller juridiske person gør sig skyldig i grov eller gentagen forsømmelse af de tiltag, der er indeholdt i planen for en sundhedsmæssig forsvarlig afvikling af messen, hvis der er grund til at antage, at messen ikke kan afvikles på en sundhedsmæssig forsvarlig måde, eller hvis der er sket overtrædelse af påbud meddelt efter § 13 a, stk. 1.« 3. Efter § 13 indsættes i kapitel 3:
»§ 13 a.
Politiet kan i forbindelse med afviklingen af en messe med flere end 500 deltagere, som er omfattet af dette kapitel, meddele den fysiske eller juridiske person, der er ansvarlig for messen, sådanne påbud, som skønnes nødvendige for at sikre en sundhedsmæssig forsvarlig afvikling af messen, herunder tillige påbud om at messen straks skal afbrydes eller afsluttes.
 Stk. 2. Politiet kan meddele deltagere i en messe med flere end 500 deltagere sådanne påbud, som skønnes nødvendige for at sikre en sundhedsmæssig forsvarlig afvikling af messen, herunder påbud om, at personerne skal forlade messen.
§ 13 b.
Politiets skønsudøvelse efter §§ 13 og 13 a skal ske under hensyntagen til sundhedsmyndighedernes generelle retningslinjer og anbefalinger vedrørende smittefaren fra covid-19.« 4. I § 21, nr. 2, indsættes efter »jf. dog«: »nr. 4 og«.
 5. I § 21 indsættes som nr. 4:
»4) I lokaler, hvor der udøves aktiviteter organiseret af foreninger, kan kontrol af om kunder og lignende på 12 år eller derover har tildækket mund og næse ved brug af mundbind eller visir, jf. 16, stk. 1, dog ske ved brug af stikprøvekontrol mindst 1 gang i døgnet.
Ved stikprøvekontrol efter 1. pkt. forstås kontrol af alle de tilstedeværende kunder og lignende i lokalet på det tidspunkt, hvor kontrollen foretages.« 6. I § 26, nr. 2, 1. pkt., indsættes efter »jf. dog«: »nr. 3 og«.
 7. I § 26 indsættes som nr. 3:
»3) I lokaler, hvor der udøves aktiviteter organiseret af foreninger, kan kontrol af coronapas, jf. § 23, stk. 1, dog ske ved brug af stikprøvekontrol mindst 1 gang i døgnet.
Ved stikprøvekontrol efter 1. pkt. forstås kontrol af alle de tilstedeværende kunder, besøgende og lignende i lokalet på det tidspunkt, hvor kontrollen foretages.« 8. I § 28, 1. pkt., ændres »kapitel 2« til: »denne bekendtgørelse«, og i 2. pkt. indsættes efter »kapitel 2«: »og 3«.
 9. § 29 affattes således:
 »§ 29. Med bøde straffes:
 1) Den, der overtræder § 1, stk. 1 eller 2, § 2, § 3, § 4, § 9, stk. 1, 2 eller 3, § 13, stk. 1 eller 2, § 15, § 21 eller § 26.
 2) Den, der overtræder vilkår, forbud eller undlader at efterkomme et påbud efter § 5, § 9, stk. 5, 6 eller 7, § 10, stk. 1 eller 2, § 13, stk. 4, 5 eller 6, eller § 13 a, stk. 1 eller 2.
 Stk. 2. Med bøde straffes den, der ikke forlader lokaler omfattet af § 16 stk. 1, eller et lokale eller en lokalitet omfattet af § 23, stk. 2, efter at være blevet bortvist, jf. § 16, stk. 3, eller § 25, i forbindelse med den håndhævelse, som fysiske og juridiske personer, herunder offentlige myndigheder, foretager i medfør af § 21, nr. 2, eller 4, eller § 26, nr. 2 eller 3.
Stk. 3. Der kan pålægges selskaber m.v. (juridiske personer) strafansvar efter reglerne i straffelovens kapitel 5.« 10. I § 30, stk. 2, indsættes efter »§ 13,«: »stk. 1,«.
§ 2 Bekendtgørelsen træder i kraft den 27. maj 2021.
