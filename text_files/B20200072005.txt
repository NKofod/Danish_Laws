Bekendtgørelse om skovfrø og -planter1) I medfør af § 3, stk. 1, § 4, stk. 1, § 5, § 6, stk. 3, § 15, stk. 2, og § 24, stk. 2, i lov nr. 58 af 28. januar 2020 om planter og plantesundhed m.v., fastsættes efter bemyndigelse:
Kapitel 1 Anvendelsesområde m.v.
Anvendelsesområde § 1. Bekendtgørelsen finder anvendelse på markedsføring, produktion med henblik på markedsføring, import og eksport af forstligt formeringsmateriale af træarter nævnt i bilag 2 til de formål, der er angivet i § 3, stk. 2.
Definitioner § 2. I denne bekendtgørelse forstås ved:
 1) Forstligt formeringsmateriale: Formeringsmateriale af de i bilag 2, del A, og certificerede partier af de i bilag 1, del B, nævnte træarter til formålene nævnt i § 3, stk. 2.
 2) Certificeret materiale: Forstligt formeringsmateriale, hvor der er udstedt et officielt stamcertifikat, og hvor leverandører under produktion og markedsføring henviser til dette i mærkning og dokumentation.
 3) Formeringsmateriale:
 a) Frømateriale: Kogler, frugtstande, frugter og frø, som er bestemt til produktion af plantemateriale til udplantning.
 b) Plantedele: Stængelstiklinger, bladstiklinger og rodstiklinger, vævskultur eller kimplanter til mikroformering, knopper, aflæggere, rødder, podekviste, sættestænger og enhver del af en plante, som er bestemt til produktion af plantemateriale til udplantning.
 c) Plantemateriale bestemt til udplantning: Planter tiltrukket af frømateriale, plantedele eller fra planter fra selvforyngelse.
 4) Grundmateriale:
 a) Frøkilde: Træer indenfor et område, hvorfra der indsamles frø.
 b) Bevoksning: En afgrænset population af træer med tilstrækkeligt ensartet sammensætning.
 c) Frøplantage: En plantage bestående af udvalgte kloner eller familier, som er isoleret eller forvaltet således, at bestøvning fra eksterne kilder undgås eller mindskes, så den frembringer hyppige, rigelige og let høstede frøafgrøder.
 d) Familie-forældreplanter: Træer som anvendes til at opnå afkom ved kontrolleret eller åben bestøvning af en identificeret forældreplante, der anvendes som hunplante, med pollen fra en forældreplante (helsøskende) eller en række identificerede eller uidentificerede forældreplanter (halvsøskende).
 e) Klon: Gruppe af individer (rameter), som oprindelig er afledt af et enkelt individ (ortet) ved vegetativ formering, fx stiklinger, mikroformering, podning, aflæggere eller deling.
 f) Klonblanding: En blanding af identificerbare kloner i bestemt forhold.
 5) Autokton:
a) Autokton bevoksning eller frøkilde: En autokton bevoksning eller frøkilde er en bevoksning eller frøkilde, som normalt til stadighed er blevet forynget ved selvforyngelse.
Bevoksningen eller frøkilden kan være forynget kunstigt fra formeringsmateriale, som er indsamlet fra samme bevoksning eller frøkilde eller fra autoktone bevoksninger eller frøkilder i umiddelbar nærhed.
 b) Hjemmehørende bevoksning eller frøkilde: En hjemmehørende bevoksning eller frøkilde er en autokton bevoksning eller frøkilde, som er dyrket kunstigt ud fra frø, hvis oprindelse findes i samme proveniensregion.
6) Oprindelse: For en autokton bevoksning eller frøkilde er oprindelsen det sted, hvor træerne vokser.
For en ikke-autokton bevoksning eller frøkilde er oprindelsen det sted, hvorfra frø eller planter oprindelig blev indført.
Oprindelsen for en bevoksning eller frøkilde kan være ukendt.
 7) Proveniens: Det sted, hvor en given bevoksning af træer vokser.
 8) Proveniensregion: For en art eller underart er proveniensregionen det område eller den gruppe af områder, som er underkastet tilstrækkeligt ensartede økologiske betingelser, og hvor der findes bevoksninger eller frøkilder med ensartede fænotypiske eller genetiske egenskaber, eventuelt under hensyntagen til grænser betinget af højden over havet.
 9) Markedsføring: Fremvisning med henblik på salg, udbud til salg og salg eller levering til en anden person, herunder levering i henhold til kontrakt om tjenesteydelse.
 10) Produktion: Produktion indbefatter alle trin i frembringelsen af frømaterialet, omdannelse fra frømateriale til frø og dyrkning af plantemateriale, som er bestemt til udplantning, fra frø og plantedele.
 11) Leverandør: Enhver fysisk eller juridisk person, der som erhverv markedsfører eller importerer formeringsmateriale af træarter nævnt i bilag 2, del A, og certificeret materiale af arter nævnt i bilag 2, del B.
 12) Kategorier af forstligt formeringmateriale:
 a) »Udvalgt«: Formeringsmateriale, som er fremkommet af et grundmateriale bestående af en bevoksning beliggende inden for en proveniensregion, som hvad angår fænotype er udvalgt på populationsniveau, og som opfylder kravene i bilag 3, afsnit 1.
 b) »Kvalificeret«: Formeringsmateriale, som er fremkommet af et grundmateriale bestående af frøplantager, familie-forældreplante, kloner eller klonblandinger, hvis komponenter med hensyn til fænotype er udvalgt på individplan, og som opfylder kravene i bilag 3, afsnit 2. Afprøvning behøver ikke nødvendigvis have været iværksat eller gennemført.
c) »Afprøvet«: Formeringsmateriale, som er fremkommet af et grundmateriale bestående af bevoksninger, frøplantager, familie-forældreplante, kloner eller klonblandinger.
Det pågældende formeringsmateriales værdifuldhed skal være godtgjort ved sammenlignende afprøvning eller ved et skøn over formeringsmaterialets værdifuldhed, beregnet ud fra den genetiske vurdering af grundmaterialets komponenter.
Materialet skal opfylde kravene i bilag 3, afsnit 3.
d) »Lokalitetsbestemt«: Formeringsmateriale hidrørende fra grundmateriale, som kan være en frøkilde eller en bevoksning beliggende inden for én proveniensregion.
Materialet skal opfylde kravene i bilag 3, afsnit 4.
Kapitel 2 Godkendelse og formålskåring § 3. Landbrugsstyrelsen kan efter ansøgning godkende en bevoksning, frøplantage eller et klonformeringskvarter med træarter nævnt i bilag 2, som grundmateriale til produktion af forstligt formeringsmateriale.
Bevoksningen, frøplantagen eller klonformeringskvarteret kan godkendes som grundmateriale for produktion af certificeret formeringsmateriale i følgende kategorier:
 1) »Udvalgt«, hvis betingelserne i bilag 3, afsnit 1, er opfyldt.
 2) »Kvalificeret«, hvis betingelserne i bilag 3, afsnit 2, er opfyldt.
 3) »Afprøvet«, hvis betingelserne i bilag 3, afsnit 3, er opfyldt.
 Stk. 2. Materiale nævnt i stk. 1 kan godkendes med henblik på markedsføring af formeringsmateriale til følgende formål:
 1) Vedproduktion, hvis betingelserne i bilag 3, afsnit 1, del B, er opfyldt.
 2) Værn- og læplantningsformål, hvis betingelserne i bilag 3, afsnit 1, del C, er opfyldt.
 3) Juletræ- og klippegrøntproduktion, hvis betingelserne i bilag 3, afsnit 1, del D, er opfyldt.
 4) Allé- og parkplantninger, hvis betingelserne i bilag 3, afsnit 1, del E, er opfyldt.
 5) Biomasseproduktion, hvis betingelser i bilag 3, afsnit 1, del F, er opfyldt.
 Stk. 3. For de i stk. 2, nr. 3, 4 og 5, nævnte formål, tages der ved godkendelse af grundmaterialet hensyn til, at der kan være behov for materiale med en lille genetisk variation.
Stk. 4. Ansøgning om godkendelse efter stk. 1 og 2 kan indgives af ejere af bevoksninger, frøplantager eller klonformeringskvarterer.
Ansøgning indgives til Landbrugsstyrelsen på et af styrelsen udarbejdet skema, som findes på styrelsens hjemmeside.
§ 4. Godkendelse af grundmateriale kan tilbagekaldes, hvis 1) avlsværdien viser sig at være ringere end oprindeligt antaget, 2) der opstår krydsningsfare fra nabobevoksninger, 3) en afmærkning af den kårede bevoksnings afgrænsning, der er nødvendig for en korrekt indsamling, ikke foretages, 4) avlsværdien forringes ved uhensigtsmæssig hugst, eller 5) en efterkontrol viser, at en forbedret dyrkningsværdi ikke er opnået.
Kåringslisten § 5. Landbrugsstyrelsen offentliggør en liste (Kåringslisten) over bevoksninger godkendt efter § 3, stk. 1. Kåringslisten fremgår af bilag 4.
Kapitel 3 Registrering § 6. Virksomheder, der markedsfører formeringsmateriale af de i bilag 2, del A, nævnte træarter, eller som markedsfører certificeret materiale af de i bilag 2, del B, nævnte træarter med reference til et officielt stamcertifikat, skal være registreret i Landbrugsstyrelsen.
 Stk. 2. Ejere af godkendt grundmateriale skal ikke registreres, hvis indsamlingen af forstligt formeringsmateriale er overdraget til en registreret virksomhed.
 § 7. Skifter en registreret virksomhed ejer, eller ophører virksomhedens registreringspligt efter § 6, stk. 1, skal Landbrugsstyrelsen underrettes skriftligt herom.
Kapitel 4 Indsamling og stamcertifikater § 8. Indsamling af formeringsmateriale fra godkendt grundmateriale af de i bilag 2, del A, nævnte træarter må ikke påbegyndes, før Landbrugsstyrelsen har modtaget en skriftlig anmeldelse, jf. bilag 6. Tilsvarende gælder for formeringsmateriale af de i bilag 2, del B, nævnte træarter, som ønskes indsamlet og certificeret efter »Regler for kontrol med forstligt formeringsmateriale i international handel, C(2007) 69« af 20. juni 2007 med senere ændringer, fastsat af Organisationen for Økonomisk Samarbejde og Udvikling (OECD). Anmeldelsen skal ske på et skema udarbejdet af Landbrugsstyrelsen, som findes på styrelsens hjemmeside.
 Stk. 2. Indsamlingen skal foretages efter retningslinjerne i bilag 6. Oplysninger om det indsamlede materiale sendes til Landbrugsstyrelsen, der på grundlag heraf udsteder stamcertifikat for partiet.
Kapitel 5 Import § 9. Import fra tredjelande af formeringsmateriale af træarter nævnt i bilag 2, del A, er ikke tilladt.
Det er dog tilladt at importere formeringsmateriale, som nævnt i bilag 8.
Stk. 2. Import af det i bilag 8 nævnte materiale skal anmeldes til Landbrugsstyrelsen senest 48 timer forud for importen.
Tilsvarende gælder for import af formeringsmateriale af træarter nævnt i bilag 2, del B, der ønskes importeret og certificeret efter »Regler for kontrol med forstligt formeringsmateriale i international handel, C(2007) 69« af 20. juni 2007 med senere ændringer, fastsat af Organisationen for Økonomisk Samarbejde og Udvikling (OECD). Anmeldelsen skal ske på et skema udarbejdet af Landbrugsstyrelsen, som findes på styrelsens hjemmeside.
Stk. 3. Landbrugsstyrelsen kontrollerer det importerede materiale med tilhørende dokumentation for oprindelse.
Styrelsen kan på baggrund heraf udstede et stamcertifikat for partiet.
Kapitel 6 Markedsføring og mærkning § 10. Formeringsmateriale af træarter nævnt i bilag 2, del A, må kun markedsføres, hvis det er frembragt fra grundmateriale, der 1) er godkendt her i landet, 2) er godkendt i en anden medlemsstat af den Europæiske Union, eller 3) er importeret, jf. § 9.
 Stk. 2. Formeringsmateriale af de i bilag 2, del A, nævnte træarter og certificeret materiale fra træarter nævnt i bilag 2, del B, må kun markedsføres, hvis de relevante krav i bilag 7 er opfyldt.
 § 11. Hvert parti formeringsmateriale skal under indsamling, forarbejdning, oplagring, transport og dyrkning holdes tydeligt adskilt og mærket i overensstemmelse med bestemmelserne i bilag 5.
 § 12. Partier af formeringsmateriale af træarter nævnt i bilag 2, del A, og certificeret materiale fra arter nævnt i bilag 2, del B, må kun markedsføres, hvis de er mærket i overensstemmelse med bestemmelserne i bilag 5 og er ledsaget af en mærkeseddel eller andet dokument fra leverandøren (leverandørdokumentet), der indeholder de i bilag 5, afsnit 3, anførte oplysninger, jf. dog stk. 2 og 3.
Stk. 2. Partier af frømateriale kan markedsføres til første køber, uanset at oplysningerne nævnt i bilag 5, afsnit 4, nr. 5, litra b og d, endnu ikke foreligger.
Det skal fremgå af følgedokumentet, hvis oplysningerne først fremkommer senere.
 Stk. 3. For partier, som ved indsamlingen indeholder små mængder af frø, som defineret i Kommissionens forordning 2301/2002/EF af 20. december 2002 om fastsættelse af gennemførelsesbestemmelser til Rådets direktiv 1999/105/EF for så vidt angår definitionen af små mængder frø, finder kravene i bilag 5, afsnit 4, nr. 5, litra b og d, ikke anvendelse.
§ 13. Frømateriale må kun markedsføres i lukket emballage.
Lukkeanordningen skal være således udført, at den bliver ubrugelig, når emballagen åbnes.
Kapitel 7 Regnskab og indberetning af salg § 14. Registrerede virksomheder skal føre regnskab over indsamling, køb, lager og salg.
Regnskabet skal for hvert parti indeholde oplysninger om stamcertifikatnummer, mængde samt navn og adresse på afsender og modtager af ind- og udgående partier.
Regnskabet skal opbevares i mindst fem år.
Findes der både certificeret og ikke-certificeret formeringsmateriale fra samme art i virksomheden, omfatter regnskabspligten hele virksomhedens beholdning og omsætning af frø og plantemateriale af denne art.
Stk. 2. Registrerede virksomheder skal senest den 15. i måneden efter et kvartals afslutning foretage indberetning af salg til Landbrugsstyrelsen.
Indberetningen skal indeholde oplysninger, jf. bilag 9, om salg af formeringsmateriale af træarter nævnt i bilag 2, del A, og af certificeret materiale af træarter nævnt i bilag 2, del B.
 Stk. 3. Undtaget for kravet om indberetning er salg af herkomstpligtige planter, der alene omsættes i Danmark.
Kapitel 8 Eksport § 15. Landbrugsstyrelsen udsteder efter anmodning et OECD-oprindelsesbevis for forstligt formeringsmateriale, jf. bilag 2, hvis materialet agtes eksporteret efter »Regler for kontrol med forstligt formeringsmateriale i international handel, C(2007) 69« af 20. juni 2007 med senere ændringer, fastsat af Organisationen for Økonomisk Samarbejde og Udvikling (OECD).
Kapitel 9 Særlige bestemmelser § 16. Landbrugsstyrelsen kan efter ansøgning og på særlige vilkår tillade markedsføring af forstligt formeringsmateriale af træarter nævnt i bilag 2, del A, der ikke opfylder bestemmelserne i denne bekendtgørelse med henblik på 1) forsøg, 2) videnskabelige formål eller 3) bevarelse af særlige genetiske ressourcer.
Kapitel 10 Straffebestemmelser § 17. Med bøde straffes den, der 1) overtræder § 6, stk. 1, § 8, § 9, stk. 1, §§ 10-13, og § 14, 2) undlader at give oplysninger efter § 7, stk. 1, eller 3) overtræder vilkår fastsat efter § 16.
 Stk. 2. Selskaber m.v. (juridiske personer) kan pålægges strafansvar efter reglerne i straffelovens 5. kapitel.
Kapitel 11 Ikrafttræden m.v.
 § 18. Bekendtgørelsen træder i kraft den 1. juli 2020.
 Stk. 2. Bekendtgørelse nr. 82 af 29. januar 2020 om skovfrø og -planter ophæves.
Landbrugsstyrelsen, den 27. maj 2020 Jette Petersen / Kristine Riskær Bilag 1 Bilagsfortegnelse Bilag 2 Træarter og kunstige hybrider omfattet af bekendtgørelsen Bilag 3 Mindstekrav for godkendelse af grundmateriale (Kåringskriterier) Bilag 4 Kåringslisten Bilag 5 Mærkning og følgedokumentation knyttet til certificerede partier Bilag 6 Retningslinjer for indsamling og forarbejdning af certificeret formeringsmateriale Bilag 7 Kvalitetskrav til formeringsmateriale Bilag 8 Import af forstligt formeringsmateriale fra tredjelande Bilag 9 Indberetning af salg 1) Bekendtgørelsen indeholder bestemmelser, der gennemfører Rådets direktiv nr. 1999/105/EF af 22. december 1999 om markedsføring af forstligt formeringsmateriale, EF-Tidende 2000, nr.
L 11, side 17, og Rådets beslutning 2008/971/EF af 16. december 2008 om ligestilling af forstligt formeringsmateriale produceret i tredjelande, EF-Tidende 2008, nr.
L 345, side 83, som senest ændret ved Rådets forordning 2013/517/EU af 13. maj 2013 om tilpasning af visse forordninger, beslutninger og afgørelser vedrørende frie varebevægelser, frie personbevægelser, selskabsret, konkurrencepolitik, landbrug, fødevaresikkerhed og veterinær- og plantesundhedspolitik, transportpolitik, energi, beskatning, statistikker, transeuropæiske net, retsvæsen og grundlæggende rettigheder, retfærdighed, frihed og sikkerhed, miljø, toldunionen, eksterne forbindelser, udenrigspolitik og sikkerheds- og forsvarspolitik samt institutioner på grund af Republikken Kroatiens tiltrædelse, EU-Tidende 2013, nr.
L 158, side 1. I bekendtgørelsen er der medtaget visse bestemmelser fra Kommissionens forordning 2002/1597/EF af 6. september 2002 om fastsættelse af regler for anvendelse af Rådets direktiv 1999/105/EF for så vidt angår formatet af de nationale lister over grundmateriale af forstligt formeringsmateriale, EF-Tidende 2002, nr.
L 240, side 34. Ifølge artikel 288 i EUF-Traktaten gælder en forordning umiddelbart i hver medlemsstat.
Gengivelse af disse bestemmelser i bekendtgørelsen er således udelukkende begrundet i praktiske hensyn og berører ikke forordningens umiddelbare gyldighed i Danmark.
