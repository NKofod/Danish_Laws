Skriftlig fremsættelse (15. januar 2014) Ministeren for forskning, innovation og videregående uddannelser (Morten Østergaard):
 Herved tillader jeg mig for Folketinget at fremsætte:
Forslag til lov om ændring af lov om forskningsrådgivning m.v. og forskellige andre love og om ophævelse af lov om Højteknologifonden. (Ændringer som følge af lov om Danmarks Innovationsfond) (Lovforslag nr.
L 109) Den 3. oktober 2013 indgik regeringen (Socialdemokraterne, Det Radikale Venstre og Socialistisk Folkeparti), Venstre, Dansk Folkeparti, Enhedslisten, Liberal Alliance og Det Konservative Folkeparti en aftale om Danmarks Innovationsfond  fonden for strategisk forskning, højteknologi og innovation.
Med lovforslaget implementeres dele af den politiske aftale, jf. også den samtidige fremsættelse af lovforslag nr.
L 107 og L 108. Det Strategiske Forskningsråd og Højteknologifonden nedlægges, og der ændres en række bestemmelser i lov om forskningsrådgivning m.v. og forskellige andre love.
Det foreslås bl.a., at Det Frie Forskningsråd overtager visse indstillings- og høringsopgaver, som i dag varetages af Det Strategiske Forskningsråd.
Endvidere foreslås det at ophæve lov om Højteknologifonden.
Det foreslås endvidere, at Danmarks Forskningspolitiske Råd får udvidet sit mandat til foruden forskning også at omfatte teknologiudvikling og innovation.
Rådet får desuden til opgave at udarbejde overordnede evalueringer af forsknings- og innovationssystemet.
 Loven foreslås at træde i kraft den 1. april 2014. Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige og hurtige behandling.
