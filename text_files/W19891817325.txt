 Et rentetilskud i henhold til lov om gældssanering af statsgaranterede  

 studielån, der blev udbetalt under debitors ophold i Grønland og beskattet  

 der, blev anset for indkomst, der kunne beskattes i Grønland og ikke som en  

 redukton af de i Danmark fradragsberettigede renteudgifter på studielånet.
 A klagede for indkomståret 1985 over, at de stedlige skattemyndigheder  

 havde anset et rentetilskud til studielån, som var udbetalt til ham i  

 Grønland og beskattet i Grønland, for skattepligtigt til Danmark, uanset han  

 på det givne tidspunkt var fritaget for dansk beskatning.
 Af sagens oplysninger fremgik bl.a., at klageren havde opholdt sig i  

 Grønland fra den 16. november 1984 til den 9. juli 1985. Klageren havde i  

 denne periode fået udbetalt i alt 13.636 kr. i rentetilskud.
 Ved ansættelsen havde de stedlige skattemyndigheder anset rentetilskuddet  

 - der var indbetalt direkte på studielånskontoen - som værende så nært  

 knyttet til klagerens renteudgift, som kunne fratrækkes i den danske  

 indkomst, at der reelt var tale om reduktion af en udgift, og ikke en  

 egentlig indtægt.
 Beløbet var derfor ikke anset for omfattet af artikel 20 i den mellem den  

 danske regering og Grønlands Hjemmestyre indgåede aftale til undgåelse af  

 dobbeltbeskatning.
 Klageren nedlagde påstand om, at beskatningsretten til rentetilskuddene  

 blev tillagt Grønland, idet Grønland - ligeledes med henvisning til artikel  

 20 - allerede havde beskattet de omhandlede rentetilskud.
 Efter det foreliggende, herunder bl.a., at klageren i henhold til § 7 i  

 lov nr. 292 af 9. juli 1982 om gældssanering af statsgaranterede studielån,  

 havde erhvervet endelig ret til tilskuddene på udbetalingstidspunktet, fandt  

 Landsskatteretten, at det omhandlede rentetilskud måtte anses for en  

 indkomst, som kunne beskattes i Grønland.
 Den påklagede ansættelse blev derfor nedsat med 13.636 kr.
 LV 1988, f 3.4.1.
