Ankestyrelsens principafgørelse D-12-99 om frist - afklarende aktiviteter - forlængelse af dagpengeperioden - revalidering - dagpenge Resume:
 I forbindelse med behandlingen af en sag om forlængelse af dagpengeperioden tilføjede Dagpengeudvalget, at dagpengeloven ikke indeholder hjemmel til at standse udbetalingen med henvisning til dagpengelovens § 24, stk. 2, 3. punktum, hvis nødvendige afklarende aktiviteter forud for revalidering ikke er iværksat senest 6 måneder efter forlængelse efter dagpengelovens § 22, stk. 1, nr. 1.
 Kassation:
Principafgørelsen er afløst af en nyere afgørelse Kassationsdato:
04-12-2012 Love:
Lov om dagpenge ved sygdom eller fødsel - lovbekendtgørelse nr. 632 af 22. juli 1997 - § 22, stk. 1 og § 24, stk. 2 Lov om sygedagpenge - lov nr. 563 af 9. juni 2006 - § 27, stk. 1 og § 1, stk. 1, nr. 2 Note:
Afløst af 175-12 Sagsfremstilling:
 Lønmodtageren blev sygemeldt den 14. december 1996 på grund af en depression og var indlagt på psykiatrisk hospital fra december 1996 til den 13. august 1997. Ved udskrivelsen blev lønmodtageren ambulant tilknyttet hospitalet og blev henvist til neurolog.
 Fra lægelig side var der støtte til revalidering.
 Varighedsbegrænsningen indtrådte den 31. december 1997, men dagpengeperioden blev forlænget på grund af revalidering.
Lønmodtageren boede i en periode på en institution i tilknytning til hospitalet og tog her enkeltfag på 10. klasses niveau som led i behandlingen.
Det var planen, at lønmodtageren skulle i gang med HF til efteråret.
Der var ikke taget stilling til det videre forløb.
Undervisningen var ikke led i en revalideringsplan.
 Lønmodtageren blev afsluttet i distriktspsykiatrien i februar 1998, men konsulterede derefter et par gange en speciallæge i psykiatri, senest i maj 1998.
Kommunen traf afgørelse om, at dagpengeperioden ikke kunne forlænges udover den 30. juni 1998, idet der ikke kunne lægges en realistisk revalideringsplan, og der således ikke kunne iværksættes de nødvendige afklarende foranstaltninger senest 6 måneder efter forlængelsen.
Der skulle ikke søges social pension.
 Afgørelse:
 Lønmodtageren havde ikke ret til yderligere forlængelse af dagpengeperioden efter den 30. juni 1998, da ingen af forlængelsesbetingelserne i § 22, stk. 1 var opfyldt.
 Sagen blev bedømt efter dagpengelovens § 22, stk. 1, og Socialministeriets dagældende bekendtgørelse nr. 701 af 22. juli 1994, § 48 og § 49.
 . . . . . . . . . .
 Dagpengeudvalget tilføjede, at dagpengeloven ikke indeholder hjemmel til at standse udbetalingen af dagpenge, med henvisning til dagpengelovens § 24, stk. 2, 3. punktum, hvis nødvendige afklarende aktiviteter forud for revalidering ikke er iværksat senest 6 måneder efter forlængelse efter dagpengelovens § 22, stk. 1, nr. 1.
 Dagpengeudvalget tiltrådte således kommunens afgørelse, men med en ændret begrundelse.
