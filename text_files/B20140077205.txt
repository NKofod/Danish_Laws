Bekendtgørelse om tilslutning til Center for Cybersikkerheds netsikkerhedstjeneste I medfør af § 3, stk. 4, i lov nr. 713 af 25. juni 2014 om Center for Cybersikkerhed fastsættes:
 § 1. Tilslutning til Center for Cybersikkerheds netsikkerhedstjeneste sker for regioner, kommuner eller virksomheder, der er beskæftiget med samfundsvigtige funktioner, jf. § 3, stk. 3, i lov om Center for Cybersikkerhed, ved indgåelse af aftale med Center for Cybersikkerhed om opsætning og drift af en eller flere alarmenheder.
 § 2. Den eller de alarmenheder, som opsættes i medfør af tilslutningsaftalen, jf. § 1, er Center for Cybersikkerheds ejendom, og centeret er dataansvarlig for data, der indsamles og i øvrigt behandles i forbindelse med driften af alarmenheden.
 Stk. 2. Alarmenheden udskiftes hvert tredje år, jf. dog stk. 3.
 Stk. 3. Såfremt Center for Cybersikkerheds netsikkerhedstjeneste vurderer, at der af tekniske årsager ikke er behov for en udskiftning af alarmenheden, kan en udskiftning efter stk. 2 udskydes, indtil tekniske årsager tilsiger, at alarmenheden udskiftes.
§ 3. En tilsluttet region, kommune eller virksomhed betaler et engangsbeløb, der dækker de udgifter, som er forbundet med Center for Cybersikkerheds netsikkerhedstjenestes indkøb og udvikling af alarmenheden, samt udgifter til eksterne serviceaftaler.
For 2014 udgør engangsbeløbet 329.632 kr. excl. moms pr. alarmenhed.
Engangsbeløbet opkræves ved tilslutningsaftalens indgåelse, jf. dog stk. 3, ved udskiftning efter § 2, stk. 2 eller 3, samt ved opsætning af yderligere alarmenheder.
Stk. 2. Den tilsluttede region, kommune eller virksomhed betaler et årligt gebyr til dækning af driftsudgifter, der er forbundet med tilslutningen til Center for Cybersikkerheds netsikkerhedstjeneste.
For 2014 udgør gebyret 80.153 kr. excl. moms pr. alarmenhed.
 Stk. 3. Ved en region, kommune eller virksomheds første tilslutning til Center for Cybersikkerheds netsikkerhedstjeneste betragtes de første to måneders tilslutning som en indkøringsperiode, hvor der ikke sker opkrævning i medfør af stk. 2. Opkrævning i medfør af stk. 1 sker ved indkøringsperiodens udløb.
 § 4. Bekendtgørelsen træder i kraft den 1. juli 2014.
 Stk. 2. Samtidig bortfalder bekendtgørelse nr. 1304 af 17. december 2012 om vilkår for tilslutning til den statslige varslingstjeneste for internettrusler.
