Skriftlig fremsættelse (26. marts 2014) Transportministeren (Magnus Heunicke):
 Herved tillader jeg mig for Folketinget at fremsætte:
Forslag til lov om projektering af nyanlæg og hastighedsopgraderinger af en række jernbanestrækninger på hovedbanen og regionalbanerne (Lovforslag nr.
L 172) Lovforslaget er en opfølgning på følgende aftaler indgået mellem den daværende regering (Socialdemokraterne, Socialistisk Folkeparti og Det Radikale Venstre), Dansk Folkeparti og Enhedslisten: Aftale af 17. september 2013 om harmonisering af beskatningen i Nordsøen, hvoraf det fremgår, at det statslige merprovenu ved harmoniseringen af beskatningen i Nordsøen på ca. 28,5 mia. kr. afsættes til kollektiv trafik til størst mulig gavn for danskerne gennem etablering af Togfonden DK og Aftale om en moderne jernbane  udmøntning af Togfonden DK af 14. januar 2014.
 Lovforslaget indeholder bemyndigelse til, at transportministeren kan undersøge, projektere og miljøvurdere følgende anlægsprojekter:
 1) En ny jernbane over Vestfyn.
 2) En jernbane over Vejle Fjord.
 3) En ny jernbane mellem Hovedgård-Hasselager.
 4) Banebetjening af Billund og Billund Lufthavn.
 5) Hastighedsopgraderinger af hovedbanestrækningerne Fredericia-Vejle, Vejle-Horsens, Horsens-Hovedgård, Aarhus-Aalborg og omkring Aarhus Hovedbanegård samt perrontilpasninger mv.
 6) Hastighedsopgraderinger af de regionale jernbanestrækninger Aalborg-Frederikshavn, Struer-Thisted, Langå-Struer, Østerport-Helsingør, Vejle-Struer, Esbjerg-Struer, Skanderborg-Skjern, Bramming-Tønder, Holbæk-Kalundborg, Køge Nord-Næstved samt Tinglev-Sønderborg.
 7) Forbedring af gods- og passagerkapaciteten i Nordjylland.
 8) Øget banekapacitet mellem Herning-Holstebro.
 9) Niveaufri skæring ved Ny Ellebjerg Station.
 10) Ekstra spor ved Gødstrup Station.
Lovforslaget har været sendt i høring under titlen Forslag til lov om en moderne jernbane og om ændring af lov om jernbane, men lovforslaget er efterfølgende af lovtekniske grunde opsplittet i to lovforslag, nærværende projekteringslovforslag og et lovforslag om ændring af lov om jernbane.
Der er tale om samme materielle regulering.
De to lovforslag fremsættes samtidig, da der i forbindelse med den konkrete projektering af forslagene i nærværende lovforslag, er brug for hjemlerne til byggelinjer, forbud og fremrykket ekspropriation i ændringslovforslaget til jernbaneloven.
 Af den samlede økonomisk ramme for Togfonden DK på 28,5 mia. kr. forventes ca. 650-950 mio. kr. at gå til projekteringsfasen, herunder til VVM-undersøgelser og fremrykkede ekspropriationer i forbindelse med de foreslåede projekter.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
