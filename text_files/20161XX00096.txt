Skriftlig fremsættelse (26. oktober 2016) Erhvervs- og vækstministeren (Troels Lund Poulsen):
 Herved tillader jeg mig for Folketinget at fremsætte:
Forslag til lov om Planklagenævnet (Lovforslag nr.
L 42) Formålet med lovforslaget er at etablere et nyt klagenævn på planområdet med et selvstændigt fagligt miljø omkring fysisk planlægning.
Lovforslaget følger op på aftalen om Danmark i bedre balance  Bedre rammer for kommuner, borgere og virksomheder og i hele landet, som Regeringen indgik med Socialdemokratiet, Dansk Folkeparti og Det Konservative Folkeparti i juni 2016. Lovforslaget fastlægger Planklagenævnets sammensætning og rammerne for nævnets virke.
Moderniseringen af planloven indebærer et behov for et nyt klagesystem på planområdet.
Klagesystemet skal afspejle en bedre balance mellem hensynet til vækst og udvikling over for hensynet til natur og miljø. Med lovforslaget etableres derfor Planklagenævnet, som skal behandle de klagesager på planområdet, der i dag behandles af Natur- og Miljøklagenævnet.
Planklagenævnet nedsættes af erhvervs- og vækstministeren med en juridisk formand og en eller flere stedfortrædere for denne, et juridisk nævnsmedlem, fire læge nævnsmedlemmer og fem sagkyndige nævnsmedlemmer.
Nævnet vil således bestå af medlemmer, der foruden generelle juridiske kompetencer, har konkret viden om og indsigt i henholdsvis planforhold, vækst og udviklingsmuligheder, landskabs- og kulturforhold og miljø- og naturforhold.
 Planklagenævnet etableres pr. 1. februar 2017 og vil blive sekretariatsbetjent af Nævnenes Hus i Viborg.
 Idet jeg i øvrigt henviser til lovforslaget og de bemærkninger, der ledsager det, skal jeg anbefale forslaget til Tingets velvillige behandling.
