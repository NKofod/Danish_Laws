Fremsat den 14. december 2001 af  

 Anders Samuelsen (RV),  

 Elisabeth Arnold (RV) og Marianne Jelved (RV) Forslag til folketingsbeslutning om klarere regler for afgrænsningen af sort  

 arbejde Folketinget pålægger regeringen i  

 indeværende folketingssamling at fremsætte de nødvendige  

 lovforslag og foretage fornødne administrative ændringer, der  

 skaber en klarere afgrænsning af, hvad der er sort arbejde, som skal  

 beskattes, og hvad der er almindelige vennetjenester eller eget arbejde, som  

 ikke skal beskattes.
Bemærkninger til forslaget 1. Baggrund for forslaget Det skal være hævet over enhver tvivl, at  

 nabohjælp ikke er sort arbejde, og at ingen skal beskattes af det  

 arbejde, de laver på deres egen ejendom.
Vurderingen af, hvor meget sort arbejde der laves i  

 Danmark varierer meget, fra Rockwool Fondens analyser, udenlandske analyser  

 til Skatteministeriets egne vurderinger.
Usikkerheden er bl.a. udtryk for, at  

 der ikke er tilstrækkeligt klare regler for, hvad der er sort arbejde,  

 og hvad der ikke er.
Det vil Det Radikale Venstre gerne have  

 ændret.
Sort arbejde er at snyde andre og er derfor klart  

 uacceptabelt.
Men når reglerne er uklare, og selv almindelig  

 nabohjælp kan blive betragtet som sort arbejde, så skabes en  

 naturlig protest og modstand mod reglerne.
Herefter er der ikke langt til, at  

 grænserne skrider, og at også oplagte tilfælde af sort  

 arbejde bliver alment accepteret, »for systemet er jo alligevel urimeligt i  

 forvejen«.
Det underminerer tilliden til velfærdssamfundet.
Derfor ville det være ønskværdigt med  

 klarere grænser mellem sort arbejde og vennetjenester.
Midlet er  

 enklere skatteregler   resultatet vil være større retssikkerhed.  

 Det forhindrer ikke i sig selv bevidst misbrug og fjerner ikke alle  

 grænsetilfælde.
Ingen regler kan tage højde for alle  

 tilfælde.
Men med mere snusfornuftige og mindre emsige grænser,  

 der signalerer nogle principielle og logiske retningslinjer er Det Radikale  

 Venstre overbevist om, at vi i fællesskab til gengæld kan holde  

 hinanden fast på, at reelt sort arbejde ikke er acceptabelt.
 Der er to områder, hvor Det Radikale Venstre  

 ønsker at sætte ind: vennetjenester og eget arbejde.
2. Vennetjenester Efter gældende regler og praksis skal der i de  

 tilfælde, hvor en person under en eller anden form modtager vederlag  

 for sin arbejdsindsats, f.eks. i form af naturalier, eller ved, at andre  

 arbejder vederlagsfrit for personen, ske beskatning.
Beskatningen sker   i  

 modsætning til nedenfor under pkt. 3   uanset om arbejdet er  

 udført inden for den pågældendes fagområde, og  

 uanset om der er skabt et formuegode, idet der her er ydet vederlag for  

 arbejdsindsatsen.
Ved vederlagsfrit arbejde på formuegoder  

 tilhørende andre, f.eks. venner eller familie, beskattes den  

 pågældende ikke af nogen værdi heraf.
Derimod må  

 modtageren i sådanne tilfælde principielt være  

 skattepligtig af den modtagne gave.
I praksis beskattes modtageren dog kun,  

 hvis den modtagne gave har en væsentlig værdi.
 Det Radikale Venstre mener, at det skal fremgå  

 klart, at vennetjenester ikke er skattepligtige.
Det bør som udgangspunkt være sådan, at  

 der kun er skattepligt, når der foreligger betaling eller aftale om  

 konkret modydelse   ellers er der bare tale om vennetjenester, selv om det  

 kan ligge i luften, at man til gengæld for en modtaget tjeneste engang  

 i fremtiden vil gøre gengæld.
At man inden for rimelighedens  

 grænser hjælper hinanden, hvor man kan, er en del af normale  

 sociale relationer, og det skal ikke kriminaliseres   tværtimod.
Prøv f.eks. at se det absurde i en situation, hvor  

 en tømrer hjælper sin nabo med at sætte et skab op i hans  

 garage, og naboen byder på middag om aftenen.
Der kan man argumentere  

 for, at det er en del af en aftale om aflønning for arbejdet, at  

 tømreren får gratis mad.
Det er absurd at kalde det sort arbejde  

   og hvordan kan en sådan beskatning i øvrigt nogensinde  

 håndhæves? Der ligger desværre en afgørelse fra  

 Landsskatteretten, som ikke er særligt grundigt begrundet, hvilket  

 gør billedet lidt mudret, og som har skabt præcedens.
Sagen  

 drejer sig om to svogre, hvor den ene er murer og den anden automekaniker.  

 Det ene år hjælper mureren mekanikeren med hans hus, og  

 året efter hjælper mekanikeren med svogerens bil.
I begrundelsen  

 for dommen er det ikke klart, om man mener det bevist, at der lå fast  

 aftale om konkret modydelse, eller man mener, der skal være skat  

 på vennetjenester.
I sagen blev mekanikeren beskattet af værdien  

 af murerarbejdet, mens mureren blev beskattet af værdien af  

 autoreparationerne.
3. Værdien af eget arbejde Efter gældende regler og praksis er det hovedreglen,  

 at en udgift, som en skatteyder sparer ved at udføre arbejde i sin  

 fritid, og som skatteyderen ellers måtte have betalt andre for at  

 udføre, ikke betragtes som en indkomst og derfor ikke beskattes.
Fra  

 denne hovedregel er der dog i praksis gjort en væsentlig undtagelse,  

 idet byggebranchen beskattes af værdien af eget arbejde.
Der kan  

 opstilles følgende betingelser for beskatningen af eget arbejde: 1)  

 Arbejdet skal have skabt et omsætteligt formuegode af pengeværdi  

 for skatteyderen. 2) Arbejdet skal være udført inden for  

 skatteyderens aktuelle arbejds- og fagområde.
 Efter Det Radikale Venstres opfattelse bør  

 bygningshåndværkere ligesom alle andre fritages for at være  

 skattepligtige af eget arbejde, hvis de f.eks. reparerer på deres  

 hus.
Det er kun faglærte bygningshåndværkere,  

 der regelmæssigt arbejder som bygningshåndværkere, der i  

 dag er omfattet af reglerne om beskatning af eget arbejde på eget hus  

 inden for eget fagområde.
Automekanikere, jurister, bankfolk,  

 tandlæger osv. er det f.eks. ikke, selv om de også på deres  

 eget område kan arbejde på egen bil, lave eget skatteregnskab,  

 lave egne tandrensninger eller andet.
 For bygningshåndværkere tager retspraksis de  

 groteske dimensioner, at reglerne om beskatning af eget arbejde ikke  

 gælder lærlinge   og ikke engang en tømrer, hvis  

 vedkommende f.eks. har videreuddannet sig til bygningskonstruktør og  

 arbejder som sådan og ikke som tømrer.
 Bygningshåndværkere bør derfor ligesom  

 alle andre fritages for at være skattepligtige af eget arbejde, hvis de  

 f.eks. reparerer på deres hus.
Modstykket til denne skattefritagelse er  

 selvfølgelig, at man køber materialer som normal forbruger, og  

 det er naturligvis klart ulovligt at indkøbe dem via eventuel  

 virksomhed og fradrage dem i virksomhedsregnskabet.
Ligeledes skal der  

 være værnsregler, som sikrer, at det ikke gøres til en  

 levevej at sætte f.eks. flere »egne« biler eller »egne« huse i stand  

 årligt.
Skriftlig fremsættelse Anders Samuelsen Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om klarere regler for  

 afgrænsningen af sort arbejde.
(Beslutningsforslag nr.
B 39).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
