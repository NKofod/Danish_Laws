 Cirkulære om kriminalforsorgens mulighed for at lægge ud for og yde tilskud til indsattes og tilsynsklienters udgifter m.v.
(Til kriminalforsorgsområderne) Udgifter som den indsatte eller tilsynsklienten skal afholde § 1. Af kriminalforsorgens driftsbevilling kan der lægges ud for nødvendige udgifter, som de sociale myndigheder eller kriminalforsorgen ikke er forpligtede til at afholde, men hvor særlige behandlingsmæssige eller pædagogiske grunde taler for behandlingens eller foranstaltningens iværksættelse, herunder særligt ikke-akut tandlægebehandling og anskaffelse af briller.
 Stk. 2. Det er en forudsætning for, at der lægges ud efter stk. 1, at der forinden er indgået en skriftlig aftale med den indsatte eller tilsynsklienten om tilbagebetaling af beløbet.
Udgifter som de sociale myndigheder skal afholde § 2. Af kriminalforsorgens driftsbevilling kan der efter indhentet godkendelse fra de sociale myndigheder lægges ud for udgifter, der endeligt skal afholdes af de sociale myndigheder.
 Stk. 2. Det er en forudsætning for, at der lægges ud efter stk. 1, at der forinden er indhentet skriftligt tilsagn om tilbagebetaling af det udlagte beløb fra de sociale myndigheder.
 Ikrafttræden m.v.
 § 3. Cirkulæret træder i kraft den 1. december 2022.
 Stk. 2. Cirkulære nr. 11035 af 25. januar 1995 vedrørende udgifter og udlæg til forsorgsforanstaltninger ophæves.
