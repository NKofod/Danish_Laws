Landsskatteretskendelse Reduceret momsgrundlag - kunstner - unika produktion Reference:
ML § 30, stk. 3 A's klage til Landsskatteretten skyldtes, at at told- og  

 skatteregionen havde truffet afgørelse om, at der for en del af de af  

 klageren fremstillede keramiske genstande ikke kunne afgiftsberigtiges efter  

 momslovens § 30, stk. 3, idet disse ikke kunne karakteriseres som unika i  

 henhold til momslovens § 69, stk. 4, nr. 4.
Det fremgik af sagens oplysninger, at B, der var  

 keramiker, var indehaver af A Keramik, der var et keramikerværksted med  

 butik.
Virksomheden blev drevet i fællesskab med hustruen, der tillige  

 var keramiker.
Det var oplyst, at B havde haft eget værksted siden  

 1967.
Det fremgik videre, at ægtefællerne havde  

 udviklet og arbejdet med en speciel teknik, uden brug af drejeskive eller  

 gipsform, for at tilfredsstille en bestemt udtryksform i ler.
På  

 værkstedet var fremstillet skulpturer, relieffer samt figurer af  

 frøer, fugle, damer med hat og mand/kvinde.
Det var oplyst, at  

 hustruen havde sine egne motiver/temaer, men at hun var med i  

 frøtemaet.
Videre fremgik det, at virksomheden var registreret 1.  

 januar 1996 efter momslovens § 49, stk. 2. 3. pkt.
I perioden indtil 30.  

 september 1998 var der afregnet moms efter momslovens § 30, stk. 3, jf. § 69,  

 stk. 4, nr. 4, efter instruktion fra Told- og Skatteregionen.
 Told- og skatteregionenen havde efter et besøg  

 på virksomheden truffet afgørelse om, at en del af produktionen  

 ikke kunne betragtes som unika i henhold til momslovens § 69, stk.4, nr. 4,  

 hvorfor disse, fra 1. januar 1999, skulle afgiftsberigtiges i henhold til  

 momslovens § 4 og ikke momslovens § 30, stk. 3.
Regionen havde anført, at den omhandlede del  

 drejede sig om keramiske genstande, der var fremstillet i flere eksemplarer  

 med små varianter og forskellige størrelser.
Det var herved  

 anført, at der for disse varer ofte var tale om seriefremstilling,  

 eksempelvis frøer, damer med hat og mand/kvinde.
Regionen havde  

 anført, at der vedrørende disse kunne bestilles yderligere  

 genstande af samme slags.
Det var anført, at opbygningen af de enkelte  

 genstande skete efter samme grundprincip, men at detaljer gjorde, at de  

 endelige produkter ikke var fuldstændig ens.
Endelig havde regionen  

 anført, at unika typisk ville være fremstillet i et eller ganske  

 få eksemplarer.
 Klagerens revisor havde over for Landsskatteretten nedlagt  

 påstand om, at omhandlede keramiske produkter skulle afgiftsberigtiges  

 i henhold til momslovens § 30, stk. 3, idet produkterne måtte anses for  

 at opfylde betingelser i momslovens § 69, stk. 4, nr. 4, om unika.
Revisoren havde oplyst, at figurerne var fremstillet i  

 hånden, og at det kunne tage op til en dag, at fremstille en enkelt  

 figur.
Han havde dertil anført, at der aldrig var to figurer, der var  

 ens, men at temaet var det samme.
Videre, at når figurerne skulle  

 brændes, foregik det af energisparehensyn når der var produceret  

 figurer i et antal, der var tilstrækkeligt til at fylde en ovn.
 Revisoren havde anført, at det forhold, at der var  

 arbejdet ud fra samme tema, og at flere figurer blev brændt på  

 samme tid, ikke var det samme som seriefremstilling.
Han havde oplyst, at produktionen fortrinsvis blev solgt i  

 egen butik.
Endvidere var der solgt gennem en udstilling forestået af  

 en række kunsthåndværkere i området, og i disse  

 tilfælde var der betalt salgsprovision til udstillingen.
Endvidere havde revisoren bestridt det af told- og  

 skatteregionen anførte om, at der kunne bestilles yderligere  

 eksemplarer.
Han havde herved anført, at i et enkelt tilfælde i  

 forbindelse med en udstilling i Norge, var B blevet bedt om at fremsende  

 yderligere eksemplarer.
 Han havde præciseret, at alle produkterne var  

 udført og signeret af ham selv.
Sammenfattende havde revisoren anført, at  

 omhandlede keramiske fremstillinger opfyldte betingelserne i momslovens § 69,  

 stk. 4, nr. 4, under hensyn til, - at produkterne var fremstillet af B, - at produkterne var signeret af B, - at produkterne ikke var fremstillet i serier, idet der  

 ikke var nogen fast plan for, hvad der skulle produceres en given dag, - at produktionstiden for den enkelte figur var lang,  

 hvilket indikerede, at der ikke var tale om seriefremstilling, og - at der ikke var to produkter, der var ens.
 Landsskatteretten udtalte:
 I henhold til momslovens § 30, stk. 3, kunne kunstnere  

 eller disses arvinger ved førstegangssalg af kunstnerens egne  

 kunstgenstande, jf. § 69, stk. 4, afgiftsberigtige de pågældende  

 genstande på et reduceret grundlag svarende til 20% af  

 afgiftsgrundlaget som fastsat efter §§ 27-29.
Momslovens § 69, stk. 4, opregnede, hvad der skulle  

 forstås ved kunstgenstande.
I nr. 4 var som kunstgenstande angivet  

 keramiske unika udført af kunstneren og signeret af denne.
 Af det til 6. momsdirektiv art. 26 a tilhørende  

 bilag I, litra a, vedrørende kunstgenstande fremgik tilsvarende af 5.  

 pkt.: keramiske unika, der udelukkende var udført af kunstneren, og  

 som var signeret af denne.
Ud fra de foreliggende oplysninger fandt  

 Landsskatteretten, at omhandlede keramiske genstande - frøer, damer  

 med hat, kvinde/mand - måtte karakteriseres som unika i henhold til  

 momslovens § 69, stk. 4, nr. 4. Der var herved henset til, at hver enkelt af  

 de omhandlede genstande var håndlavet af B, med deraf følgende  

 variationer i hvert eksemplar, ligesom disse var signeret af ham.
Det  

 forhold, at han arbejdede ud fra et tema, kunne ikke fratage genstandenes  

 karakter af unika.
 Der blev givet revisoren medhold i den nedlagte  

 påstand om, at omhandlede keramiske genstande kunne afgiftsberigtiges  

 efter momslovens § 30, stk. 3.
