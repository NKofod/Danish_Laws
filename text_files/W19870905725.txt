Ankestyrelsens principafgørelse O-17-87 om beregning - betaling - døgninstitutionsophold - vaccinationsskadeerstatning Resume:
Ankestyrelsen tiltrådte, at erstatning for vaccinationsskader skulle indgå i beregningen af betaling for ophold på døgninstitution for børn og unge godkendt efter bistandslovens § 96. ________________________________________________________ Kassation:
Principafgørelsen har ikke længere vejledningsværdi Kassationsdato:
05-06-2009 Love:
Lov om social bistand - lovbekendtgørelse nr. 829 af 1. oktober 1992 - § 96 og § 100 Vejledninger:
Socialministeriets cirkulære nr. 111 af 18. marts 1976 - pkt. 144, pkt. 145 Sagsfremstilling:
En ansøger, født i 1964, havde fået tilkendt erstatning i henhold til lov om erstatning for vaccinationsskader fra sit fyldte 15. år i 1979. Med virkning fra 1. december 1981 fik ansøgeren tilkendt mellemste invalidepension og plejetillæg.
Fra 1. maj 1982 fik ansøgeren højeste invalidepension og plejetillæg.
Fra 1. januar 1980 til 31. december 1984 havde ansøgeren ophold på en døgninstitution godkendt i henhold til bistandslovens § 96. Fra 1. januar 1985 fik ansøgeren ophold på en boinstituion godkendt i henhold til bistandslovens § 112, stk. 1.
 I september 1985 anmodede det sociale udvalg ansøgerens værge om at indbetale et beløb på 107.244 kr. som betaling for ansøgerens institutionsophold i tiden 1. januar 1980 til 31. december 1984.
 Socialudvalgets afgørelse blev af ansøgerens værge indanket for amtsankenævnet.
Amtsankenævnet opgjorde betalingskravet for tiden 1. januar 1980 til 31. december 1984 til ialt 204.876 kr., idet nævnet ved beregningen tog hensyn til både vaccinationsskadeerstatningen og den tilkendte invalidepension.
Nævnet tiltrådte socialudvalgets beslutning om at afkræve ansøgeren betaling for institutionsopholdet fra 1. januar 1980 at regne.
 Sagen blev anket af ansøgerens værge.
 Afgørelse:
 Ifølge Socialministeriets cirkulære af 18. marts 1976, pkt. 144 og pkt. 145, der var gældende indtil 31. december 1980, kan det sociale udvalg kræve betaling for anbringelse uden for hjemmet, når den unge har indtægter ved eget arbejde eller afkast af formueværdier.
 Ifølge Socialministeriets bekendtgørelse af 17. oktober 1980, § 9, stk. 3, træffer det sociale udvalg afgørelse om hel eller delvis dækning af de faktiske opholdsudgifter, når barnet eller den unge har indtægter i form af afkast af formueværdier eller børnepensioner m.v.
 Da der i det foreliggende tilfælde ikke er tale om indtægter ved eget arbejde eller afkast af formueværdier, finder Ankestyrelsen, at der ikke kan kræves betaling for så vidt angår perioden fra 1. januar 1980 til 31. december 1980.
 Ankestyrelsen tiltræder i øvrigt amtsankenævnets afgørelse.
 Ankestyrelsen har ikke behandlet spørgsmålet om størrelsen af det beløb, der herefter skal betales for opholdet i institutionen indtil 31. december 1984.
