Skriftlig fremsættelse (26. februar 2020) Uddannelses- og forskningsministeren (Ane Halsboe-Jørgensen):
 Herved tillader jeg mig for Folketinget at fremsætte:
Forslag til lov om ændring af lov om aktiviteter i det ydre rum (Begrænsning af ikke-statslige større raketopsendelser og ikke-statslige opsendelser af rumgenstande) (Lovforslag nr.
L 125) Lovforslaget fremsættes som et led i opfølgningen på rapporten fra den tværministerielle arbejdsgruppe om regulering og myndighedsorganisering af civile raketaktiviteter fra april 2019.
Ikke-statslig udvikling og opsendelse af raketter i Danmark har hidtil været koncentreret hos amatørraketforeninger, der opsender raketter fra militære øvelsesområder på land eller raketter fra mobile opsendelsesplatforme på havet.
Aktiviteterne synes at være øget inden for de senere år.
Dansk geografi, befolkningstæthed og sø- og lufttrafikken omkring Danmark taler generelt imod større raketopsendelser over Danmark eller i farvandet omkring Danmark.
Uanset omfanget af aktører og aktiviteter vil de mulige skadevirkninger ved fejlslagne større raketopsendelser kunne være betydelige.
 Med lovforslaget foreslås det derfor at udvide anvendelsesområdet for lov om aktiviteter i det ydre rum til også at omfatte visse raketaktiviteter, som finder sted i højder under det ydre rum, med det formål at fastlægge sikkerhedsmæssigt forsvarlige rammer.
Det foreslås, at ikke-statslige større raketopsendelser og ikke-statslige opsendelser af rumgenstande ikke skal være tilladt i den danske stat.
Forbuddet skal ligeledes omfatte ikke-statslige større raketopsendelser og ikke-statslige opsendelser af rumgenstande, der finder sted uden for et myndighedsområde.
Det kunne f.eks. være opsendelser på det åbne hav, som foretages fra et dansk fartøj eller indretning, eller af danske operatører.
 Større raketopsendelser vil med lovforslaget blive defineret som opsendelse af raketter, der planlægges opsendt til højder mellem 4 km og det ydre rum.
Ved opsendelse af en raket til det ydre rum (over 100 km over havets overflade) vil raketten efter lov om aktiviteter i det ydre rum blive betragtet som en rumgenstand.
Det foreslåede forbud omfatter dermed raketopsendelser til højder over 4 km over havets overflade, hvad enten raketten når op i det ydre rum eller ikke.
Det foreslåede forbud retter sig mod alle aktører, som ikke er statslige, f.eks. private foreninger, men også universiteter vil være omfattet.
Ikke-statslige aktører vil som hidtil kunne foretage større raketopsendelser og opsendelser af rumgenstande fra autoriserede opsendelsesfaciliteter i udlandet.
 Det foreslås endvidere, at overtrædelse af forbuddet mod ikke-statslige større raketopsendelser og ikke-statslige opsendelser af rumgenstande omfattes af straffebestemmelsen i lov om aktiviteter i det ydre rum.
Det bemærkes, at lovforslaget alene retter sig imod selve raketopsendelsen.
Andre aktiviteter, som f.eks. udvikling af raketter eller komponenter dertil, vil ikke være omfattet af forslaget.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
