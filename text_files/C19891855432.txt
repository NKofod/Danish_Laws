Til rejsearrangører Charterafgift - specialpristyper Momsnævnet har tidligere i 1989 truffet afgørelse om, at en række flyrejser af specialpristypen må anses som afgiftspligtige efter lov om afgift af charterflyvning.
Det blev samtidig besluttet, at afgiftspligten skulle indtræde for rejser, der påbegyndes efter den 31 december 1989.
Efter charterafgiftsloven skal afgiften betales af de flyselskaber, der udfører afgiftspligtige charterflyvninger.
Flyselskaberne blev ved Meddelelse af juni 1989, F 5208/89, som vedlægges til orientering, underrettet om momsnævnets afgørelse, herunder om omfanget af afgiftspligten og tidspunktet for afgiftspligtens indtræden.
Foreningen af Rejsearrangører i Danmark og Danmarks Rejsebureau Forening blev ligeledes orienteret om afgørelsen.
SAS har som repræsentant for Bound of Airline Representatives for Denmark i oktober 1989 anmodet Skatteministeriet om en overgangsordning med henvisning til administrative problemer med at iværksætte momsnævnets afgørelse.
Til orientering kan det oplyses, at Skatteministeriet herefter har besluttet at ændre tidspunktet for afgiftspligtens indtræden, således at der ikke skal betales afgift af billetter af specialpristypen, som flyselskaber og deres agenter har udstedt og solgt før den 1 december 1989, selv om flyrejsen påbegyndes efter den 31 december 1989.
Hvis De ønsker yderligere oplysninger om charterafgiften, bedes De henvende Dem til Deres distriktstoldkammer.
