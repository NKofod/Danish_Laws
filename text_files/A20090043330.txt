Lov om ændring af lov om offentlighed i forvaltningen (Aktindsigt i ministerkalendere) VI MARGRETHE DEN ANDEN, af Guds Nåde Danmarks Dronning, gør vitterligt:
 Folketinget har vedtaget og Vi ved Vort samtykke stadfæstet følgende lov:
§ 1 I lov nr. 572 af 19. december 1985 om offentlighed i forvaltningen, som ændret bl.a. ved lov nr. 276 af 13. maj 1998 og senest ved § 5 i lov nr. 552 af 24. juni 2005, foretages følgende ændring:
 1. I § 2, stk. 1, indsættes efter 1. pkt.:
»Loven gælder endvidere ikke for sager om førelse af en ministerkalender.« § 2 Loven træder i kraft dagen efter bekendtgørelsen i Lovtidende.
Begæringer om aktindsigt i ministerkalendere, som er indgivet før den 5. maj 2009, afgøres efter de hidtil gældende regler.
§ 3 Loven gælder ikke for Færøerne og Grønland.
Givet på Kongeskibet Dannebrog, den 4. juni 2009 Under Vor Kongelige Hånd og Segl MARGRETHE R.
