Beretning afgivet af Miljø- og Fødevareudvalget den 14. september 2016 Beretning over I.
Forslag til folketingsbeslutning om at indføre en ny arealkategori  naturzone  i planloven med henblik på at standse tabet af biodiversitet i Danmark II.
Forslag til folketingsbeslutning om at standse tabet af biodiversitet i Danmarks havområder III.
Forslag til folketingsbeslutning om at standse tabet af biodiversitet på overdrev og hede IV.
Forslag til folketingsbeslutning om at standse tabet af biodiversitet på ferske enge og vådområder V.
Forslag til folketingsbeslutning om at standse tabet af biodiversitet ved Danmarks kyster VI.
Forslag til folketingsbeslutning om at standse tabet af biodiversitet i de danske skove [alle af Maria Reumert Gjerding (EL) m.fl.]:
1. Udvalgsarbejdet Beslutningsforslagene blev fremsat den 20. november 2015 og var til 1. behandling den 19. april 2016. Beslutningsforslagene blev efter 1. behandling henvist til behandling i Miljø- og Fødevareudvalget.
Møder Udvalget har behandlet beslutningsforslagene i 2 møder.
2. Politiske bemærkninger Et mindretal i udvalget (S, EL, ALT, RV og SF) finder det afgørende, at tabet af biodiversitet i Danmark standses inden udgangen af 2020, således at Danmark lever op til sine forpligtelser i forhold til FNs biodiversitetskonvention og til opfyldelsen af det danske bidrag til EUs tilsvarende målsætning.
Selv om regeringens naturpakke, der blev aftalt i 2016, er et skridt i den rigtige retning, kan mindretallet konstatere, at de planlagte initiativer ikke i sig selv er tilstrækkelige til, at Danmark vil opfylde 2020-målet.
 S, EL, ALT, RV og SF opfordrer derfor regeringen til inden udgangen af 2016 at indlede drøftelser med Folketingets partier om, hvilke yderligere indsatser der kan igangsættes, så Danmark kan standse tabet af biodiversitet inden udgangen af 2020. Det kunne for eksempel være ved at yde en større indsats for at forbedre arternes levesteder på statslige arealer eller ved at skabe større sammenhængende naturarealer i Danmark svarende til opfyldelse af delmål 11 i Aichimålene under FNs biodiversitetskonvention.
Et andet mindretal i udvalget (DF, V og LA) lægger stor vægt på, at Danmark bidrager til den internationale indsats for at standse tilbagegangen i biodiversitet i Danmark inden 2020, som følger af FN's biodiversitetskonvention.
Aftalen om naturpakken fra foråret 2016 er et vigtigt skridt i den rigtige retning.
Samtidig vil naturpakkens indsatser sammen med eksisterende indsatser på naturområdet, herunder Natura 2000-planlægningen, indgå i en samlet afrapportering af Danmarks internationale forpligtelser til at udarbejde en biodiversitetsstrategi i løbet af 2016.
Et tredje mindretal i udvalget (KF) finder det af hensyn til de kommende generationer af stor betydning, at tabet af biodiversitet i Danmark standses inden udgangen af 2020, jf.
FNs biodiversitetskonvention.
Med indgåelsen af en ambitiøs aftale om naturpakken fra 2016 bringer vi Danmark et godt stykke nærmere denne målsætning bl.a. andet ved udlægningen af mere urørt skov og etableringen af mere sammenhængende natur.
Det Konservative Folkeparti opfordrer regeringen til løbende at revurdere, hvordan de statslige arealer kan optimeres med henblik på at styrke biodiversiteten på baggrund af nyeste viden.
For mange lande, herunder også Danmark, kan det blive svært at indfri FN-målsætningen om at stoppe tilbagegangen, men vi bør tilstræbe at komme så tæt på dette som overhovedet muligt.
 P.u.v.
