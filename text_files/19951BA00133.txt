Nr BSF 133 Forslag til folketingsbeslutning om ophævelse af pligt til brug af et  

 bestemt firma til bortskaffelse af slam fra bundfældningstanke m.v.
Fremsat af Aage Brusgaard (FP) Niels J.
Langkilde (KF) Ole Donner (DF) den 10. maj 1996 Folketinget pålægger miljø- og energiministeren at foretage følgende  

 ændring i bekendtgørelsen om spildevandstilladelser m.v. efter  

 miljøbeskyttelseslovens kapitel 3 og 4:
 Bestemmelserne i bekendtgørelsen om, at enhver grundejer i en kommune er  

 forpligtet til at gøre brug af ordninger om fælles bortskaffelse af slam fra  

 bundfældningstanke (septiktanke) eller af spildevand fra samletanke, således  

 at grundejeren ikke kan lade et firma efter eget valg foretage tømningen,  

 ophæves.
Bemærkninger til forslaget Miljø- og energiministeren har med bekendtgørelse nr. 310 af 25. april  

 1994 fastsat regler om spildevandstilladelser m.v. efter  

 miljøbeskyttelseslovens kapitel 3 og 4.
 Bekendtgørelsen indeholder herunder regler om tømningsordninger for  

 bundfældningstanke (septiktanke og trikstanke) og for samletanke.  

 Bekendtgørelsens § 40 og § 42 er sålydende:
§ 40. Kommunalbestyrelsen kan bestemme, at der i hele kommunen  

 eller i dele af denne skal gennemføres fælles bortskaffelse af slam fra  

 bundfældningstanke.
I så fald er enhver grundejer forpligtet til at gøre brug  

 af ordningen.
§ 42. Kommunalbestyrelsen kan bestemme, at der i hele kommunen  

 eller i dele af denne skal gennemføres fælles bortskaffelse af spildevand fra  

 samletanke.
I så fald er enhver grundejer forpligtet til at gøre brug af  

 ordningen.
 Stk. 2. Den, der er ansvarlig for, at samletanken tømmes, skal  

 inden en af kommunalbestyrelsen fastsat frist og efter kommunalbestyrelsens  

 nærmere bestemmelser herom anmode om tømning af samletanken, jf. § 43.
 Miljø- og energiministeren har i et svar til Miljø- og  

 Planlægningsudvalget oplyst, at det med disse bestemmelser er entydigt  

 fastlagt, at såfremt en kommune har en tømningsordning for bundfældningstanke  

 eller for samletanke, skal borgere med sådanne tanke deltage i ordningen, og  

 de kan derfor ikke lade et firma efter eget valg foretage tømningen (jf.  

 folketingsåret 1995-96, alm. del - bilag 347).
Efter forslagsstillernes opfattelse er der imidlertid ingen rimelig grund  

 til, at grundejerne ikke frit kan vælge det firma, som skal tømme  

 vedkommendes bundfældningstank eller samletank.
Det offentliges interesse må  

 være, at tankene tømmes på forsvarlig vis og så ofte, som det er nødvendigt,  

 og at slammet eller spildevandet bortskaffes reglementeret.
Men det kan ikke  

 være formålet, at kommunerne kan give et enkelt firma monopol på at varetage  

 en opgave, som skal udføres for og betales af den enkelte grundejer.  

 Monopoliseringen indebærer, at der ikke bliver en konstant konkurrence om at  

 udføre opgaven bedst og billigst, og at grundejeren fratages retten til frit  

 at vælge firma.
 For at give grundejerne frit valg med hensyn til firma foreslås det  

 derfor, at ordene »I så fald er enhver grundejer forpligtet til at gøre  

 brug af ordningen« udgår af bekendtgørelsens § 40 og § 42.
