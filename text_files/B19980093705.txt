Bekendtgørelse om fordeling og  

 forrentning af beløb, der forskudsvis er udlagt af  

 Arbejdsskadestyrelsen efter lov om sikring mod følger af  

 arbejdsskade I medfør af § 5, stk. 6, § 53B og § 74 i lov om  

 sikring mod følger af arbejdsskade, jf. lovbekendtgørelse nr.  

 789 af 28. august 1996, som senest ændret ved § 5 i lov nr. 490 af  

 1. juli 1998 og efter forhandling med Finanstilsynet fastsættes:
 § 1. De af Arbejdsskadestyrelsen efter § 5,  

 stk. 6, § 47 og § 49, stk. 2, i lov om sikring mod  

 følger af arbejdsskade forskudsvis udlagte beløb fordeles og  

 forrentes efter reglerne i denne bekendtgørelse.
 Stk. 2. En arbejdsgiver, som efter lovens § 74, 2.  

 punktum, er fritaget for at afgive risikoen efter loven til et  

 forsikringsselskab, der er meddelt koncession til at drive  

 arbejdsulykkesforsikringsvirksomhed, sidestilles i denne  

 bekendtgørelse med et sådant forsikringsselskab.
 § 2. Forskudsvis udlagte beløb efter lovens  

 § 5, stk. 6, § 47 og § 49, stk. 2, fordeles for  

 hvert kalenderår efter reglerne i § 3 på de  

 forsikringsselskaber som tegner arbejdsulykkesforsikringer.
§ 3. Udbetalingerne vedrørende  

 ulykkestilfælde og skadelige påvirkninger af højst 5 dages  

 varighed fordeles på de forsikringsselskaber, som dækker disse  

 risici.
Det enkelte forsikringsselskabs andel af udgifterne i et  

 kalenderår opgøres som forsikringsselskabets andel af  

 erstatningsudgifterne i kalenderåret til méngodtgørelse  

 og erhvervsevnetabserstatning.
 Stk. 2. Ved beregningen af erstatningsudgifterne efter  

 stk. 1, ses der bort fra den andel, der hidrører fra de efter  

 lovens § 5, stk. 5 ikke forsikringspligtige.
 Stk. 3. Ved opgørelsen af erstatningsudgifterne ses der  

 bort fra udgifter i henhold til § 5, stk. 6, § 47 og  

 § 49, stk. 2, i lov om sikring mod følger af arbejdsskade.  

 Erstatningsudgifterne opgøres som summen af godtgørelser for  

 mén og éngangserstatninger samt hensættelser til  

 dækning af fremtidige løbende erstatninger for erhvervsevnetab,  

 som Arbejdsskadestyrelsen har tilkendt i kalenderåret.
 § 4. I marts måned beregner  

 Arbejdsskadestyrelsen et endeligt bidrag svarende til styrelsens samlede  

 forskudsvis udlagte beløb i det foregående  

 kalenderår.
 Bidraget fordeles efter reglerne i § 3, stk. 1.
Stk. 2. Bidragene tillægges et rentebeløb,  

 beregnet på grundlag af den af Nationalbanken opgjorte dag-til-dag  

 pengemarkedsrente.
Renten beregnes som halvdelen af den gennemsnitlige rente  

 i det foregående år.
Stk. 3. Meddelelse om de forskudsvis udlagte beløb, det  

 samlede endelige bidrag og den enkeltes andel heraf samt det tillagte  

 rentebeløb udsendes inden udgangen af marts måned.
Bidraget skal  

 indbetales senest 14 dage efter meddelelsens dato.
 § 5. Denne bekendtgørelse træder i  

 kraft dagen efter bekendtgørelsen i Lovtidende og har virkning fra den  

 1. januar 1999.
 Stk. 2. Fra samme dato ophæves Arbejdsskadestyrelsens  

 bekendtgørelse nr. 67 af 25. januar 1995 om fordeling og forrentning  

 af beløb, der forskudsvis er udlagt af Arbejdsskadestyrelsen efter lov  

 om forsikring mod følger af arbejdsskade, som ændret ved  

 bekendtgørelse nr. 1150 af 13. december 1996, jf. dog stk. 3.
 Stk. 3. Det endelige bidrag for forskudsvis udlagte  

 beløb vedrørende 1997 og 1998 efter § 5, stk. 3,  

 § 6, stk. 3, § 48 og § 51, stk. 2, i lov om  

 forsikring mod følger af arbejdsskade, opkræves inden udgangen  

 af marts 1999 efter reglerne i Arbejdsskadestyrelsens bekendtgørelse  

 nr. 67 af 25. januar 1995 med senere ændringer.
Stk. 4. Beløb efter stk. 3 skal betales senest 14  

 dage efter, at Arbejdsskadestyrelsen har meddelt den betalingspligtige  

 størrelsen af beløbet.
Ved beregning af de endelige  

 beløb vedrørende 1998 anvendes samme fordelingstal som ved  

 beregningen af det endelige bidrag vedrørende 1997.
