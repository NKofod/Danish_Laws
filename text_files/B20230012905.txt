Bekendtgørelse om ændring af bekendtgørelse om støtteberettigelse, regnskab, revision og kontrol m.v. i forbindelse med udbetaling af tilskud fra Den Europæiske Regionalfond, Den Europæiske Socialfond Plus og Fonden for Retfærdig Omstilling § 1 I bekendtgørelse nr. 285 af 1. marts 2022 om støtteberettigelse, regnskab, revision og kontrol m.v. i forbindelse med udbetaling af tilskud fra Den Europæiske Regionalfond, Den Europæiske Socialfond Plus og Fonden for Retfærdig Omstilling, foretages følgende ændringer:
 1. I § 1 indsættes som stk. 3:
»Gennemførelsen af Interreg-programmer i Danmark skal ske i overensstemmelse med artikel 37, stk. 2 og 3 i Europa-Parlamentets og Rådets forordning (EU) 2021/1059 af 24. juni 2021 om særlige bestemmelser for målet om europæisk territorialt samarbejde (Interreg).« Stk. 3 og 4 bliver herefter stk. 4 og 5.
 2. § 12, stk. 1, nr. 2, affattes således:
»2) Udgifter til renter af gæld, bøder og morarenter.« 3. § 12, stk. 1, nr. 5, ophæves.
 Nr. 6 bliver herefter nr. 5.
 4. I § 12 indsættes efter stk. 1 som nyt stykke:
»Stk. 2. Uanset § 12, stk. 1, nr. 1, kan udgifter til refundérbar moms være støtteberettigede for projekter under målet om europæisk territorialt samarbejde (Interreg).« Stk. 2 bliver herefter stk. 3.
 5. I § 13 indsættes som stk. 5 og 6:
 »Stk. 5. Erhvervsstyrelsen kan beslutte, at Godkendte Teknologiske Serviceinstitutter (GTS) kan anvende en anden standardsats end den i stk. 4. Ved anvendelse af denne standardsats kan GTSerne ikke medtage andre direkte udgifter eller overhead, jf. dog stk. 6. Erhvervsstyrelsen kan fastsætte de nærmere krav til anvendelse af standardsatsen i dette stykke i projektets tilsagn.
Stk. 6. Såfremt et Godkendt Teknologisk Serviceinstitut (GTS) er tilsagnsmodtager, kan udgifter til projektrevision, jf. kapital 5, samt obligatorisk midtvejsevaluering og godkendt udvidet evaluering, jf. § 32, medtages som direkte udgifter i perioderegnskaberne og det endelige projektregnskab.« 6. I § 14, stk. 5, indsættes efter 1. pkt. som nyt punktum:
»Overvågningsudvalg for programmer under målet om europæisk territorialt samarbejde (Interreg) kan beslutte at have en bagatelgrænse, under hvilken indtægter ikke fratrækkes.« 7. § 25, stk. 1, nr. 7 og 8, ophæves.
 Nr. 9-10 bliver herefter nr. 7-8.
§ 2 Bekendtgørelsen træder i kraft den 15. februar 2023.
