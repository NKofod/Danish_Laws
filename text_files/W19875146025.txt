 En uddannelsesaftale var af det faglige udvalg påført oplysning om, at  

 der i forretningen, hvor uddannelsen skulle foregå, skulle være fornøden  

 fagligt uddannet medhjælp til at forestå elevens uddannelse.
Forretningen blev ledet af en uddannet børnehavepædagog, der havde  

 drevet et postordrefirma i ca. 10 år.
Lagt til grund, at vilkåret ifølge  

 uddannelsesaftalen var overtrådt.
Herefter påhvilede det virksomheden at føre  

 beviset for, at uddannelsen havde været tilstrækkelig.
Denne bevisbyrde ikke  

 løftet.
Eleven tillagt erstatning for mangelfuld uddannelse.
 Udskrift af protokol for nævnet til behandling af tvistigheder mellem  

 efg-elever og praktikvirksomheder.
I nævnet til behandling af tvistigheder mellem efg-elever og  

 praktikvirksomheder er der den 23. september 1987 på grundlag af vedtagelse i  

 nævnsmøde den 13. august 1987 i sag nr. 5/1987. Efg-elev A mod B v/C,  

 (butiksfaget - textil) afsagt følgende KENDELSE: Mellem klageren, efg-elev A, x-by, født den 1. november 1965, og  

 indklagede B v/C, tidligere y-by, nu z-by, blev der i november 1985 oprettet  

 en uddannelsesaftale, hvorefter klageren skulle uddannes inden for  

 butiksfaget (textil) med uddannelsesperiode fra den 1. november 1985 til den  

 31. oktober 1987. Den 26. februar 1986 blev klageren opsagt til fratræden pr.  

 30. april 1986 i anledning af forretningens ophør.
Efter klagerens opfattelse  

 har den uddannelse, hun har modtaget inden hun fratrådte, ikke været  

 tilstrækkelig.
 Ved klageskrift modtaget den 3. februar 1987 har klageren ved sin faglige  

 organisation, Handels- og Kontorfunktionærernes Forbund i Danmark, indbragt  

 sagen for nævnet med påstand om, at indklagede tilpligtes at betale en  

 erstatning svarende til forskellen mellem elevløn og fagets minimalløn i  

 ansættelsesperioden 19.431 kr. samt en ulempeerstatning på 25.000 kr. eller i  

 alt 44.431 kr.
 Indklagede har påstået frifindelse, subsidiært mod betaling af et mindre  

 beløb.
Det fremgår af sagen, at indklagede åbnede forretning den 30. marts 1985.  

 Den 24. september 1985 blev der indsendt ansøgning om godkendelse af  

 forretningen som praktikplads.
I ansøgningen er det anført, at indehaveren er  

 C, der tidligere har drevet kjoleforretning, men at den daglige leder er D,  

 der er uddannet børnehavepædagog og senere selvstændig forretningsdrivende i  

 10 år.
Ansøgningen er efter det oplyste udfyldt og underskrevet af den  

 daglige leder.
 Forretningen blev herefter godkendt som uddannelsessted af Det faglige  

 Udvalg for Butiksuddannelser, der i sin godkendelsesskrivelse bl.a. anførte:
»En forudsætning for godkendelsen er, at der under hele  

 uddannelsesforløbet forefindes en fuldtidsbeskæftiget, kvalificeret  

 medarbejder, der enten er fagligt oplært eller har været beskæftiget i  

 butiksfaget og opnået rutine i de discipliner, som eleven skal oplæres  

 i.« Uddannelsesaftalen med klageren er påført bemærkning:
»Virksomheden forpligter sig til i hele uddannelsestiden at  

 beskæftige den for elevens/lærlingens uddannelse fornødne faglige uddannede  

 medhjælp.« Indklagede deltog ikke personligt i forretningens drift, medens det er  

 ubestridt, at den daglige leder D var til stede i forretningens åbningstid.  

 Den daglige leder D har i skrivelse af 7. juni 1987 om sin uddannelse og  

 hidtidige beskæftigelse anført:
»Jeg er uddannet børnehavepædagog - har undervist som lærer i mange  

 år, ophørte hermed i 1975. I maj 1976 startede jeg postordrefirmaet »Vig  

 Garnlager«, som jeg stadig har.' Den daglige leder D har i en skrivelse af 9. august 1987 om klagerens  

 funktioner oplyst:
»A havde, da hun kom i lære, været ansat 6 måneder som »Ung i  

 arbejde«: både i den tid og i sin elevtid deltog A i forretningens  

 daglige drift: kundebetjening/vejledning, betjening af kasseapparat,  

 telefonpasning og hvad der ellers foregik dagligt i butikken.
A var også med  

 til at pakke varer ud, kontrollere modtagne varer med vedlagte følgesedler,  

 mærke op (A kendte kalkulen) og selvfølgelig placere varerne, hvor de kom  

 bedst til deres ret, hvilket medførte hyppige omgrupperinger af de  

 forskellige varegrupper, når omsætningshastigheden på visse ting ikke var  

 hurtig nok.
Jeg forsøgte også at bibringe A kendskab til varernes  

 sammensætning, oprindelse o.lign.
A nåede også at være med til en  

 lageropgørelse, hvor vi sammen via fakturaer og følgesedler fandt frem til  

 købspris u/moms og derfra opgjorde lageret.' Klageren har under personligt fremmøde for nævnet forklaret, at hun nu er  

 ansat hos E i y-by, men ikke som efg-elev, da denne forretning ikke er  

 godkendt som uddannelsessted.
Indklagede har under personligt fremmøde for nævnet bl.a. forklaret, at  

 hun vidste, at den daglige leder D havde haft selvstændig forretning.
Som  

 leder passede hun forretningen perfekt.
Det var også hende, der som daglig  

 leder havde kontakten til offentlige myndigheder, herunder til det faglige  

 udvalg og arbejdsformidlingen.
Indklagede har derfor ikke haft kendskab til  

 vilkåret for godkendelsen af forretningen som uddannelsessted.
Klageren har til støtte for sin påstand anført, at uddannelsen ikke er  

 sket i overensstemmelse med det faglige udvalgs betingelser for godkendelse  

 af forretningen, idet den daglige leder D ikke er fagligt oplært eller har  

 været beskæftiget i butiksfaget.
Såfremt det lykkes for klageren senere at  

 indgå ny uddannelsesaftale, må det derfor påregnes, at ansættelsen hos  

 indklagede ikke vil blive godskrevet klageren.
Indklagede har til støtte for sin påstand gjort gældende, at det afgørende  

 må være, hvilken uddannelse klageren rent faktisk har fået, og efter de  

 foreliggende oplysninger må det lægges til grund, at uddannelsen har været  

 tilfredstillende.
Indklagede har i hvert fald troet, at den daglige leder  

 havde de fornødne kvalifikationer til at oplære en efg-elev, således at der  

 må ske en betydelig reduktion af klagerens krav.
 Tvistighedsnævnet skal udtale:
 Efter det oplyste må det lægges til grund, at den af det faglige udvalg  

 stillede betingelse for godkendelse af klagerens forretning som  

 uddannelsessted ikke er opfyldt.
Herefter findes bevisbyrden for, at klagerens uddannelse alligevel har  

 været fyldestgørende at påhvile indklagede.
Da indklagede ikke har kunnet  

 godtgøre, at uddannelsen har været fyldestgørende, finder nævnet, at  

 indklagede bør betale en godtgørelse til klageren for manglende uddannelse.  

 Godtgørelsen findes passende at kunne fastsættes til 25.000 kr.
 THI BESTEMMES:
 Indklagede, B v/C, z-by, betaler inden 14 dage 25.000 kr. til klageren,  

 efg-elev A, x-by.
 Hver part bærer sine sagsomkostninger.
