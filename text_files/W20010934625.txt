Ankestyrelsens principafgørelse P-13-01 om pension - dispensation - medtage til udlandet Resume:
 Et ægtepar, der var jugoslaviske statsborgere, fik dispensation til at medtage folkepensionen til Serbien på grund af særlige omstændigheder.
Der blev lagt vægt på, at ægteparret havde en bopælstid i Danmark på henholdsvis 29 og 28 år, hvoraf de 24 og 22 år havde været som erhvervsaktive.
Der blev endvidere lagt vægt på, at de ikke havde familie i Danmark, idet deres nærmeste pårørende var en datter og svigersøn, som altid havde boet i Serbien.
 Der blev lagt til grund, at det endnu var uafklaret, om Serbien vil tiltræde konventionen om social sikring mellem det tidligere Jugoslavien og Danmark.
 Love:
Lov om social pension - lovbekendtgørelse nr. 615 af 26. juni 2001 - § 3, stk. 4 Sagsfremstilling:
 Sagen vedrørte et ægtepar på henholdsvis 73 og 72 år, der kom til Danmark i henholdsvis 1970 og 1973, og nu havde boet i Danmark i henholdsvis 29 og 28 år, hvoraf de 24 og 22 år som erhvervsaktive.
 Ægteparret havde ikke familie i Danmark, idet deres datter og svigersøn altid havde haft bopæl i Serbien.
 Ægteparrets havde lettere helbredsmæssige problemer, som ikke ville forværres ved fortsat ophold i Danmark.
 Sagen blev behandlet i principielt møde med henblik på afklaring af, hvorvidt der var grundlag dispensation efter § 3, stk. 4, for at kunne medtage pensionen til Serbien.
 Afgørelse:
 Ægteparret havde ret til at medtage deres folkepensioner ved udrejse til Serbien.
 Begrundelsen var, at der forelå sådanne særlige omstædigheder, der kunne danne grundlag for at dispensere fra reglen om 30 års bopælstid, jf. § 3, stk. 4 i lov om social pension.
Ankestyrelsen lagde vægt på, at ægteparret havde boet i Danmark i henholdsvis 29 og 28 år, hvoraf de 24 og 22 år havde været som erhvervsaktive.
Derudover blev der lagt vægt på, at de ikke havde familie i Danmark, idet nærmeste pårørende en datter og svigersøn altid havde været bosiddende i Serbien.
