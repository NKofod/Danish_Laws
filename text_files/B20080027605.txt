Bekendtgørelse om opretholdelse af besætningsdata i handelsskibe og fiskeskibe I medfør af § 25, stk. 2, og § 27, stk. 2, i lov nr. 15 af 13. januar 1997 om skibes besætning fastsættes:
 § 1. Bekendtgørelsen finder anvendelse på:
 1) Handelsskibe, der er forsynet med en af Søfartsstyrelsen udstedt besætningsfastsættelse.
 2) Fiskeskibe uanset størrelse.
 § 2. Rederen og skibsføreren er ansvarlige for, at den fortegnelse over besætningsdata, der er nævnt i § 25, stk. 1, nr. 2, i lov om skibes besætning, opbevares om bord og til enhver tid er tilgængelig ved syn og kontrol af skibet.
 Stk. 2. Fortegnelsen kan opbevares på elektronisk medie.
 Stk. 3. Fortegnelsen fra skibets seneste rejse skal opbevares om bord indtil skibets næste afgang fra en havn.
 Stk. 4. Fortegnelsen skal sendes til Søfartsstyrelsen, hvis Søfartsstyrelsen anmoder om det.
 § 3. Overtrædelse af bekendtgørelsen straffes med bøde.
 § 4. Bekendtgørelsen træder i kraft den 1. maj 2008.
