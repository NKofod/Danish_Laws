Udlændingenævnets afgørelse af 13. februar 2013  Ægtefællesammenføring - Selvforsørgelseskravet Udlændingenævnet stadfæstede i februar 2013 Udlændingestyrelsens afgørelse om afslag på opholdstilladelse efter udlændingelovens § 9, stk. 5, til en kinesisk statsborger.
Ansøgeren indgav ansøgning om familiesammenføring i april 2012 på baggrund af ægteskab indgået med en dansk statsborger i april 2011. Ansøgeren havde opholdt sig i Danmark som studerende i perioder fra 2006 frem til 2012, og ansøgerens ægtefælle var i oktober 2011 indrejst i Danmark efter at have opholdt sig i USA i et par år.
Ansøgerens ægtefælle havde i december 2011 fået udbetalt 7.692,70 kr. i starthjælp til underhold efter lov om aktiv socialpolitik § 25, hvilket ligger væsentligt over bagatelgrænsen.
Udlændingenævnet lagde blandt andet vægt på, at det beløb, der var udbetalt til den herboende ægtefælle i starthjælp, var udbetalt til underhold, og at beløbet lå over den i forarbejderne angivne bagatelgrænse på 900 kr.
For så vidt angår bopælskommunens vejledningspligt om konsekvenserne af modtagelse af hjælp efter lov om aktiv socialpolitik eller integrationsloven forud for en kommende familiesammenføringssag, fandt Udlændingenævnet, at kommunen i den aktuelle sag ikke var forpligtet til at vejlede om de mulige konsekvenser af modtagelsen af kontanthjælp, da det ikke på tidspunktet for ansøgerens ægtefælles ansøgning om starthjælp burde have stået kommunen klart, at ansøgeren var udlænding.
