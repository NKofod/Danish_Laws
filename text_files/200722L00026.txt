Fremsat den 28. november 2007 af undervisningsministeren (Bertel Haarder) Forslag til Lov om ændring af lov om befordringsrabat til uddannelsessøgende i ungdomsuddannelser m.v. og forskellige andre love (Omlægning af ansvaret for befordring til brobygning, ny befordringsordning ved korte forløb, elektronisk ansøgning m.v.) § 1 I lov om befordringsrabat til uddannelsessøgende i ungdomsuddannelser m.v., jf. lov nr. 578 af 9. juni 2006, som ændret ved lov nr. 1224 af 6. december 2006, § 32 i lov nr. 551 af 6. juni 2007, § 3 i lov nr. 559 af 6. juni 2007 og § 15 i lov nr. 561 af 6. juni 2007, foretages følgende ændringer:
 1. § 2, stk. 1, nr. 7, ophæves.
 2. I § 3, stk. 3, ændres »§ 2, stk. 1, nr. 8« til: »§ 2, stk. 1, nr. 7«, og »lov om aktiv socialpolitik eller lov om en aktiv arbejdsmarkedspolitik« ændres til: »lov om en aktiv beskæftigelsesindsats«.
 3. § 3, stk. 5, ophæves.
 4. I § 6 indsættes som stk. 2:
»Stk. 2. Undervisningsministeren kan fastsætte regler om en øvre og nedre grænse for rabat.« 5. § 7, stk. 2, ophæves, og i stedet indsættes:
»Stk. 2. Egenbetalingen på 9,50 kr. reguleres én gang årligt på et tidspunkt fastsat af undervisningsministeren.
Egenbetalingen ved befordringsgodtgørelse efter §§ 9 og 9 a reguleres dog én gang årligt den 1. januar.
Stk. 3. Egenbetalingen reguleres efter udviklingen i indeks for bustransport fra Danmarks Statistiks forbrugerprisindeks med ændringen i indekset fra august 2 år før til august året før.
Reguleringen sker på grundlag af den på reguleringstidspunktet gældende beløbsgrænse.
Det regulerede beløb afrundes til nærmeste ørebeløb.« 6. I § 8, stk. 2, udgår »de befordringsansvarliges«.
 7. I § 9, stk. 1, indsættes efter »jf. stk. 2 og 3,«: »der har ret til rabat efter § 2,«.
 8. I § 9, stk. 2, ændres »Deltagere« til: »Styrelsen kan godkende, at deltagere,« og »§ 2, stk. 1, nr. 10« ændres til: »§ 2, stk. 1, nr. 9«.
 9. I § 9, stk. 3, ændres »er omfattet af« til: »har ret til rabat efter«.
 10. I § 9, stk. 5, indsættes efter »befordringsgodtgørelsens beregning,«: »en øvre grænse for befordringsgodtgørelsen,«.
 11. Efter § 9 indsættes:
»§ 9 a.
Uddannelsesinstitutionen sørger for befordringen mellem bopæl og uddannelsessted af uddannelsessøgende eller deltagere, der deltager i korte eller vekslende forløb, og som har ret til rabat efter § 2. Forpligtelsen kan opfyldes ved at henvise den uddannelsessøgende til offentlige befordringsmidler og godtgøre udgiften hertil med fradrag af egenbetalingen, jf. § 7.
 Stk. 2. Styrelsen refunderer uddannelsesinstitutionernes udgifter til befordring efter stk. 1 efter fradrag af egenbetalingen, jf. § 7.
Stk. 3. Undervisningsministeren kan fastsætte nærmere regler om, hvilke uddannelsessøgende, der er omfattet af stk. 1. Undervisningsministeren kan endvidere fastsætte regler om attestation af uddannelsesinstitutionens opgørelse over udgifter til befordring.« 12. I § 14, nr. 1, ændres »søge, og« til: »søge,«.
 13. I § 14 indsættes efter nr. 1 som nyt nummer:
»2) at ansøgning om ret til rabat eller godtgørelse kun kan ske i elektronisk form, herunder anvendelse af digital signatur eller anden sikker personidentifikation, og« 14. I § 16, stk. 1, ændres »og § 9 stk. 3 og 4« til: », § 9, stk. 3 og 4, og § 9 a«.
 15. I § 17, stk. 4, ændres »§ 7, stk. 2« til: »§ 7, stk. 2 og 3«.
§ 2 I lov om statens uddannelsesstøtte (SU-loven), jf. lovbekendtgørelse nr. 983 af 27. juli 2007, foretages følgende ændringer:
 1. I § 23, stk. 3, indsættes efter nr. 1 som nyt nummer:
»2) godtgørelse efter § 9 i lov om befordringsrabat til uddannelsessøgende i ungdomsuddannelser m.v.,« 2. I § 24, stk. 8, ændres »§ 23, stk. 3, nr. 2« til: »§ 23, stk. 3, nr. 3«.
 3. I § 39 indsættes efter stk. 7 som nyt stykke:
»Stk. 8. Styrelsen kan til de jernbanevirksomheder, der udfører offentlig servicetrafik på kontrakt med staten, videregive de oplysninger om tildeling af statens uddannelsesstøtte, der er nødvendige for, at jernbanevirksomhederne kan yde rabat til uddannelsessøgende.« 4. I § 42, stk. 1, 2. pkt., ændres »jf. stk. 8, nr. 1« til: »jf. stk. 9, nr. 1«.
 5. I § 43 a, stk. 1, 2. pkt., ændres »§ 39, stk. 8, nr. 2, 3 og 6« til: »§ 39, stk. 9, nr. 2, 3 og 6«.
 6. I § 62, stk. 1, 1. pkt., ændres »§ 23, stk. 3, nr. 3« til: »§ 23, stk. 3, nr. 4«.
§ 3 I lov om befordringsrabat til studerende ved videregående uddannelser, jf. lovbekendtgørelse nr. 353 af 14. marts 2007 som ændret ved lov nr. 551 af 6. juni 2007, foretages følgende ændring:
 1. I § 3, stk. 3, ændres »den 3. søndag i januar« til: »på et tidspunkt fastsat af undervisningsministeren«.
§ 4 I lov om folkeskolen, jf. lovbekendtgørelse nr. 1049 af 28. august 2007, foretages følgende ændring:
 1. I § 26, stk. 1, indsættes efter »skolen«: »eller brobygningsinstitutionen, jf. kapitel 2 a, og kapitel 2 a i lov om vejledning om valg af uddannelse og erhverv,«.
§ 5 I lov om vejledning om valg af uddannelse og erhverv, jf. lovbekendtgørelse nr. 770 af 27. juni 2007, foretages følgende ændringer:
 1. I § 10 f, stk. 2, indsættes efter »støtte«: », herunder til befordring,«.
 2. I § 10 f, stk. 2, indsættes som 2. og 3. pkt.:
§ 6 I lov om folkehøjskoler, efterskoler, husholdningsskoler og håndarbejdsskoler (frie kostskoler), jf. lovbekendtgørelse nr. 1149 af 21. november 2006, som ændret ved § 5 i lov nr. 559 af 6. juni 2007 og § 3 i lov nr. 560 af 6. juni 2007, foretages følgende ændring:
 1. Efter § 23 b indsættes:
»Tilskud til befordring i forbindelse med brobygning § 23 c.
Staten yder tilskud til nedbringelse af befordringsudgifter i forbindelse med brobygning inden for en bevilling, der fastsættes på de årlige finanslove.
Tilskuddet fordeles til de enkelte efterskoler, husholdningsskoler og håndarbejdsskoler af Efterskoleforeningen, som fastsætter kriterier for fordelingen, herunder om egendækning.
Afgørelser truffet af Efterskoleforeningen om fordeling af tilskuddet efter denne bestemmelse kan ikke indbringes for undervisningsministeren.
 Stk. 2. Efterskoleforeningen kan fra skolerne indhente de oplysninger, der er nødvendige for varetagelsen af opgaven efter stk. 1. Forvaltningsloven og offentlighedsloven gælder for Efterskoleforeningens virke efter stk. 1.
Stk. 3. Statens tilskud udbetales forud til Efterskoleforeningen.
Efterskoleforeningen skal føre et særskilt regnskab for ordningen.
Undervisningsministeren fastsætter regler om regnskabsaflæggelse og revision.« § 7 I lov om friskoler og private grundskoler m.v., jf. lovbekendtgørelse nr. 891 af 8. juli 2007, foretages følgende ændringer:
 1. I § 11, stk. 3, 1. pkt., ændres »§ 17, stk. 1 og 2« til: »§ 17, stk. 1-3«.
 2. I § 17 indsættes efter stk. 2 som nyt stykke:
»Stk. 3. Staten yder tilskud til nedbringelse af befordringsudgifter i forbindelse med brobygning inden for en bevilling, der fastsættes på de årlige finanslove.
Tilskuddet fordeles til de enkelte skoler af fordelingssekretariatet, jf. § 11, stk. 3, som fastsætter kriterier for fordelingen, herunder om egendækning.
Tilskuddet udbetales forud til fordelingssekretariatet.
Fordelingssekretariatet skal føre et særskilt regnskab for ordningen.« 3. I § 24, stk. 4, 1. pkt., ændres »§ 17, stk. 1« til: »§ 17, stk. 1-3«.
§ 8 I lov om ungdomsskoler, jf. lovbekendtgørelse nr. 997 af 8. oktober 2004, som ændret ved § 3 i lov nr. 577 af 9. juni 2006, foretages følgende ændring:
 1. Efter § 3 a indsættes:
»§ 3 b.
Ved brobygningsforløb m.v. efter kapitel 2 a i lov om vejledning om valg af uddannelse og erhverv gælder folkeskolens befordringsregler, jf. § 26 i lov om folkeskolen, tilsvarende for elever i heltidsundervisning på 8.-10. klassetrin.« § 9 Stk. 1. Loven træder i kraft den 1. august 2008, jf. dog stk. 2-4.
 Stk. 2. § 1, nr. 5, 6, 12, 13 og 15, og § 2, nr. 3-5 træder i kraft den 1. april 2008.
 Stk. 3. § 2, nr. 1, 2 og 6, træder i kraft den 1. april 2008 og finder anvendelse for den endelige tildeling af støtte, jf. § 22 i lov om statens uddannelsesstøtte (SU-loven), for støtteåret 2007.
 Stk. 4. Den i § 1, nr. 5, foreslåede ændring af § 7, stk. 2, i lov om befordringsrabat til uddannelsessøgende i ungdomsuddannelser m.v. har virkning for regulering af egenbetalingen ved befordringsgodtgørelse efter § 9 i samme lov fra og med 2009. For 2008 sker reguleringen af egenbetalingen efter § 7, stk. 2, i lov om befordringsrabat til uddannelsessøgende i ungdomsuddannelser m.v. ved befordringsgodtgørelse efter § 9 i samme lov den 1. april 2008 med virkning fra dette tidspunkt.
§ 10 §§ 1 og 4-8 gælder ikke for Færøerne og Grønland.
Bemærkninger til lovforslaget Almindelige bemærkninger 1. Lovforslagets baggrund Lov nr. 578 af 9. juni 2006 om befordringsrabat til uddannelsessøgende i ungdomsuddannelser m.v. trådte i kraft den 1. januar 2007. Med loven etableredes som et led i kommunalreformen en ny, statslig befordringsrabatordning for uddannelsessøgende i ungdomsuddannelser og unge og voksne deltagere i visse undervisningsforløb.
I de følgende omtales disse som uddannelsessøgende.
Indtil den 1. januar 2007 kunne de uddannelsessøgende i ungdomsuddannelser m.v. få godtgørelse gennem amtskommunen på baggrund af en række forskellige love og bekendtgørelser.
Amtskommunerne havde dog adgang til at indrette godtgørelsesordningerne forskelligt både med hensyn til, hvem der var omfattet af ordningerne, hvornår der kunne gives godtgørelse og godtgørelsens størrelse.
Den nye statslige befordringsrabatordning administreres af Styrelsen for Statens Uddannelsesstøtte (styrelsen), og bygger så vidt muligt på de tidligere amtskommunale ordninger.
Det har dog været nødvendigt at fortage en væsentlig harmonisering og forenkling af de amtskommunale ordninger for at tilpasse ordningerne til et statsligt regi.
I den forbindelse er det blandt andet tilstræbt at tilrettelægge administrationen af rabatordningen, så den i videst muligt omfang administreres på samme måde som befordringsrabatordningen for studerende ved videregående uddannelser, jf. lovbekendtgørelse nr. 353 af 14. marts 2007. Ordningen for studerende ved videregående uddannelser administreres ligeledes af styrelsen i samarbejde med de befordringsansvarlige og uddannelsesstederne.
Efter de gældende regler har deltagere i brobygningsforløb, der er sammensatte vejlednings- og undervisningsforløb i overgangen mellem grundskolen og en ungdomsuddannelse, ret til rabat efter lov om befordringsrabat til uddannelsessøgende i ungdomsuddannelser m.v. i den periode, hvor de brobygger til en ungdomsuddannelse.
Der ydes rabat på abonnementskort  dvs. personlige periodekort eller pendlerkort med en variabel gyldighedsperiode.
Trafikselskaberne sælger dog typisk ikke abonnementskort med en kortere gyldighedsperiode end 30 dage.
Det er efter reglerne ikke muligt at få rabat på klippekort eller enkeltbilletter.
Brobygning kan tilrettelægges som korte forløb eller lægges på enkelte dage om ugen, og det har derfor vist sig at være et problem, at der kun kan gives tilskud til køb af abonnementskort.
Det er derfor fundet nødvendigt at etablere en mere fleksibel ordning for tilskud til befordring i forbindelse med brobygning.
Problemstillingen er yderligere aktualiseret af, at det fra den 1. august 2008 bliver obligatorisk for elever i 10. klasse at følge et brobygningsforløb på 2 uger med mulighed for 4 ugers frivillig brobygning i tillæg, jf. kapitel 2 a i lov nr. 770 af 27. juni 2007 om vejledning om valg af uddannelse og erhverv.
Det foreslås på den baggrund, at brobygning udgår som uddannelse eller undervisningsforløb, der berettiger til rabat efter lov om befordringsrabat til uddannelsessøgende i ungdomsuddannelser m.v., og at tilskud til befordring i forbindelse med brobygning til en ungdomsuddannelse i stedet gives efter de regler, der gælder for den uddannelse, som den uddannelsessøgende brobygger fra (folkeskole, fri grundskole, efterskole, husholdningsskole, håndarbejdsskole m.fl.). Disse ordninger har den nødvendige fleksibilitet og samtidig undgås også, at uddannelsessøgende i brobygningsforløb er omfattet af to forskellige befordringsordninger med hver sin administration.
Forslaget kræver en ændring af lov om folkeskolen, lov om vejledning om valg af uddannelse og erhverv, lov om folkehøjskoler, efterskoler, husholdningsskoler og håndarbejdsskoler (frie kostskoler), lov om friskoler og private grundskoler og lov om ungdomsskoler.
 En lignende problemstilling gør sig gældende for så vidt angår korte kombinerede forløb på produktionsskoler og ved erhvervsuddannelserne, som også er omfattet af befordringsrabatordningen.
Der foreslås derfor tillige indført en ny og mere fleksibel befordringsordning for uddannelsessøgende i ungdomsuddannelser, der deltager i korte forløb, hvor et tilbud om rabat på et abonnementskort ikke er attraktivt.
Ordningen baseres på, at uddannelsesinstitutionen sørger for befordring og efterfølgende får den del af udgiften, der overstiger den uddannelsessøgendes egenbetaling, refunderet af styrelsen.
 På baggrund af de indvundne erfaringer med administrationen af den nye statslige ordning har det desuden vist sig nødvendigt at foretage en række yderligere justeringer af lov om befordringsrabat til uddannelsessøgende i ungdomsuddannelser m.v. og SU-loven. Ændringerne har til blandt andet til hensigt at lette administrationen af befordringsrabatordningen og hindre misbrug af ordningen.
Endelig foreslås en ændring af SU-loven som konsekvens af en aftale mellem Transport- og Energiministeriet og DSB som opfølgning på beslutningsforslag nr.
B 47. Det følger af aftalen, at DSBs WildCard-ordning fra den 1. juli 2007 omlægges til også at omfatte uddannelsessøgende over 25 år, der modtager SU.
Arrivas ungdomsrabatordning (4U-ordningen) omlægges tilsvarende.
For at lette jernbanevirksomhedernes administration af ordningen forslås der skabt hjemmel til, at styrelsen elektronisk kan overføre oplysninger til jernbanevirksomhederne om, hvorvidt en WildCard eller 4U kunde er registret som SU-berettiget.
Ordningen tilrettelægges, så jernbanevirksomheden med kundens samtykke kan foretage opslag i de relevante oplysninger i det SU-administrative system.
2. Lovforslagets indhold 2.1. Mere fleksibel ordning for tilskud til brobygning og lignende forløb 2.1.1. Omlægning af ansvaret for befordring i forbindelse med brobygning Der foreslås en systematisering af befordringsrabatordningen, så befordringsrabat eller tilskud til befordring i forbindelse med brobygning i alle tilfælde gives efter de regler for befordringsrabat m.v., der i øvrigt gælder for den uddannelse, eleven deltager i.
Ansvaret for befordring i forbindelse med brobygning foreslås således at påhvile den skole og myndighed, der i øvrigt administrerer befordringsordningerne for den pågældende skole.
For så vidt angår brobygning fra folkeskolen eller en ungdomsskole til en ungdomsuddannelse foreslås det, at befordring fremover reguleres efter de regler, der gælder for befordring af elever i folkeskolen, jf. § 26 i lov om folkeskolen og regler fastsat i medfør heraf.
Herefter sørger kommunalbestyrelsen for vederlagsfri befordring, hvis afstanden mellem bopæl og skole overstiger 7 km for elever i 9. klasse og 9 km for elever i 10. klasse.
Efter lov om befordringsrabat til uddannelsessøgende i ungdomsuddannelser m.v. gives der kun rabat på det beløb, der overstiger 9,50 kr. pr. dag, svarende til 285 kr. for et 30 dages abonnementskort.
Det vurderes på denne baggrund, at eleverne generelt stilles på samme måde eller gunstigere ved at overgå til de regler, der gælder for folkeskolen.
Det kan dog ikke udelukkes, at elever i visse lokalområder vil blive stillet ringere, idet de mister ret til rabat på et marginalt beløb.
 Forslaget vil  ud over ændringen af lov om befordringsrabat til uddannelsessøgende i ungdomsuddannelser  medføre en ændring af lov om folkeskolen og bekendtgørelse om befordring af elever i folkeskolen, så befordringen ikke kun kan ske mellem bopæl og skole, men også mellem bopæl og brobygningsinstitution.
 Ved brobygning i medfør af vejledningslovens § 10 e, stk. 2, for unge under 19 år, der har afsluttet 9. klasse, foreslås det, at kommunalbestyrelsen i bopælskommunen sørger for befordring mellem bopæl og uddannelsessted, hvis afstanden er mere end 9 km.
For så vidt angår elever, der brobygger fra en fri grundskole til en ungdomsuddannelse, foreslås det, at den frie grundskole yder befordringstilskud til brobygning efter reglerne i § 17, stk. 3, i lov om friskoler og private grundskoler.
Det foreslås, at der på de årlige finanslove afsættes en pulje til nedsættelse af befordringsudgifter i forbindelse med brobygning i 9. og 10. klassetrin.
Puljen administreres af Fordelingssekretariatet, som er nedsat henhold til § 11, stk. 3, i lov om friskoler og private grundskoler m.v.
Fordelingssekretariatet fastsætter retningslinier for fordeling af tilskud til de enkelte skoler.
For så vidt angår elever på efterskoler, husholdningsskoler og håndarbejdsskoler foreslås indført samme mulighed som på frie grundskoler vedrørende befordringstilskud til obligatorisk brobygning i 10. klasse og brobygning fra 10. klassetrin i øvrigt og 9. klasse.
Det foreslås, at den afsatte pulje administreres af Efterskoleforeningen, der fastsætter retningslinier om fordeling af tilskud til de enkelte skoler.
 Med de nævnte ændringer vil der blive tale om en betydelig forenkling, som er til gavn for såvel elever som uddannelsesinstitutioner.
2.1.2. Ny fleksibel ordning for korte forløb på visse ungdomsuddannelser Reglerne for produktionsskolerne og erhvervsuddannelserne er ændret fra august 2007, så der fremover i de to skoleformer indgår henholdsvis korte kombinationsforløb til kompetencegivende uddannelse og særligt tilrettelagte grundforløb, jf. lov nr. 558 af 6. juni 2007 om ændring af lov om erhvervsgrunduddannelse m.v. og lov om produktionsskoler og lov nr. 561 af 6. juni 2007 om ændring af lov om erhvervsuddannelser og forskellige andre love m.m.
Produktionsskolerne skal således fra august 2007 tilrettelægge kombinationsforløb til kompetencegivende uddannelse til elever, der har været på skolen i mere end 3 måneder.
Forløbene kan strække sig over 2 til 5 uger med muligheden for at tilrettelægge forløb enkelte dage om ugen.
På erhvervsuddannelserne skal der fremover indgå særligt tilrettelagte grundforløb, der også kan indeholde brobygningslignende forløb.
Den eksakte struktur for disse forløb er dog endnu ikke fastlagt.
Herudover kan der være yderligere problemer for eleverne på produktionsskolerne, idet de ofte begynder deres uddannelsesforløb med dags varsel.
Der kan også midt i forløbene planlægges ulønnede praktikforløb, hvorfor eleverne skal af sted til en anden lokalitet.
Dette kan ligeledes ske med kort varsel.
Ekspeditionstiden på et abonnementskort med rabat er minimum en uge, hvilket udgør et selvstændigt problem, da eleverne ikke vil kunne have et periodekort før tidligst en uge inde i forløbet.
Det foreslås derfor, at der i lov om befordringsrabat til uddannelsessøgende i ungdomsuddannelser m.v. åbnes mulighed for, at der gives godtgørelse på anden måde end ved et rabatkort.
Ordningen tænkes tilrettelagt, så uddannelsesstedet sørger for den uddannelsessøgendes befordring, fx ved at udlevere klippekort eller ved at godtgøre elevens udgift til køb af klippekort eller lignende med fradrag af egenbetalingen.
Uddannelsesstedet får herefter udgifterne med fradrag af den uddannelsessøgendes egenbetaling på 9,50 kr. om dagen refunderet hos styrelsen.
Ud over at ordningen vil omfatte produktionsskoler og erhvervsuddannelsen kan undervisningsministeren fastsætte regler om, at andre uddannelser, der har lignende forløb, hvor eleverne med kort varsle skal deltage i kortere forløb, fx erhvervsgrunduddannelserne, er omfattet af ordningen.
2.2. Andre justeringer af befordringsrabatordningen 2.2.1. Øvre og nedre grænse for rabat og øvre grænse for godtgørelse efter en kilometersats Den hidtidige amtskommunale befordringsgodtgørelsesordning for uddannelsessøgende i ungdomsuddannelser gav hjemmel til kun at yde en godtgørelse på 50 pct. af befordringsudgiften ud over egenbetalingen til den uddannelsessøgendes befordring mellem bopæl og skole, hvis den uddannelsessøgende ikke valgte den nærmeste ungdomsuddannelse.
På grund af vanskeligheder ved at identificere den nærmeste (relevante) skole, valgte kun et mindretal af amtskommunerne at udnytte denne mulighed, og reglen blev ikke videreført i den nye statslige befordringsrabatordning for uddannelsessøgende i ungdomsuddannelser.
Der er derfor ikke efter de gældende regler en øvre grænse for, hvor meget uddannelsessøgende i ungdomsuddannelser kan få i rabat, når blot abonnementskortet dækker den daglige transport på strækningen mellem bopæl og uddannelsessted.
Styrelsen, der træffer afgørelse om ret til rabat, har i enkelt tilfælde måttet godkende rabat på abonnementskort til meget lange rejsestrækninger, da det ud fra en konkret vurdering ikke har været muligt at afvise rabat med henvisning til, at der ikke kan være tale om daglig transport mellem bopæl og uddannelsessted.
I alle tilfælde har der været et uddannelsessted, der har udbudt samme uddannelse inden for en langt kortere afstand fra den uddannelsessøgendes bopæl.
Med det nuværende udbud af ungdomsuddannelser i Danmark burde det ikke være nødvendigt at vælge en ungdomsuddannelse, der ligger flere hundrede kilometer væk fra den uddannelsessøgendes bopæl.
Det foreslås derfor, at der skabes hjemmel til, at undervisningsministeren kan fastsætte en øvre grænse for rabat, så befordringsrabatordningen ikke til fulde tilgodeser uddannelsessøgende, der vælger et uddannelsessted, der ligger uforholdsmæssigt langt fra den uddannelsessøgendes bopæl, fx i en anden landsdel.
Reglerne kan tænkes udformet som en maksimal rabat for hver dag abonnementskortet gælder, hvorefter den uddannelsessøgende har fuld egenbetaling.
Denne regel kan eventuelt suppleres med en mulighed for dispensation, hvis den pågældende uddannelse kun udbydes uden for det område, hvor den almindelige rabatordning dækker.
Det er hensigten, at sættes en grænse, så rejser mellem fx Odense og København eller mellem Århus og Aalborg ikke eller kun i begrænset omfang påvirkes.
Problemstillingen omkring uforholdsmæssig lang og tidskrævende daglig befordring gør sig også gældende for så vidt angår retten til godtgørelse efter en kilometersats.
Der foreslås derfor ligeledes indført hjemmel til at kunne formindske godtgørelsen for strækninger, der er meget længere end det normale.
Grænsen kan evt. sættes på rejsestrækninger på mere end samlet 300-350 kilometer om dagen, hvilket svarer til ovennævnte grænser for rabat.
For så vidt angår en nedre grænse for befordringsrabat var satserne for befordringsgodtgørelsen efter den amtskommunale ordning i de fleste amtskommuner fastsat, så den udannelsessøgende kun ville opnå godtgørelse, hvis befordringsbehovet oversteg, hvad der svarer til et to-zoners periodekort.
I forbindelse med etableringen af den nye statslige ordning blev de amtskommunale satser for egenbetaling harmoniseret, så der gælder samme sats i hele landet.
Det har imidlertid betydet, at uddannelsessøgende hos nogle trafikselskaber kan opnå rabat på abonnementskort til to zoner.
Ifølge langt de fleste trafikselskabers regler er det ikke muligt at udstede et periodekort for mindre end to zoner.
Det betyder, at uddannelsessøgende, der bor i samme zone som deres skole, i princippet kan købe et to-zoners kort til den daglige befordring mellem hjemmet og uddannelsesstedet.
I de trafikselskaber, hvor prisen på et to-zoners kort er højere end egenbetalingen, har uddannelsessøgende, der fx bor 500 meter fra deres skole, i princippet mulighed at opnå rabat på et to-zoners kort, selvom de reelt ikke har brug for befordring mellem deres bopæl og skole.
 Det foreslås derfor, at der skabes hjemmel til at fastsætte regler om en nedre grænse for rabat, så der ikke kan gives rabat på et større antal zoner end nødvendligt for at dække befordringsbehovet på strækningen mellem den uddannelsessøgendes bopæl og uddannelsesstedet.
2.2.2. Satsregulering af egenbetaling ved godtgørelse efter en kilometersats Efter de gældende regler reguleres den uddannelsessøgende egenbetaling for befordring mellem bopæl og uddannelsessted efter udviklingen i indeks for bustransport i Danmarks Statistiks forbrugerprisindeks med ændringen fra august 2 år før til august året før.
Reguleringen sker én gang om året den tredje søndag i januar, hvor alle trafikselskaber i Danmark har tradition for at regulere deres takster.
Tidspunktet for satsreguleringen for egenbetalingen stemmer således overens med det tidspunkt, hvor de befordringsansvarlige takstregulerer de abonnementskort, der ydes rabat til.
Godtgørelse efter en kilometersats beregnes med fradrag af samme egenbetaling som ved rabat på abonnementskort.
Godtgørelsen er imidlertid uafhængig af trafikselskabernes takster og udbetales kvartalsvist bagud.
Med det gældende tidspunkt for satsregulering af egenbetalingen vil der således gælde to forskellige satser for egenbetaling i forbindelse med godtgørelse efter en kilometersats for januar kvartal, hvilket er uhensigtsmæssigt og ressourcekrævende.
Det foreslås derfor, at egenbetalingen for så vidt angår godtgørelse efter en kilometersats satsreguleres den 1. januar.
Egenbetalingen i forbindelse med køb af abonnementskort med rabat vil fortsat blive satsreguleret den tredje søndag i januar, hvor de befordringsansvarlige også regulerer deres takster.
Ministeren bemyndiges dog til at fastsætte tidspunktet for satsregulering, så det ikke kræver lovændring, når trafikselskaberne fra 2009 foretager den årlige taktregulering den anden søndag i januar med virkning fra og med 2009. I 2008 vil satsen dog blive reguleret den 1. april, så der i hele første kvartal 2008 anvendes satsen for 2007.
2.2.3. Udbetaling af kontantrabat Hvis en uddannelsessøgende, der har søgt om rabat tids nok til, at styrelsen under normale omstændigheder kan træffe afgørelse om ret til rabat, inden den uddannelsessøgende har brug for at købe et abonnementskort, men afgørelsen ikke er kommet frem til den uddannelsessøgende, kan styrelsen i særlige tilfælde godkende, at den udannelsessøgende får rabatten udbetalt kontant for et abonnementskort, der er købt uden rabat.
Bestemmelsen har et meget snævert anvendelsesområde og omfatter blandt andet tilfælde, hvor en ansøgning er modtaget rettidigt, men er blevet væsentligt forsinket i behandlingen, eller hvor en edb-fejl har standset behandlingen.
Muligheden for kontantrabat har også været anvendt i tilfælde, hvor en uddannelsessøgende, der opfylder betingelserne for rabat, endnu ikke har fået et dansk personnummer.
Det forudsættes i loven, at kontantrabatten udbetales af de befordringsansvarlige på baggrund af styrelsens afgørelse.
I forhold til det lille antal uddannelsessøgende, der har ret til kontant udbetaling af rabat, er denne sagsgang imidlertid usmidig for såvel de uddannelsessøgende som de befordringsansvarlige, og det foreslås derfor, at styrelsen selv udbetaler rabatbeløbet til den uddannelsessøgende.
 2.2.4. Hjemmel til elektronisk ansøgning om befordringsrabat.
Styrelsen er i samarbejde med trafikselskaberne ved at udvikle et nyt digitalt administrativt system for befordringsrabatordningen.
For at sikre, at der kun ydes rabat til de uddannelsessøgende, der har ret hertil, er det nødvendigt, at ansøgning om ret til rabat går gennem uddannelsesstederne, før styrelsen kan træffe afgørelse om ret til rabat, og de befordringsansvarlige kan yde rabat.
Procedurerne i forbindelse med ansøgning om ret til rabat og det efterfølgende køb af abonnementskort hos de befordringsansvarlige er således blevet en mangeleddet proces  både for de uddannelsessøgende, styrelsen, de befordringsansvarlige og uddannelsesstederne.
Styrelsen og de befordringsansvarlige samarbejder derfor om at etablere et web-baseret selvbetjeningsmodul.
Formålet med dette fællessystem er, at den uddannelsessøgende ved elektronisk selvbetjening kan ansøge om rabat og bestille sit uddannelseskort i en arbejdsgang.
På denne baggrund foreslås det, at der skabes hjemmel til at kunne fastsættes regler om, at ansøgning om befordringsrabat kun kan ske digitalt via dette system.
Uddannelsessøgende, der ikke har adgang til Internettet eller på anden måde ikke har mulighed for at indtaste deres ansøgning om ret rabat, vil i stedet have mulighed for at henvende sig på deres uddannelsesinstitution, der sørger for at søge om rabat på den uddannelsessøgendes vegne.
Fællessystemet vil blive indrettet så persondatalovens regler om behandling, oplysningspligt og datasikkerhed overholdes.
De befordringsansvarlige vil derfor alene få adgang til de oplysninger, der er nødvendige for at udstede rabatterede uddannelseskort.
Enkelte grupper af uddannelsessøgende vil imidlertid fortsat skulle aflevere en papiransøgning, da fællessystemet ikke kan behandle ansøgninger fra disse grupper.
Der er tale om uddannelsessøgende, der søger rabat på befordring med færge, uddannelsessøgende, der skal læse i udlandet eller ikke har et dansk personnummer, samt alle uddannelsessøgende, der søger om godtgørelse efter en kilometersats.
2.2.5. Modtaget godtgørelse påvirker ikke retten til SU Efter den gældende SU-lov fortager styrelsen efter udgangen af hvert støtteår, der følger kalenderåret, en indkomstkontrol, hvor den uddannelsessøgendes egenindkomst i støtteåret sammenholdes med årsfribeløbet.
Overskrider egenindkomsten årsfribeløbet, skal den uddannelsessøgende tilbagebetale for meget modtaget SU i form af differencen mellem egenindkomsten og årsfribeløbet.
Kravet kan dog ikke overstige det beløb, den uddannelsessøgende har modtaget i SU i støtteåret.
 Egenindkomsten  det vil sige den indkomst, der beregnes i et år, hvor den uddannelsessøgende modtager SU  beregnes som enhver positiv indkomst, der henføres til eller indgår i den personlige indkomst, kapitalindkomsten og aktieindkomst, der beskattes efter personskattelovens § 8 a, stk. 2. Herfra fratrækkes kun SU-stipendium, arbejdsmarkedsbidrag og renter på en uddannelsesopsparing, der er tilskrevet senest den 31. december 1993.
Godtgørelse efter en kilometersats til særlige grupper efter § 9 i lov om befordringsrabat til uddannelsessøgende i ungdomsuddannelser m.v. er skattepligtigt for den udannelsessøgende, og styrelsen indberetter automatisk udbetaling af godtgørelsen til SKAT.
Godtgørelsen indgår derfor efter de gældende regler i den uddannelsessøgendes egenindkomst.
Det forslås derfor, at SU-loven ændres, så godtgørelse efter en kilometersats i lighed med SU-stipendium m.v. fradrages i egenindkomsten.
Herved vil udbetaling af godtgørelse efter en kilometersats ikke påvirke den uddannelsessøgendes muligheder for indkomst ved siden af SU.
 2.3. Hjemmel i SU-loven til videregivelse af oplysninger om tildeling af SU i forbindelse med DSB og Arrivas ungdomsrabatter.
WildCard-ordningen er DSBs rabatordning for unge.
Rabatordningen finansieres dels af bloktilskuddet fra staten dels af rabatter givet af DSB ud fra kommercielle betragtninger.
Ordningen fungerer som et årsabonnement, hvor man køber et WildCard, der efterfølgende giver ret til at købe billetter til enkeltrejser med rabat.
Arriva, der ligeledes driver offentlig servicetrafik på kontrakt med staten, får bloktilskud til den lignende 4U-ordning.
WildCard-ordningen omfattede indtil den 1. juli 2007 unge mellem 16 og 26 år.
Fra den 1. juli 2007 fik rejsende, der er over 25 år, også mulighed for at købe WildCard, hvis de pågældende modtager SU på købstidspunktet.
DSB og Arriva har derfor brug for at få oplyst, hvilke uddannelsessøgende over 25 år der har ret til SU.
For at lette jernbanevirksomhedernes administration, der i dag er baseret på, at de uddannelsessøgende skal forevise en original støttemeddelelse i forbindelse med køb af et WildCard, foreslås det, at der indsættes en hjemmel i SU-loven til at overføre oplysningerne elektronisk til de jernbanevirksomheder, der har kontrakt med staten om offentlig servicetrafik.
Videregivelsen af oplysningerne bliver tilrettelagt, så jernbanevirksomhederne får elektronisk adgang til at indhente de relevante oplysninger direkte i det SU-administrative system.
Herved kan WildCard eller 4U kunden i forbindelse med købet give samtykke til, at jernbanevirksomheden indhenter de relevante oplysninger om SU på baggrund af kundens personnummer.
3. Økonomiske og administrative konsekvenser for det offentlige 3.1. Konsekvenser som følge af omlægningen af tilskud til brobygning Med forslaget overføres befordringsforpligtelsen i forbindelse med elevernes deltagelse i brobygningsforløb fra staten til henholdsvis kommunerne og de frie skoler.
Med henblik på at vurdere udgiftsomfanget antages det, at den eksisterende rabatordning med egenbetaling på det kommunale område udmøntes som en vederlagsfri befordringsordning baseret på afstandskriterier, som det kendes fra folkeskolen.
På de frie skolers område lægges egenbetalingen fra den eksisterende statslige rabatordning til grund.
For så vidt angår aktiviteten i brobygning i 10. klasse tages udgangspunkt i det skøn, som lå til grund for lov nr. 559 af 6. juni 2007 om ændring af lov om vejledning om valg af uddannelse og erhverv og forskellige andre love og om ophævelse af lov om brobygningsforløb til ungdomsuddannelserne, dvs. at alle elever får 2 ugers obligatorisk brobygning, 25 pct. får yderligere 3 ugers frivillig brobygning og andre 5 pct. af eleverne får 4 ugers frivillig brobygning ud over de 2 obligatoriske uger.
Aktivitetsskønnet fordeler sig dog ulige på de forskellige skoleformer, hvilket fremgår af de konkrete udgiftsberegninger nedenfor.
Således forventes aktivitetsniveauet på det kommunale område at være højere end på øvrige områder.
 Udgiftsniveauet for befordring beregnes med udgangspunkt i kendte gennemsnitsudgifter til abonnementskort på 30 dage, hvilket svarer til 629 kr.
Der er en række usikkerheder forbundet med beregningerne.
Ud over at de enkelte elevers konkrete afstandsbetingede befordringsbehov i forbindelse med brobygningsforløbene ikke kendes, er udgiftsniveauet for befordring i forhold til det eksisterende brobygningsomfang ikke kendt, ligesom befordringsbehovet i øvrigt ikke kan forventes at være ens mellem de berørte skoleformer.
I beregningerne skønnes, at 25 pct. af eleverne i folkeskolens 10. klasse at have behov for støtte til befordring i forbindelse med brobygning.
Dette relativt lavt estimerede niveau skal ses i lyset af, at en række elever må forventes at få dækket udgifterne til befordring i brobygning via eksisterende befordringsgodtgørelse mellem skole og hjem (abonnementskort på 30 dage).
 Udgifterne skønnes fordelt på de enkelte skoleformer som nedenfor beskrevet.
3.1.1. Folkeskolen 10. klasse: Det forudsættes, at en fjerdedel af eleverne opfylder afstandskriteriet på 9 km.
Det forudsættes endvidere og at udgiften til befordring vil svare til den hidtidige gennemsnitlige enhedsudgift i den nuværende befordringsordning uden egenbetalingen på 9,50 kr. pr. dag for elever i ungdomsuddannelser.
Med en gennemsnitlig rabat på 344 kr. for abonnementskort på 30 dage udgør udgiften til befordring således 629 kr.
Samtidig forudsættes brobygningsomfanget at omfatte to obligatoriske uger samt yderligere 2 frivillige uger som gennemsnit for alle elever i 10. klasse.
Der tillægges derfor 25 pct. som kompensation for, at brobygningsforløbene kan ligge forskudt og dermed udløse befordringsudgifter, der overstiger udgifterne i den nuværende ordning, som er knyttet til køb af ét månedskort.
Merudgifterne bliver herefter 3,1 mio. kr.
9. klasse: Det forudsættes, at en tiendedel af eleverne deltager i brobygningsforløb, og at en tredjedel opfylder afstandskriteriet, der på dette klassetrin er 7 km.
Der regnes samtidig med, at eleverne er i brobygning 2 uger svarende til halvdelen af udgifterne til et månedskort, dvs. merudgifter på 0,5 mio. kr.
Hertil skal lægges et mindre beløb til administration.
Med udgangspunkt i et gennemsnit på 20 arbejdstimer pr. kommune bliver merudgifterne 0,4 mio. kr.
 Det samlede udgiftsniveau på det kommunale område vil herefter være 4,0 mio. kr.
3.1.2. Frie grundskoler 10. klasse: Da de frie grundskoler generelt ligger noget mere spredt end folkeskolerne, antages det, at der vil være et større befordringsbehov for elever i frie grundskoler end for elever i den kommunale folkeskole.
Det forudsættes derfor, at halvdelen af eleverne vil blive omfattet af befordringsordning til brobygningsinstitutionen med udgangspunkt i den gennemsnitlige rabat, der gives under den nuværende ordning på 344 kr. pr. måned, svarende til 80 kr. pr. uge.
Endvidere antages det, at brobygningsomfanget udgør 2 obligatoriske uger for alle elever samt i gennemsnit yderligere en frivillig uge pr. elev.
Fordelingssekretariatet forventes at administrere midlerne.
Med tillæg af merudgifter til administration på 3 pct. bliver udgifterne i alt 0,5 mio. kr.
9. klasse: Det forudsættes, ligesom i folkeskolen, at fem pct. af eleverne i 9. klasse vil deltage i 2 ugers obligatorisk brobygning, og at halvdelen af disse ville have opnået befordringsrabat efter de nugældende regler, så der tages udgangspunkt i den gennemsnitlige rabat i denne ordning.
De forventede udgifter er på denne baggrund under 100.000 kr.
 De samlede udgifter for de frie grundskoler bliver herefter 0,5 mio. kr.
3.1.3. Frie kostskoler (efterskoler, husholdningsskoler og håndarbejdsskoler) 10. klasse: Da efterskolerne generelt er placeret i landdistrikterne, må det forudsættes, at næsten alle elever vil blive omfattet af befordringsordningen.
Det antages derfor, at skolerne skal have tilskud svarende til, at 90 pct. af eleverne i 10. klasse får et beløb pr. uge som i den nuværende rabatordning.
Derudover forventes det, at alle eleverne deltager i de to ugers obligatorisk brobygning.
Med tillæg af merudgifter til administration på 3 pct. bliver udgifterne i alt 2,2 mio. kr.
Tilskuddet forventes udmøntet som en forhøjelse af taksten for 10. klasse på finansloven.
Endvidere forudsættes yderligere 1.000 brobygningsforløb med befordring i 9. klasse.
Merudgifterne vil herved være 0,2 mio. kr.
 Samlede merudgifter for de frie kostskoler udgør således 2,4 mio. kr.
3.1.4. Samlede udgifter De samlede udgifter beløber sig således til 6,9 mio. kr. fordelt på denne måde:
3.1.5. Finansiering Det forudsættes, at der af finanslovens bevilling til den eksisterende befordringsrabat kan overføres ovennævnte beløb på 6,5 mio. kr. til befordring, mens de skønnede udgifter til administration på 0,4 mio. kr. finansieres inden for Undervisningsministeriets bevillingsramme i øvrigt.
3.2. Andre konsekvenser Der forventes en engangsudgift på 0,5 mio. kr. til IT-udvikling i forbindelse med videregivelse af oplysninger om tildeling af SU til jernbaneselskaberne og fradrag af godtgørelse efter en kilometersats i egenindkomsten.
4. Økonomiske og administrative konsekvenser for erhvervslivet Eventuelle regler fastsat i medfør af lovforslagets § 1, nr. 4, vil indebære omkostninger til omprogrammering af de befordringsansvarliges salgssystemer og påføre den befordringsansvarlige en administrativ byrde i forbindelse med den befordringsansvarliges anvendelse af reglerne ved den enkelte udstedelse af rejsehjemmel.
 Forslaget om hjemmel til elektronisk at videregive oplysninger om tildeling af SU vil lette jernbaneselskabernes administration i forbindelse med udvidelsen af ungdomsrabatterne til også at gælde uddannelsessøgende over 25 år, der modtager SU.
5. Administrative konsekvenser for borgerne Elever i folkeskolen vil ikke være omfattet af forskellige regelsæt for tilskud til befordring, alt efter om de deltager i grundskoleundervisning eller deltager i brobygningsforløb.
 For uddannelsessøgende, der deltager i korte eller varierede forløb på fx en produktionsskole, tilbydes der med forslaget et mere fleksibelt tilskud til befordring end rabat på et abonnementskort, idet uddannelsesinstitutionerne blandt andet vil få mulighed for at udlevere klippekort eller godtgøre den uddannelsessøgendes udgifter til befordring med fradrag af egenbetalingen.
 I forbindelse med ansøgning om befordringsrabat for uddannelsessøgende i ungdomsuddannelser m.v. vil elektronisk ansøgning som udgangspunkt være obligatorisk.
6. Miljømæssige konsekvenser Lovforslaget har ingen miljømæssige konsekvenser.
7. Forholdet til EU-retten Lovforslaget indeholder ikke EU-retlige aspekter.
8. Høring Lovforslaget har været i høring hos følgende myndigheder, organisationer m.v.: Akademikernes Centralorganisation, Arriva, Bestyrelsesforeningen for Social- og Sundhedsskoler (B-SOSU), Børne- og kulturchefforeningen, Børnerådet, Børnesagens Fællesråd, C3, Center for ligebehandling af Handicappede, CIRIUS, CVU-Bestyrelsesforening, CVU-Rektorkollegiet, Danmarks Erhvervspædagogiske Læreruddannelse, Danmarks Evalueringsinstitut, Danmarks Forvaltningshøjskole, Danmarks Journalisthøjskole, Danmarks Konservative Studerende, Danmarks Liberale Studerende, Danmarks Lærerforening, Danmarks Skolelederforening, Danmarks Vejlederforening, Dansk Arbejdsgiverforening, Dansk Byggeri, Dansk Erhverv, Dansk Friskoleforening, Dansk Handel og Service (DHS), Dansk Industri, Dansk Landbrug, Dansk Magisterforening, Dansk Metal, Dansk Teknisk Lærerforbund, Dansk Ungdoms Fællesråd, Danske Gymnasieelevers Sammenslutning, Danske Landbrugsskoler, Danske Produktionshøjskolers Lærerforening, Danske Regioner, Danske Skoleelever (DSE), Danske Studerendes Fællesråd, Danske Underviserorganisationers Samråd, Datatilsynet, De Samvirkende Invalideorganisationer, Den Grafiske Højskole, Det Centrale Handicapråd, Det Kriminalpræventive Råd, Dokumentations- og Rådgivningscenteret om Racediskrimination, DSB, Efterskoleforeningen, Efterskolernes Lærerforening, Elevorganisationen for de grundlæggende social- og sundhedsuddannelser, Ergoterapeuternes Rektorforsamling, Erhvervsakademirådet, Erhvervsskolelederne i Danmark, Erhvervsskolernes Bestyrelsesforening, Erhvervsskolernes Elevorganisation, Folkehøjskoleforeningen i Danmark, Forbundet af Offentlige Ansatte (FOA), Forbundet for pædagoger og klubfolk (BUBL), Foreningen af 10. klasseskoler i Danmark, Foreningen af Daghøjskoler, Foreningen af Husholdnings- og Håndarbejdsskoler, Foreningen af private selvejende gymnasier, studenter- og hf-kurser, Foreningen af Skoleledere ved de tekniske skoler, Foreningen af Uddannelses- og Erhvervsvejledere ved Tekniske Skoler, Foreningen af Universitets- og Handelshøjskolestuderende, Foreningen for Danske Landbrugsskoler, Foreningen for Frie Samarbejdende MVU-institutioner, Forstanderkredsen for Produktionsskoler, Forældreorganisationen Skole og Samfund, Frederiksberg Kommune, Frie Grundskolers Fællesråd, Frie Grundskolers Lærerforening, Frie Kostskolers Fællesråd, Frie Skolers Lærerforening, Funktionærernes og Tjenestemændenes Fællesråd (FTF), Fynbus, Fællesrådet for Foreninger for Uddannelses- og Erhvervsvejledning (FUE), Gigtforeningen, Gymnasieelevernes Landsorganisation, Gymnasiernes Bestyrelsesforening, Gymnasieskolernes Lærerforening, Gymnasieskolernes Rektorforening, Handel, Transport og Serviceerhvervene (HTS-A), Handelsskolernes Forstander- og inspektørforening, Handelsskolernes Lærerforening, HK/Kommunal, HK/Stat, Håndværksrådet, Institut for Menneskerettigheder, Interesseorganisationen for handelsskolernes ledelser (HFI), Jordemoderuddannelsens Rektorforening, Kommunernes Landsforening, Konkurrencestyrelsen, Kulturministeriets Rektorer, Københavns Kommune, Landsforbundet af Voksen- og Ungdomsundervisere, Landsforeningen af Opholdssteder, Botilbud og Skolebehandlingstilbud, Landsforeningen af Ungdomsskoleledere, Landsorganisationen i Danmark (LO), Landssammenslutningen af Handelsskoleelever, Landssammenslutningen af Højskolernes Elevforeninger, Landssammenslutningen af Kursusstuderende, Lederforeningen (VUC), Lederforsamlingen, Ungdommens Uddannelsesvejledning, Lærernes Centralorganisation, Lærerseminariernes og pædagogseminariernes bestyrelsesforeninger, Lærerseminariernes Rektorforsamling, Lærerstuderendes Landskreds, Midttrafik, Movia, MVU-rådet, Nordjyllands Trafikselskab, Nævnet om Støtteberettigende Uddannelser i Udlandet, Produktionsskoleforeningen, Pædagogseminariernes Rektorforsamling, Pædagogstuderendes Landssammenslutning, Radiografuddannelsens Rektorforsamling, Rektorforsamling for bioanalytikeruddannelser, Rektorforsamlingen for de Sociale Højskoler, Rektorforsamlingen for Sygeplejerskeuddannelsen, Rektorforsamlingen for Teknika, Rektorforsamlingen ved håndarbejdsseminarierne, Rektorkollegiet, Rigsrevisionen, Rådet for Erhvervsrettet Voksen- og Efteruddannelse (REVE), Rådet for Etniske Minoriteter, Rådet for grundlæggende Erhvervsrettede Uddannelser (REU), Sammenslutningen af ledere ved skolerne for de grundlæggende sosu-uddannelser, Skole og Samfund, Skolerådet, Socialpædagogernes Landsforbund, Studierådet for Ingeniørstuderende i Danmark, Studievejlederforeningen for gymnasiet og hf, Styrelsen for Evaluering og Kvalitetsudvikling af Grundskolen, Suhr's Seminarium, SU-rådet, Sydtrafik, Sygeplejestuderendes Landssammenslutning, Søfartsstyrelsen, Ungdomsringen, Ungdomsskolernes Udviklingscenter og VUC Bestyrelsesforening.
9. Sammenfattende skema Bemærkninger til lovforslagets enkelte bestemmelser Til nr. 1 Det følger af § 2, stk. 1, nr. 7, i den gældende lov om befordringsrabat til uddannelsessøgende i ungdomsuddannelser, at uddannelsessøgende m.v., der gennemgår uddannelse eller deltager i undervisningsforløb efter lov om brobygning til ungdomsuddannelse, har ret til rabat ved køb af abonnementskort til befordring med tog, bus eller metro i den offentlige servicetrafik.
Med lov nr. 559 af 6. juni 2007 om ændring af lov om vejledning om valg af uddannelse og erhverv og forskellige andre love og om ophævelse af lov om brobygningsforløb til ungdomsuddannelserne ophæves lov om brobygning til ungdomsuddannelse med virkning fra den 1. august 2008. Brobygning m.v. til ungdomsuddannelse hjemles i stedet for i kapitel 2 a i lov om vejledning om valg af uddannelse og erhverv.
Som konsekvens heraf blev § 2, stk. 1, nr. 7, ændret, så der fra den 1. august 2008 kan gives befordringsrabat til uddannelsessøgende, der deltager undervisningsforløb efter lov om vejledning om valg af uddannelse og erhverv.
Det foreslås, at § 2, stk. 1, nr. 7, ophæves.
Herved vil det fra den 1. august 2008 ikke være muligt at få befordringsrabat efter lov om befordringsrabat til uddannelsessøgende i ungdomsuddannelser m.v. i forbindelse med brobygning m.v. efter kapitel 2 a i lov om vejledning og valg af uddannelse og erhverv.
 I stedet for vil elever i brobygningsforløb kunne opnå tilskud til befordring efter de regler for befordring, der i øvrigt gælder for den uddannelse, som eleven deltager i, jf. bemærkningerne til de i §§ 4-8 foreslående ændringer.
 Der henvises i øvrigt til de almindelige bemærkninger afsnit 1 og 2.1.1.
Til nr. 2 Ændringerne er en konsekvens af nr. 1 og af, at aktivering efter lov om aktiv socialpolitik eller lov om aktiv arbejdsmarkedspolitik, nu er samlet i lov om en aktiv beskæftigelsesindsats.
Til nr. 3 Ændringen er en konsekvens af nr. 1.
Til nr. 4 Efter de gældende regler har uddannelsessøgende i ungdomsuddannelser m.v. ret til rabat på abonnementskort til bus, tog eller metro til den daglige befordring på strækningen mellem bopæl og uddannelsessted.
Rabatten svarer til det beløb, der overstiger egenbetalingen (9,50 kr. pr. dag hvor abonnementskortet gælder). Heraf følger, at så længe den uddannelsessøgende kan godtgøre, at der er tale om daglig befordring mellem bopæl og uddannelsessted, er der ingen øvre grænse for rabattens størrelse.
 Baggrunden for den foreslåede hjemmel til at fastsætte regler om en øvre grænse for rabat er en række konkrete sager, hvor enkelte uddannelsessøgende har søgt om og har fået rabat til uforholdsmæssigt lange rejsestrækninger, og hvor det ud fra en konkret vurdering ikke har været muligt at afvise rabat med henvisning til, at der ikke kan være tale om daglig befordring mellem bopæl og uddannelsessted.
Det er hensigten at fastsætte regler om, at der højst kan gives et bestemt beløb i rabat for hver dag, abonnementskortet gælder.
Denne grænse tænktes fastsat, så kun de uddannelsessøgende, der har exceptionelt lang befordringsvej, og som kunne have valgt et tilsvarende uddannelsessted, der ligger nærmere bopælen, påvirkes.
For så vidt angår en nedre grænse for befordringsrabatten følger det af § 2 i loven, at rabatten gives ved køb af abonnementskort.
Hermed menes personligt periodekort eller pendlerkort med en variabel gyldighedsperiode  typisk 30 dage.
Da egenbetalingen i flere af de befordringsansvarlige trafikselskaber er lavere end prisen på et to-zoners abonnementskort har uddannelsessøgende, der fx bor 500 meter fra deres skole, i princippet mulighed for at opnå rabat på et to-zoners kort, selv om de reelt ikke har brug for befordring mellem deres bopæl og skole.
Det foreslås derfor, at der kan fastsættes regler om en nedre grænse for befordringsrabat, så der fx ikke kan gives rabat til en befordring inden for en enkelt takstzone.
 Det forudsættes, at Undervisningsministeriet før udstedelse af regler om en nedre og øvre grænse for befordringsrabat drøfter den praktiske implementering af reglerne med de berørte befordringsansvarlige.
Til nr. 5 Den uddannelsessøgendes egenbetaling i forbindelse med rabat på abonnementskort er fastsat i lovens § 7, stk. 1. Godtgørelsen efter en kilometersats til særlige grupper efter lovens § 9 fradrages samme egenbetaling.
Det følger af lovens § 7, stk. 2, at egenbetalingen reguleres én gang om året den tredje søndag i januar, hvor de befordringsansvarlige har tradition for at regulere deres takster.
Godtgørelse efter en kilometersats udbetales kvartalsvis på baggrund af indberetninger fra uddannelsesstedet om antal fremmødte dage i kvartalet.
Udbetaling af godtgørelsen er således uafhængig af trafikselskaberne takstregulering.
Det foreslås derfor, at egenbetalingen for så vidt angår godtgørelsen efter en kilometersats fra og med 2009 reguleres den 1. januar, så der gælder samme sats for egenbetalingen i hele januarkvartalet.
I 2008 vil satsen blive dog som følge af den i § 9, stk. 4, foreslåede overgangsbestemmelse blive reguleret den 1. april, så der i hele januarkvartal 2008 anvendes satsen for 2007.
 En eventuel egenbetaling efter bestemmelserne i den foreslåede § 9 a, foreslås ligeledes at blive satsreguleret den 1. januar fra og med 2009, jf. bemærkningerne til nr. 11. Satsen for egenbetalingen for så vidt angår rabat på abonnementskort, der knytter sig til de befordringsansvarliges takster for abonnementskort, vil dog fortsat blive reguleret den 3. søndag i januar.
Fra 2009 ændrer trafikselskaberne imidlertid takster den anden søndag i januar i stedet for den tredje søndag i januar.
Baggrunden for ændringen er, at trafikselskaberne ønsker, at takstændringerne gennemføres samme dag som de større køreplanændringer.
Da det vil være uhensigtsmæssigt, at trafikselskabernes takstændringer fra 2009 sker på et andet tidspunkt end satsreguleringerne efter lov om befordringsrabat til uddannelsessøgende i ungdomsuddannelser m.v., foreslås det, at undervisningsministeren kan fastsætte tidspunktet for den årlige satsregulering.
Det er hensigten at fastsætte regler om, at satsreguleringen af egenbetalingen i 2008 sker den tredje søndag i januar og fra 2009 den tredje søndag i januar.
Endelig forslås en sproglig modernisering af formuleringen af bestemmelsen om grundlaget for reguleringen af egenbetalingen.
Forslaget ændrer ikke gældende ret.
Til nr. 6 Det følger af lovens § 8, at styrelsen i særlige tilfælde kan godkende, at rabat, som ydes af de befordringsansvarlige i forbindelse med køb af abonnementskort, udbetales kontant for abonnementskort, der er købt uden rabat.
Det er dog en betingelse, at den uddannelsessøgende har søgt om ret til rabat tids nok til, at styrelsen under normale omstændigheder kan træffe afgørelse om ret til rabat, inden den uddannelsessøgende har brug for at købe et abonnementskort med rabat.
Bestemmelsen har derfor et meget snævert anvendelsesområde og omfatter fx tilfælde, hvor en ansøgning er modtaget rettidigt, men er væsentligt forsinket i behandlingen, eller hvor en edb-fejl har standset behandlingen eller i de få tilfælde, hvor en uddannelsessøgende endnu ikke har fået et dansk personnummer.
Det forudsættes i lovens § 8, stk. 2, at rabatbeløbet udbetales af den befordringsansvarlige på baggrund af styrelsens afgørelse.
I forhold til det begrænsede antal uddannelsessøgende, der har ret til kontant udbetaling af rabat, er denne sagsgang imidlertid usmidig Det foreslås derfor, at der skabes hjemmel til at omlægge de administrative procedurer, så styrelsen selv udbetaler rabatbeløbet til den uddannelsessøgende.
Herved undgår den uddannelsessøgende at skulle tage kontakt med den befordringsansvarlige for at få rabatbeløbet udbetalt kontant, hvilket er en væsentlig administrativ lettelse for såvel den uddannelsessøgende som de befordringsansvarlige.
Til nr. 7 Med den foreslåede ændring præciseres det, at bestemmelsen i § 9 finder anvendelse for den samme gruppe uddannelsessøgende, der har ret til rabat på abonnementskort efter lovens § 2, og regler fastsat i medfør heraf.
Til nr. 8 Ændringen er en præcisering af gældende ret, hvorefter styrelsen kan godkende, at deltagere i ordblindeundervisning for voksne kan få godtgørelse efter en kilometersats med fradrag af egenbetaling, hvis de har mindre end fem ugentlige undervisningsdage.
Til nr. 9 Med den foreslåede ændring understreges det, at det er en betingelse for at få ret til godtgørelse efter en kilometersats, at de uddannelsessøgende opfylder de grundlæggende betingelser for ret til rabat, jf. lovens §§ 2-4. Ændringen påvirker ikke gældende ret og er udelukkende en redaktionel præcisering.
Til nr. 10 Parallelt med den i § 1, nr. 4, foreslåede hjemmel til at fastsætte en øvre grænse for befordringsrabat foreslås det, at undervisningsministeren kan fastsætte nærmere regler om en øvre grænse for godtgørelse efter en kilometersats efter lovens § 9. Det er hensigten, at kun befordringsgodtgørelse til uforholdsmæssig lang og tidskrævende daglig befordring vil blive reduceret.
Grænsen kan svare til den øvre grænse, der fastsættes med hjemmel i den under § 1, nr. 4, foreslåede § 6, stk. 2.
Til nr. 11 Der forslås indført en ny særlig ordning for uddannelsessøgende, der opfylder betingelserne for ret til rabat efter lovens §§ 2-4. Herefter sørger uddannelsesinstitutionen for befordring mellem bopæl og uddannelsessted af uddannelsessøgende, der deltager i korte eller vekslende forløb.
Uddannelsesstedet vil fx have mulighed for at udlevere klippekort eller busbilletter til de uddannelsessøgende eller efterfølgende godtgøre de uddannelsessøgendes befordringsudgifter efter fradrag af egenbetalingen, jf. lovens § 7.
 Uddannelsesinstitutionens udgift til befordring vil efterfølgende  med fradrag af egenbetalingen, jf. lovens § 7  blive refunderet af styrelsen.
Den foreslåede bemyndigelse til at fastsætte regler om, hvilke uddannelsessøgende der er omfattet af ordningen, forudsættes anvendt til at begrænse ordningen til uddannelsessøgende i produktionsskoleforløb og uddannelsessøgende ved erhvervsskolder, der deltager i korte eller vekslende forløb.
Lignende forløb ved andre uddannelser kan dog også blive omfattet, hvis der viser sig et behov herfor.
Der foreslås endvidere hjemmel til at fastsætte regler om attestation af uddannelsesinstitutionens opgørelse over udgifter til befordring.
Det er hensigten at fastsætte regler om, at uddannelsesinstitutionerne kun skal indsende refusionsopgørelser med tilhørende revisorattestation én eller to gange om året.
Det er endvidere hensigten at fastsætte regler om, at opgørelserne og attestationerne kun kan indsendes elektronisk til styrelsen.
Til nr. 12 Ændringen er en konsekvens af nr. 13.
Til nr. 13 Det foreslås, at undervisningsministeren kan fastsætte regler om, at ansøgning om befordringsrabat kun kan ske elektronisk gennem det nye digitale administrative fællessystem, der udarbejdes af styrelsen i samarbejde med de befordringsansvarlige trafikselskaber.
Som udgangspunkt vil det blive obligatorisk for alle uddannelsessøgende at søge om ret til rabat gennem en elektronisk ansøgning over Internettet.
Uddannelsessøgende, der ikke har adgang til Internettet eller på anden måde ikke har mulighed for at indtaste deres ansøgning om ret rabat, vil dog få mulighed for at henvende sig på deres uddannelsesinstitution, der vil have adgang til elektronisk at søge om ret til rabat på den uddannelsessøgendes vegne.
Det nye digitale fællessystem kan imidlertid ikke behandle alle typer ansøgninger om ret til rabat.
Der vil derfor være enkelte grupper af uddannelsessøgende, der fortsat skal aflevere en papiransøgning.
Det drejer sig om uddannelsessøgende, der søger om rabat på befordring med færge, uddannelsessøgende, der skal læse i udlandet eller ikke har et dansk personnummer, samt alle uddannelsessøgende, der søger om ret til godtgørelse efter en kilometersats.
Til nr. 14 Ændringen er en konsekvens af nr. 11 Til nr. 15 Ændringen er en konsekvens af nr. 5.
Til § 2 Til nr. 1 Egenindkomsten er ifølge SU-lovens § 23 den indkomst, der medgår i beregningen af, hvor meget en uddannelsessøgende må have som indkomst ved siden af SU.
Egenindkomsten beregnes som enhver positiv indkomst, der henføres til eller indgår i den personlige indkomst, kapitalindkomsten og aktieindkomst, der beskattes efter personskattelovens § 8, a, stk. 2. Herfra kan kun fradrages SU-stipendium, arbejdsmarkedsbidrag samt tilskrevne renter af beløb, der er opsparet den 31. december 1993 på en uddannelseskonto og ikke senere hævet.
Godtgørelse efter en kilometersats, der kan gives til særlige grupper uddannelsessøgende, jf. befordringsrabatlovens § 9, indgår i den personlige indkomst, der beskattes efter personskattelovens § 8 a, stk. 2, og medregnes derfor i egenindkomsten.
For at undgå at muligheden for at indkomst ved siden af SU påvirkes af modtagelse af godtgørelse efter en kilometersats, foreslås det, at godtgørelsen efter en kilometersats fradrages egenindkomsten.
Til nr. 2 og 6 Ændringerne er en konsekvens af nr. 1.
Til nr. 3 Udvidelsen af DSBs ungdomsrabatordning (WildCard) følger af en aftale mellem Transport- og Energiministeriet og DSB.
Arrivas 4U-ordning udvides tilsvarende.
Det fremgår af aktstykke 156 af 11. juni 2007, at ungdomsrabatten fra den 1. juli 2007 tilbydes alle unge mellem 16 og 26 år samt studerende over 25 år, der modtager SU.
Ordningen skal evalueres i 2008, og DSB skal kunne redegøre over for Transport- og Energiministeriet for ordningens økonomi, herunder rabatandelen for de enkelte grupper.
I forbindelse med salg af henholdsvis WildCard og 4U har DSB og Arriva behov for oplysninger om, hvorvidt en studerende over 25 år er SU-berettiget.
Fra den 1. juli 2007 har jernbanevirksomhederne bedt de uddannelsessøgende om at fremvise en støttemeddelelse som dokumentation på modtagelse af SU.
Støttemeddelelser beskriver SU-tildelingen på det tidspunkt, meddelelsen udskrives.
Der udskrives årlige støttemeddelelser for hvert påbegyndt støtteår samt nye støttemeddelelser, hver gang støttetildelingen ændres, fx på grund af afbrud af uddannelsen, orlov m.v.
Der er således knyttet en betydelig usikkerhed til støttemeddelelser som dokumentation, idet der fx ikke er garanti for, at den studerende benytter den seneste og aktuelle støttemeddelelse.
For at lette jernbanevirksomhedernes administration og samtidig sikre at ungdomsrabatten gives til de uddannelsessøgende, der har ret hertil, foreslås det, at der skabes hjemmel til, at styrelsen elektronisk videregiver de oplysninger om tildeling af statens uddannelsesstøtte, der er nødvendige for, at jernbanevirksomhederne kan yde rabat til uddannelsessøgende.
I overensstemmelse med persondatalovens regler om proportionalitet og relevans vil der kun blive tale om at videregive oplysninger om SU-modtagere, der er over 25 år, og som i forbindelse med køb af WildCard eller 4U har givet samtykke til, at oplysningerne indhentes.
Oplysningerne vil omfatte perioden, hvori den uddannelsessøgende er registreret som SU-berettiget, og den uddannelsessøgendes navn og personnummer.
Køb af WildCard eller 4U vil således være afhængig af kundens samtykke til, at jernbanevirksomheden behandler oplysninger om blandt andet kundens personnummer.
Samtykket skal i overensstemmelse med persondatalovens § 3, nr. 8, være en frivillig, specifik og informeret viljestilkendegivelse, hvorved den registrerede indvilger i, at oplysninger, der vedrører den pågældende selv, gøres til genstand for behandling.
Samtykket kan fx gives skriftligt, eller ved at kunden markerer et særligt felt i forbindelse med en elektronisk bestilling.
Til nr. 4 og 5 Ændringerne er en konsekvens af nr. 3.
Til § 3 Som følge af at trafikselskaberne fra 2009 takstregulerer den anden søndag i januar i stedet for den tredje søndag i januar, jf. bemærkningerne til § 1, nr. 5, foreslås det, at undervisningsministeren også efter lov om befordringsrabat til studerende i videregående uddannelser kan fastsætte tidspunktet for den årlige satsregulering af egenbetaling m.v.
Til § 4 Som konsekvens af at det foreslås, at brobygning ikke vil være omfattet af lov om befordringsrabat til uddannelsessøgende i ungdomsuddannelser m.v., jf. bemærkningerne til § 1, nr. 1, foreslås det, at kommunalbestyrelsen med hjemmel i § 26 i lov om folkeskolen skal sørge for befordring mellem brobygningsinstitutionen og hjemmet.
Elever, der deltager i introduktionsforløb i 8. klasse efter § 10 b i lov om vejledning om valg af uddannelse og erhverv, og elever i 9. klasse, der deltager i frivillig brobygning efter § 10 b i samme lov, vil efter den eksisterende ordning have ret til vederlagsfri befordring, hvis afstanden mellem bopæl og brobygningsinstitutionen er mere end 7 km.
Elever i obligatorisk eller frivillig brobygning i 10. klasse efter § 10 c, vil have ret til vederlagsfri befordring, hvis afstanden er mere end 9 km.
Til § 5 Til nr. 1 Med ændringen formaliseres ændringen af befordringsrabatordningen ved brobygning, hvorefter tilskud til befordring i alle tilfælde gives efter de regler, der i øvrigt gælder for den uddannelse, som eleven deltager i og hvorfra brobygning udgår.
Til nr. 2 Det foreslås, at kommunalbestyrelsen i bopælskommunen sørger for befordring mellem bopælen og brobygningsinstitutionen for unge under 19 år, der deltager i brobygningsforløb, der er etableret af Ungdommens Uddannelsesvejledning efter § 10 e, stk. 2, i lov om vejledning om valg af uddannelse og erhverv.
Parallelt med bestemmelsen om befordring af elever i 10. klasse, jf. § 26, stk. 1, i lov om folkeskolen, foreslås det, at kommunalbestyrelsen sørger for befordring, hvis afstanden mellem hjemmet og brobygningsinstitutionen er mere end 9 km.
Til § 6 Det foreslås, at der på de årlige finanslove afsættes en bevilling til tilskud til nedbringelse af udgifterne til befordring i forbindelse med, at elever i efterskoler, husholdningsskoler og håndarbejdsskoler deltager i brobygning.
Det kan både dreje sig om den obligatoriske brobygning i 10. klasse og brobygning fra 10. klassetrin i øvrigt og 9. klasse.
Tilskuddet vil blive fordelt til de enkelte efterskoler, husholdningsskoler og håndarbejdsskoler af Efterskoleforeningen.
Efterskoleforeningen fastsætter kriterier for fordelingen, herunder om egendækning.
Det foreslås, at Efterskoleforeningens afgørelser om fordeling af tilskuddet ikke kan indbringes for undervisningsministeren.
Dette svarer til bestemmelserne om klage over Fordelingssekretariatet for friskoler og private grundskolers fordeling af tilskud, jf. bemærkningerne til § 7.
Ligeledes parallelt med reglerne om Fordelingssekretariatets fordeling af tilskud til friskoler og private grundskoler foreslås det, at Efterskoleforeningen fra skolerne kan indhente de oplysninger, der er nødvendige for varetagelsen af opgaven, herunder oplysninger om antallet af brobygningsuger og om skolens udgifter til befordring.
Det foreslås tillige, at Forvaltningsloven og Offentlighedsloven gælder for Efterskoleforeningens virke i forbindelse med fordelingen af tilskuddet.
Til § 7 Til nr. 1 Forslaget indebærer, at de statslige tilskud til nedbringelse af befordringsudgifter i forbindelse med brobygning, jf. nr. 2, skal fordeles mellem skolerne af Fordelingssekretariatet for friskoler og private grundskoler, som i forvejen administrerer tilskuddene til nedbringelse af udgifter til befordring mellem skole og hjem af elever, der på grund af sygdom eller invaliditet ikke er i stand til at befordre sig selv, samt bevillinger, der er afsat på finansloven, til befordringsudgifter.
Til nr. 2 Efter forslaget vil der blive afsat en bevilling på de årlige finanslove til tilskud til nedbringelse af udgifterne til befordring i forbindelse med, at elever i frie grundskoler deltager i brobygning.
Det kan både dreje sig om den obligatoriske brobygning i 10. klasse, jf. friskolelovens § 1, stk. 3, og brobygning fra 10. klassetrin i øvrigt og 9. klasse.
Tilskuddet vil blive fordelt til de frie grundskoler af fordelingssekretariatet.
Fordelingssekretariatet fastsætter kriterier for fordelingen, herunder om egendækning.
Det følger af § 40, jf. § 11, stk. 3, i friskoleloven, at afgørelser, der træffes af fordelingssekretariatet ikke kan indbringes for undervisningsministeren.
Til nr. 3 Ændringen er en konsekvens af nr. 2.
Til § 8 Det foreslås, at befordring i forbindelse brobygning fra en ungdomsskole, hvor eleven deltager i heltidsundervisning, der kan sidestilles med fx folkeskolens 10. klasse, omfattes af den i § 4 foreslåede ændring af § 26 i lov om folkeskolen.
Til § 9 Loven foreslås at træde i kraft den 1. august 2008, hvor også de nye regler om obligatorisk brobygning i 10. klasse, jf. lov nr. 770 af 27. juni 2007 om vejledning om valg af uddannelse og erhverv, træder i kraft.
Uddannelsessøgende, der ønsker tilskud til befordring i forbindelse med brobygningsforløb, der foregår efter den 1. august 2008, vil således være omfattet af de nye regler.
 Følgende bestemmelser foreslås dog at træde i kraft den 1. april 2008:
  § 1, nr. 5 og 15, om tidspunktet for satsregulering af egenbetalingen efter lov om befordringsrabat til uddannelsessøgende i ungdomsuddannelser.
  § 1, nr. 6, om styrelsens udbetaling af kontantrabat.
  § 1, nr. 12 og 13, om hjemmel til elektronisk ansøgning om ret til befordringsrabat.
  § 2, om at godtgørelse efter en kilometersats ikke medregnes i SU-egenindkomsten og om hjemmel til elektronisk at videregive oplysninger om tildeling af SU til jernbanevirksomhederne i forbindelse med administrationen af ungdomsrabatordninger.
 Det foreslås endvidere, at § 2, nr. 1, 2 og 6, om at godtgørelse efter en kilometersats ikke medregnes i SU-egenindkomsten har virkning for den endelige tildeling af SU (indkomstkontrollen) for 2007. Det vil sige, at godtgørelse modtaget i 2007 ikke indgår i egenindkomsten for støtteåret 2007.
 For så vidt angår den i § 1, nr. 5, foreslåede ændring af tidspunktet for satsreguleringen af egenbetalingen ved befordringsgodtgørelse efter § 9 i lov om befordringsrabat til uddannelsessøgende i ungdomsuddannelser m.v. foreslås en overgangsordning, hvorefter satsen for egenbetaling i 2008 reguleres den 1. april 2008, så der i hele første kvartal 2008 anvendes satsen for 2007.
Det fremgår af § 13 i bekendtgørelse om befordringsrabat til uddannelsessøgende i ungdomsuddannelser m.v., at godtgørelsen efter lovens § 9 udbetales kvartalsvist bagud på baggrund af antallet af kilometer mellem bopæl og uddannelsessted pr. fremmødedag og kilometersatsen med fradrag af egenbetalingen.
Godtgørelse for januarkvartalet udbetales således i april.
Den foreslåede overgangsordning medfører, at der i hele første kvartal af 2008 vil blive anvendt en lavere sats for egenbetaling end hvad der følger af de gældende regler, hvilket udløser en større godtgørelse til den uddannelsessøgende for perioden, Overgangsordningen er på denne baggrund begunstigende for den uddannelsessøgende.
Til § 10 Lovens territoriale anvendelsesområde forslås at følge anvendelsesområdet for de otte hovedlove, der foreslås ændret.
Heraf følger, at lov om befordringsrabat til uddannelsessøgende i ungdomsuddannelser m.v., lov om folkeskolen, lov om vejledning af valg om uddannelse og erhverv, lov om folkehøjskoler, efterskoler, husholdningsskoler (fri kostskoler), lov om friskoler og private grundskoler m.v. og lov om ungdomsskoler ikke gælder for Færøerne og Grønland.
SU-loven finder anvendelse på Grønland, men ikke ved uddannelsesinstitutioner på Færøerne, og lov om befordringsrabat til studerende ved videregående uddannelser finder anvendelse på Færøerne og Grønland.
