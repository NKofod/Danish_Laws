Kendelse fra Pressenævnet i sag nr.  

 1/1999 Klaus  Hækkerup, M.F., der er medlem af  

 Folketingets Finansudvalg, har klaget til Pressenævnet over et indslag  

 bragt i TV 2 den 26. november 1998, idet han mener, at god presseskik er  

 tilsidesat.
Indslaget omtalte det netop indgåede  

 finanslovsforlig og dets økonomiske konsekvenser for  

 efterlønnens størrelse.
I starten af indslaget vistes en  

 tidligere SID-formand, der kritiserede Socialdemokratiet.
Senere i indslaget  

 blev der bragt følgende beregning:
"Forliget laver helt om på pensionsalderen, der  

 sænkes fra 67 til 65 år.
Efterlønsperioden beskæres  

 med 2 år.
Hvis man efter de regler, der gjaldt gør forliget,  

 valgte efterløn fra 60 til 62 år, ville man få 143.520 kr.  

 pr. år.
Efter de regler, der kommer til at gælde nu, bliver  

 efterlønnen indtil de 62 år kun på 91% af satsen og deraf  

 foretages modregning af kapitalpensionen, så den årlige  

 efterløn bliver reduceret til 124.000 kr.
Altså en forringelse i  

 de to år på cirka 20.000 kr. om året.
Efterlønnen over de 62 år ville, efter  

 reglerne før, betyde normal efterlønssats på 143.520 kr.  

 om året.
Det bliver også tilfældet nu, plus at der gives et  

 skattefradrag på 100.000 kr. i alt for de tre år.
Stort set  

 altså uændrede vilkår over 63 år." Umiddelbart efter udsendelsen rettede klageren telefonisk  

 henvendelse til TV 2, hvor han fik løfte om at blive ringet op af  

 redaktionssekretæren.
Dette skete imidlertid ikke.
 Den følgende dag bragte TV 2 følgende i  

 nyhedsudsendelsen kl. 19.00:
"Studie speak: Og som Socialdemokraterne selv siger,  

 forvirringen om de nye efterlønsregler er stor.
Så stor, at  

 regeringen som sagt sætter en landsdækkende oplysningskampagne i  

 gang.
Speak: Det er svære beregninger det her.
Vi  

 forsøgte i Nyhederne i aftes, men vores eksempel var ikke  

 rigtigt.
Derfor får De her en rettet, en præcis version af  

 konsekvenserne, den er bygget på Finansministeriets egne tal:
Der var travlhed i pakkeriet i Finansministeriet hele  

 dagen. 2000 frisktrykte brochurer med alt om de nye efterlønsregler er  

 nu på vej ud til videbegærlige danskere.
Og lad os så  

 få nogle tal på bordet:
(Der vises en grafisk opstilling) Hvis man som  Jørgen  Rasmussen overvejer at  

 gå på efterløn som 60 årig, ser regnskabet  

 sådan ud:
Som reglerne er i dag, falder efterløns ydelserne  

 gradvis i de første 5 år.
Samlet vil man få udbetalt et  

 beløb på 653.000 kr. før skat.
I den nye ordning starter man på et lidt lavere  

 beløb, som til gengæld fastholdes uændret.
Også her  

 er det samlede 653.000 kr.
Det er først når man fylder 65 år,  

 ændringerne for alvor slår igennem.
Før fik man tilsammen  

 235.000 kr. i de to sidste efterlønsår.
 Fremover må man nøjes med folkepension, og  

 det beløb svinger, når man medregner diverse ydelser fra  

 100-300.000 kr. over de to år.
 Konklusionen er, at enlige med ret til boligtilskud og  

 medicintilskud har fordel af den nye efterlønsordning, mens andre  

 mister penge.
(slut på grafikken) Det siger finansminister  Mogens  Lykketoft til TV 2.
 Og så endnu et eksempel, hvis  Jørgen  

  Rasmussen eller andre venter med at gå på pension til 62  

 års alderen, ser det sådan ud:
(Ny grafisk fremstilling) I den gamle ordning vil man få i alt 653.000 kr.  

 frem til man når den nuværende pensionsalder på 67  

 år.
Fremover får man i en kombination af efterløn  

 og folkepension.
Beløbet ender på et sted mellem 531-731.000 kr.  

 alt efter, hvor store pensionsydelser man har ret til.
Studie speak: Og alle tal i eksemplerne her er opgjort  

 før skat.
Og så skal jeg også tilføje, at en mindre  

 gruppe efterlønsmodtagere med store pensionsordninger vil få  

 nedsat efterlønsudbetalingerne.
Derfor  Poul  Nyrup  Rasmussen, lad mig først sige  

 undskyld hvis vi på Nyhederne lavede en fejl i går, og lad mig  

 så spørge dig, har hele Danmark misforstået de her regler  

  ." Klageren har anført, at det er i strid med god  

 presseskik, at fejlen i beregningen af efterlønseksemplerne  

 først blev rettet dagen efter og ikke allerede i 22-nyhederne samme  

 dag.
 Klageren har videre anført, at det samlede indslag  

 i sin helhed var tendentiøst.
 Endelig har klageren klaget over, at indslaget om  

 efterlønnen ikke blev udtaget af nyhedsudsendelsen kl. 22 den 26.  

 november 1998.
TV 2 har i en udtalelse anført, at man i dagene  

 omkring den 25. november 1998 satte fokus på finanslovsforslaget og  

 dets økonomiske konsekvenser.
Til brug herfor havde man anmodet  

 Finansministeriet om at foretage en beregning af efterlønnens  

 størrelse.
Da Finansministeriet ikke var i stand hertil den 26.  

 november, fik TV 2 PFA Pension til at udarbejde den beregning, der blev vist  

 i 19-nyhederne den 26. november 1998.
Umiddelbart efter nyhedsudsendelsen blev redaktionschefen  

 kontaktet af  Søren  Gregersen fra Socialdemokratiets Nyhedstjeneste,  

 af Socialdemokratiets arbejdsmarkedspolitiske ordfører  Poul  Erik  

  Dyrlund samt af Skatteministeriet.
Disse meddelte, at der i indslaget var  

 fremkommet urigtige oplysninger om finanslovsforslagets konsekvenser for  

 efterlønnen.
Ingen af dem fremkom imidlertid med et forslag til en  

 formulering af en berigtigelse af de i nyhedsudsendelsen bragte eksempler,  

 ligesom der endnu var stor usikkerhed om konsekvensberegningen.
 På grund af henvendelserne indgik taleksemplet ikke  

 i 22-nyhederne den 26. november 1998.
 TV 2 har videre anført, at man ønskede, at  

 en eventuel berigtigelse af taleksemplet skulle indeholde en præcis og  

 korrekt beregning af de økonomiske konsekvenser, og det blev derfor  

 besluttet, at beregningen skulle foretages af Finansministeriet og bringes i  

 19-nyhederne dagen efter.
TV 2 har i tilknytning hertil anført, at man  

 bestræber sig på altid at berigtige urigtige oplysninger hurtigst  

 muligt og gerne i kommende nyhedsudsendelser.
Da der imidlertid var  

 usikkerhed om beregningen af de økonomiske konsekvenser, fandt TV 2  

 det rigtigst, at beregningen blev foretaget af Finansministeriet, hvilket  

 først kunne ske den følgende dag.
 TV 2 har endelig oplyst, at redaktionschefen i mere end 1½  

 time talte med den socialdemokratiske ordfører,  Poul  Erik  Dyrlund,  

 om berigtigelsen af eksemplet.
 I sagens behandling har følgende  

 nævnsmedlemmer deltaget: Axel Kierkegaard, Finn Rowold, Tage Clausen og  

 Preben Sørensen.
 Pressenævnet udtaler:
 Pressenævnet finder, at et folketingsmedlem, der har  

 medvirket til indgåelse af et finanslovsforlig, har retlig interesse i  

 at klage over mediets behandling af dette forlig.
 Pressenævnet lægger til grund, at udformning  

 af dækkende eksempler på beregningen af efterløn  

 før og efter finanslovsforliget har været vanskelig, og at det  

 ikke har været oplagt, hvorledes en korrektion af de forkerte  

 oplysninger burde ske.
 Pressenævnet finder derfor ikke grundlag for at  

 kritisere, at TV 2 først bragte en revideret beregning i  

 nyhedsudsendelsen den følgende dag.
 Pressenævnet finder, at nyhedsudsendelsen kl. 19 den  

 26. november 1998 på en måde, der ikke kan kritiseres, har  

 søgt at belyse spørgsmålene i forbindelse med  

 finanslovsforligets betydning for den fremtidige beregning af  

 efterløn.
 Pressenævnet finder heller ikke grundlag for at  

 kritisere, at nyhedsudsendelsen kl. 22 samme dag i det hele taget  

 beskæftigede sig med efterlønsreformen.
 3 medlemmer   Axel Kierkegaard, Finn Rowold og Tage  

 Clausen   udtaler, at der ikke er grundlag for at kritisere, at TV 2 i  

 nyhedsudsendelsen kl. 22 undlod at oplyse om de indsigelser, der var  

 fremkommet i anledning af de taleksempler, der var bragt i nyhederne kl.  

 19.
 1 medlem   Preben Sørensen   udtaler: Da det straks  

 efter nyhedsudsendelsen den 26. november 1998 kl. 19 må have  

 stået TV 2 klart, at i hvert fald medlemmer af finansudvalget og  

 embedsmænd fra arbejds- og skatteministerierne mente, at eksemplet var  

 forkert, burde TV 2 i nyhedsudsendelsen kl. 22 samme aften have oplyst, at  

 der var kommet indvendinger imod beregningerne bragt i 19-nyhederne, og at  

 man ville vende tilbage med yderligere beregninger i udsendelsen den  

 følgende dag.
 I overensstemmelse med stemmeflertallet udtaler  

 Pressenævnet ikke kritik af TV 2.
 Afsagt den 17. marts 1999.
