I medfør af § 3, stk. 2, i lov om folkeskolen, jf. lovbekendtgørelse nr.  

 519 af 3. juli 1991 fastsættes herved følgende bestemmelser om faget tegnsprog i folkeskolen:
 § 1.  Formålet med undervisningen er, at eleverne øger  

 deres forståelse af tegnsproget og udvikler deres færdigheder i at bruge det  

 godt og alsidigt.
 Stk. 2.  Eleverne skal tilegne sig viden om tegnsprogets  

 egenart og variation og dets betydning for døve og hørehæmmedes liv og virke.
 Stk. 3.  Undervisningen skal medvirke til den enkelte  

 elevs alsidige udvikling og til, at folkeskolens formål kan realiseres for  

 elever med svære høretab.
 Stk. 4.  Undervisningen skal sætte eleverne i stand til  

 at kommunikere med andre tegnsprogsbrugere og - i situationer, hvor der er  

 tolk til rådighed - med normalt hørende, som ikke kan tegnsprog.
 Stk. 5.  Undervisningen skal medvirke til, at tegnsprog  

 i lighed med dansk fungerer både som redskabsfag og som dannelsesfag, så de  

 to sprog tilsammen kan udgøre en svært hørehæmmet elevs kulturgrundlag.
 § 2.  Undervisning i faget tegnsprog efter  

 bestemmelserne i denne bekendtgørelse omfatter elever med høretab, der er så  

 omfattende, at de - uanset brug af høreapparat - afskæres fra eller har meget  

 store vanskeligheder med at opnå en sikker kommunikation ved hjælp af tale,  

 og som er henvist til vidtgående specialundervisning.
§ 3.  Faget tegnsprog skal tilbydes alle elever med  

 hørenedsættelse, som beskrevet i § 2. Undervisningen kan tilrettelægges i  

 såvel specialskoler som i almindelige skoler.
Foregår undervisningen ved en  

 almindelig skole, kan den tilbydes i specialklasse eller på hold, eventuelt  

 ved en anden skole inden for amtskommunens område end den, hvor eleven er  

 indskrevet.
I helt særlige tilfælde kan undervisningen tilbydes som  

 enkeltmandsundervisning.
 Stk. 2.  Foregår undervisningen på anden skole end  

 hjemskolen, afholdes eventuelle særlige befordringsudgifter efter reglerne i  

 Undervisningsministeriets bekendtgørelse nr. 435 af 22. oktober 1979 om  

 befordring af børn og unge, der modtager specialundervisning og anden  

 specialpædagogisk bistand i henhold til folkeskolelovens § 19, stk. 2.
 § 4.  Afgørelsen af, om en elev skal tilbydes  

 undervisning i faget tegnsprog, træffes af amtsrådet efter indstilling fra  

 skolens leder og på grundlag af en vurdering fra pædagogisk-psykologisk  

 rådgivningskontor.
 Stk. 2.  Udgifterne til undervisningen afholdes af den  

 pågældende kommune eller amtskommune, jf. folkeskolelovens § 19, stk. 1 og 2,  

 og § 40.
 § 5.  Undervisningen i tegnsprog omfatter tilegnelsen  

 af de sproglige udtryksformer, den visuelle aflæsning samt kommunikationen  

 med andre tegnsprogstalende eller med hørende via tolk.
 Stk. 2.  Undervisningen må ikke begrænse elevens  

 deltagelse i folkeskolens obligatoriske fag.
 Stk. 3.  Undervisning i tegnsprog kan med forældrenes  

 samtykke gives uden for de i folkeskolelovens § 14, stk. 2 og 3, fastsatte  

 maksimale timetal.
 § 6.  For at varetage undervisning i faget tegnsprog i  

 folkeskolen skal den pågældende opfylde uddannelseskravene i henhold til  

 folkeskolelovens §§ 27 eller 28. Herudover skal den pågældende gennem  

 uddannelse og efteruddannelse eller på anden måde have tilegnet sig  

 kvalifikationer svarende til årskursus i tegnsprog på Danmarks Lærerhøjskole.
 § 7.  Bekendtgørelsen træder i kraft den 1. august  

 1992.
Undervisnings- og Forskningsministeriet,  

 den 6. november 1991 P.M.V.
