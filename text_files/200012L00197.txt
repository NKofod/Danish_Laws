Fremsat den 28. marts 2001 af  

 trafikministeren (Jacob Buksti) Forslag til Lov om ophævelse af lov om projektering  

 af udretning af jernbanestrækningen fra Eriknauer til Horsens og fra  

 Horsens til Skanderborg Lov nr. 342 af 20. maj 1997 om projektering af udretning af  

 jernbanestrækningen fra Eriknauer til Horsens og fra Horsens til  

 Skanderborg ophæves med virkning fra dagen efter denne lovs  

 bekendtgørelse i Lovtidende.
Bemærkninger til lovforslaget 1. Indledning I den politiske aftale af 24. oktober 1996 mellem  

 Socialdemokratiet, Det Radikale Venstre, Centrumdemokraterne, Venstre og Det  

 Konservative Folkeparti vedrørende DSB, som var et supplement til  

 DSB-rammeaftalen af november 1994, aftalte parterne at afsætte midler  

 til baneudretning og elektrificering i Østjylland på  

 strækningen Fredericia - Århus.
Det blev aftalt at  

 fremsætte en anlægslov.
Siden blev aftalen dog ændret til i  

 stedet at gælde en projekteringslov, således at der kunne blive  

 mulighed for yderligere analyser og undersøgelser vedrørende  

 strækningen fra Horsens til Skanderborg.
Lovforslaget blev fremsat den  

 19. marts 1997, jf.
Folketingstidende 1996-1997, till.
A, side 4380 ff.
Projekteringsloven, der foreslås ophævet,  

 giver trafikministeren bemyndigelse til at projektere en udretning af den  

 eksisterende jernbanestrækning fra Eriknauer til Horsens ved at  

 undersøge og projektere en ny jernbanestrækning syd for Hatting  

 i et mere direkte forløb.
Desuden giver projekteringsloven  

 trafikministeren bemyndigelse til at projektere en udretning af den  

 eksisterende jernbanestrækning i to alternative korridorer fra Horsens  

 til Skanderborg.
De i perioden 1997   1998 gennemførte  

 undersøgelser viste, at anlæggets gennemførelse vil blive  

 mere kompliceret end på forhånd antaget, navnlig på grund  

 af de specielle landskabelige forhold i området nord for Horsens.
Det  

 vil således medføre meget omfattende jordarbejder at  

 gennemføre anlægsarbejdet i det noget kuperede terræn  

 ligesom det vil kræve særlige foranstaltninger at indpasse  

 jernbanen i landskabet.
Den oprindelige anledning til at gennemføre en  

 udretning var den påtænkte elektrificering af  

 banestrækningen Fredericia   Århus.
Hvis udretningen  

 gennemførtes som led i elektrificeringsprojektet, kunne merudgiften  

 holdes betydeligt under, hvad udretningsprojektet vurderedes at beløbe  

 sig til som selvstændigt projekt.
 I lyset af de problemer, som de nærmere  

 undersøgelser af projektet har afdækket, og det forhold, at der  

 hverken i trafikaftalen af 26. november 1999 mellem regeringspartierne,  

 Socialistisk Folkeparti og Enhedslisten eller i aftalen af 24. januar 2001 om  

 investeringer på trafikområdet mellem regeringspartierne,  

 Venstre, Det Konservative Folkeparti og Centrumdemokraterne er afsat midler  

 til udretningsprojektet, skønnes grundlaget for at opretholde  

 projekteringsloven at være faldet bort.
 Lovforslaget fjerner på den baggrund en  

 unødvendig usikkerhedsfaktor for borgere, som ejer fast ejendom  

 beliggende inden for de områder, der er omfattet af  

 projekteringsloven.
 Hvis elektrificeringsprojektet i Østjylland  

 på et senere tidspunkt genoptages, må det antages, at der vil  

 blive tale om en elektrificering af den eksisterende linie via  

 Hovedgård.
2. Administrative og økonomiske konsekvenser for stat, kommuner  

 og amtskommuner Forslaget har ingen administrative eller økonomiske  

 konsekvenser for stat, kommuner og amtskommuner.
3. Administrative og økonomiske konsekvenser for  

 erhvervslivet Forslaget har ingen administrative eller økonomiske  

 konsekvenser for erhvervslivet.
4. Administrative konsekvenser for borgerne Forslaget har ingen administrative konsekvenser for  

 borgerne.
5. Forslagets miljømæssige konsekvenser Forslaget har ingen miljømæssige  

 konsekvenser.
6. Forholdet til EU-retten Forslaget indeholder ikke EU-retlige aspekter.
7. Høring Forslaget har været sendt i høring hos de  

 berørte amtskommuner og kommuner.
8. Vurdering af konsekvenserne af lovforslaget Positive konsekvenser/mindreudgifter Negative konsekvenser/merudgifter Økonomiske konsekvenser for stat, kommuner og  

 amtskommuner Nej Nej Administrative konsekvenser for stat, kommuner, og  

 amtskommuner Nej Nej Økonomiske konsekvenser for erhvervslivet Nej Nej Administrative konsekvenser for erhvervslivet Nej Nej Miljømæssige konsekvenser Nej Nej Administrative konsekvenser for borgerne Nej Nej Forholdet til EU-retten Lovforslaget indeholder ikke EU-retlige aspekter Bilag 1 I dette bilag er indsat den gældende formulering  

 af den lov, der ophæves.
Lov om projektering af udretning af jernbanestrækningen fra  

 Eriknauer til Horsens og fra Horsens til Skanderborg § 1. Trafikministeren bemyndiges til at undersøge og  

 projektere en udretning af jernbanestrækningen fra Eriknauer til  

 Horsens med hertil hørende anlæg som erstatning for den  

 eksisterende jernbanestrækning i en korridor syd for Hatting.
 § 2. Trafikministeren bemyndiges til at undersøge og  

 projektere en udretning af jernbanestrækningen fra Horsens til  

 Skanderborg med hertil hørende anlæg som erstatning for den  

 eksisterende jernbanestrækning i to alternative korridorer:
 1)	Fra Horsens mod nord i en korridor, der er placeret øst for  

 Den Midtjyske Motorvej (M 60) og vest for Egebjerg, Gedved og Tebstrup,  

 indtil korridoren mødes med den eksisterende jernbanestrækning  

 syd for Skanderborg.
 2)	Fra Horsens mod nord i en korridor, der er placeret vest for den  

 eksisterende jernbanestrækning, Kattrup og Brørup og øst  

 for Egebjerg, Gedved og Tebstrup, indtil korridoren mødes med den  

 eksisterende jernbanestrækning syd for Skanderborg.
§ 3. Såfremt der i tiden, indtil forslag til  

 anlægslov for baneudretning af en af de i §§ 1 og 2 nævnte  

 jernbanestrækninger kan være udarbejdet og vedtaget, projekteres  

 eller udføres bebyggelse eller andre foranstaltninger, som i  

 væsentlig grad skønnes at ville vanskeliggøre eller  

 væsentligt fordyre en senere gennemførelse af anlæggene,  

 kan trafikministeren erhverve de arealer m.v., der er fornødne til  

 anlæggenes gennemførelse.
Stk. 2. Erhvervelse kan om fornødent ske ved  

 ekspropriation efter reglerne i lov om fremgangsmåden ved  

 ekspropriation vedrørende fast ejendom.
 § 4. Loven træder i kraft dagen efter  

 bekendtgørelsen i Lovtidende.
