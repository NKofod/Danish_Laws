Skriftlig fremsættelse (8. oktober  

 1998) Finansministeren (Mogens Lykketoft):
 Hermed skal jeg for det høje Ting  

 fremsætte:
 Forslag til lov om afvikling af Kongeriget Danmarks  

 Hypotekbank og Finansforvaltning.
(Lovforslag nr.
L 26).
Lovforslaget har til formål at afvikle  

 Hypotekbankens bankvirksomhed over en årrække.
Efter 1. januar  

 1999 vil banken principielt ikke længere optage nye lån eller  

 afgive tilsagn om nye udlån, hvorefter der alene resterer en afvikling  

 af de eksisterende lån og udlån, hvorefter banken vil blive  

 ophævet.
Kongeriget Danmarks Hypotekbank blev oprettet i 1906 med  

 det formål at virke som et mellemled mellem de udenlandske  

 kapitalmarkeder og det danske.
På daværende tidspunkt havde mange  

 sektorer, heriblandt specielt landbruget, et stort behov for kapital til  

 investeringer, men da ønsket om investeringer ofte var større  

 end opsparingen, måtte denne kapital hentes i udlandet.
Den umiddelbare  

 finansiering af investeringerne fandt som oftest sted gennem  

 realkreditinstitutterne, og det blev derfor Hypotekbankens opgave at optage  

 lån i udlandet med henblik på at købe  

 realkreditobligationer i Danmark.
I 1954 fik banken adgang til også at  

 yde direkte udlån til kommuner og lignende, og siden 1973 har banken  

 haft generel adgang til foretage udlån til investeringsopgaver af  

 samfundsmæssig betydning.
Banken har gennem tiden medvirket ved  

 gennemførelsen af forskellige erhvervsstøtteordninger, herunder  

 blandt andet den såkaldte K-låneordning i perioden 1978-85,  

 ligesom banken i begyndelsen af 1980 erne finansierede en stor del  af  

 naturgasprojektet.
Imidlertid har blandt andet de stadigt mere effektive  

 kapitalmarkeder og den positive udvikling i den danske økonomi  

 medført, at långivningen til bankens oprindelige  

 udlånsområde nu stort set er standset.
 I konsekvens heraf foreslår regeringen, at banken  

 nedlægges ved afvikling af de eksisterende aktiviteter, hvorefter de  

 tilbageværende aktiver mv. overføres til statskassen.
Det foreslås, at banken ikke ophæves med det  

 samme, men afvikles over en årrække.
Grunden hertil skal  

 søges i risikoen for, at långivere og swapmodparter i modsat  

 fald ville opsige deres engagementer til øjeblikkelig indfrielse,  

 hvilket ville indebære en mulighed for et tab for banken/statskassen  

 på omkring 4-500 mill. kr.
 I stedet videreføres banken som den samme juridiske  

 enhed, men som en afviklingsvirksomhed med en forenklet ledelsesform.
 I konsekvens af bankens afvikling foreslås enkelte  

 andre ændringer i studiegældslovgivningen, lov om Kongeriget  

 Danmarks Fiskeribank, tips- og lottoloven og forskellige love inden for  

 Undervisningsministeriets område.
 Idet jeg i øvrigt henviser til lovforslagets  

 bemærkninger, anbefaler jeg forslaget til Folketingets velvillige  

 behandling.
