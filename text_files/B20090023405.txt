Bekendtgørelse om henlæggelse af visse beføjelser på boligområdet til Erhvervs- og Byggestyrelsen samt om afskæring af klageadgang I medfør af § 31D i byggeloven, jf. lovbekendtgørelse nr. 452 af 24. juni 1998, som ændret ved lov nr. 514 af 17. juni 2008, § 4, stk. 3 og 4, i lov om forbrugerbeskyttelse ved erhvervelse af fast ejendom m.v., jf. lovbekendtgørelse nr. 1142 af 28. september 2007, § 9a, stk. 6, i lov om bygnings- og boligregistrering, jf. lovbekendtgørelse nr. 767 af 12. september 2002, som ændret ved § 2 i lov nr. 406 af 28. maj 2003, § 13, stk. 3, i lov nr. 119 af 24. februar 2004 om registrering af ledningsejere og § 31 i lov om omsætning af fast ejendom, jf. lovbekendtgørelse nr. 1073 af 2. november 2006, fastsættes:
Henlæggelse af beføjelser til Erhvervs- og Byggestyrelsen § 1 . Hvor Økonomi- og Erhvervsministeren i henhold til nedenstående lovgivning og i medfør af heraf fastsatte retsforskrifter tillægges administrative beføjelser, udøver Erhvervs- og Byggestyrelsen disse beføjelser samt modtager underretning om materiale:
 1) Lov om andelsboligforeninger og andre bofællesskaber.
 2) Lov om ejerlejligheder.
 3) Lov om leje af erhvervslokaler m.v.
 4) Lov om brandsikring af ældre beboelsesbygninger m.v.
 5) Byggeloven.
 6) Lov om registrerede arkitekter.
 7) Lov om statens byggevirksomhed m.v.
 8) Lov om statsgaranti til skoler og forsøgsbyggeri m.v.
 9) Lov om forbrugerbeskyttelse ved erhvervelse af fast ejendom m.v.
 10) Lov om indhentning af tilbud i bygge- og anlægssektoren.
 11) Lov om bygnings- og boligregistrering.
 12) Lov om registrering af ledningsejere.
 13) Lov om almene boliger samt støttede private andelsboliger m.v.
 14) Lov om omsætning af fast ejendom.
 Stk. 2. Erhvervs- og Byggestyrelsen afgør i henhold til lov om hegn klage over Københavns Kommunes forbud mod anbringelse af hegn i skellinien mellem grundstykker.
Klageadgang § 2. Afgørelser, som Erhvervs- og Byggestyrelsen træffer i medfør af de i § 1, stk. 1, nr. 5, 9, 11, 12 og 14, nævnte love kan ikke indbringes for Økonomi- og Erhvervsministeren.
 Stk. 2. Afgørelser, der er truffet af Erhvervs- og Byggestyrelsen efter bemyndigelse i medfør af § 1, stk. 1, nr. 14 eller bestemmelser, fastsat med hjemmel heri, kan indbringes for Erhvervsankenævnet.
Ikrafttræden § 3. Bekendtgørelsen træder i kraft den 1. april 2009.
 Stk. 2. Bekendtgørelse nr. 359 af 23. maj 2005 om henlæggelse af visse beføjelser på boligområdet til Erhvervs- og Byggestyrelsen samt om afskæring af klageadgang ophæves samtidig.
