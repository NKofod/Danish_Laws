 Denne At-meddelelse oplyser om transportable personløftere med  

 arbejdsstandplads, bortset fra transportable personløftere til  

 brandsluknings- og redningsarbejde.
Transportable personløftere med arbejdsstandplads er beregnet til at løfte  

 personer og materialer til ønsket arbejdshøjde for udførelse af montage,  

 reparation og andet midlertidigt arbejde.
De består af en arbejdsplatform  

 eller arbejdskurv, som er monteret på et motordrevet køretøj eller  

 transportabel undervogn, og som ved en maskinelt drevet løfteindretning kan  

 indstilles i ønsket højde og position.
 Indrettes andre redskaber, som fx mobilkraner, lastbilmonterede kraner og  

 entreprenørmaskiner, til personløft med en arbejdsstandplads direkte  

 fastgjort til redskabets bevægelige udliggerarm, skal redskabet sikkerheds-  

 og sundhedsmæssigt være indrettet mindst lige så forsvarligt som en  

 transportabel personløfter med arbejdsstandplads.
Transportable personløftere med arbejdsstandplads skal opfylde  

 arbejdsmiljølovgivningens bestemmelser for tekniske hjælpemidler.
Ud fra  

 disse bestemmelser stilles efter Arbejdstilsynets administrative praksis  

 følgende krav:
Brugsanvisning Ved enhver levering (salg, udlejning og udlån) skal der medfølge  

 skriftlige anvisninger på dansk om betjening, brug og vedligeheldelse.
 Brugsanvisningen skal altid opbevares ved personløfteren.
Anmeldelse En transportabel personløfter skal anmeldes til den lokale  

 arbejdstilsynskreds før ibrugtagning første gang for hver ny ejer.
 Ny anmeldelse for samme ejer skal også foretages før ibrugtagning efter  

 væsentlig ombygning eller reparation, og hvis der i forbindelse med ny  

 opstilling af personløfteren foretages væsentligt monteringsarbejde.
 Dokumentation for anmeldelsen skal fremgå af journalen.
Anmeldelsen foretages på en særlig blanket, som kan rekvireres hos  

 Arbejdstilsynet (form. nr.
B 83.93).
Journal På eller i nærheden af enhver personløfter skal der findes en journal.
 Det skal af journalen fremgå, præcis hvilken personløfter den hører til.
 Journalen skal bl.a. indeholde:
 1. Dokumentation for undersøgelse af personløfterens  

 stabilitet.
 2. Dokumentation for belastningsprøver.
 3. Dokumentation for anmeldelser.
 4. Certifikat for bæremidler.
 5. Oplysning om eftersyn og evt. konstaterede fejl og  

 mangler, samt hvilke forholdsregler der er taget, herunder det næste  

 eftersyn.
 6. Oplysninger om reparationer af sikkerheds- og  

 sundhedsmæssig betydning, samt hvilke forholdsregler der er taget, før  

 personløfteren igen tages i brug.
 7. Oplysninger om udskiftning af bæremidler.
 8. Oplysninger om Arbejdstilsynets påbud vedrørende  

 personløfteren.
 Det skal tydeligt fremgå, hvem der er ansvarlig for de enkelte  

 oplysninger, der indføres i journalen.
 Personløfterjournal kan købes hos Industriens Forlag, best. nr. 5132-01, -  

 se også At-anvisning nr. 2.3.0.2.
Belastningsprøve En transportabel personløfter skal i forbindelse med anmeldelsen have  

 været underkastet en statisk prøvebelastning.
 Attest for prøvebelastningen skal opbevares i journalen.
 En personløfter skal normalt prøvebelastes statisk med 50%, dog mindst 100  

 kg, over største tilladte arbejdsbelastning, medmindre andet fremgår af  

 leverandørens brugsanvisning.
 En dynamisk belastningsprøve skal normalt gennemføres med en prøvelast på  

 25% over største tilladte arbejdsbelastning.
 Se også At-anvisning nr. 2.3.0.3 om belastningsprøver.
Indretning Arbejdspladsen (kurv eller platform) skal på alle sider have en 1 m høj  

 indhegning.
Den kan bestå af egnet plademateriale eller af et fast, solidt  

 rækværk med mindst en knæliste og en 150 mm høj fodliste, der slutter tæt til  

 gulvet.
 Som sikring mod at personer kan glide ud, eller at værktøj og materialer  

 kan falde ned, kan rækværket være udfyldt med plade eller tæt og solidt net.
 For at undgå klemning af hænderne skal der være anbragt en håndliste 100  

 mm inden for og 100 mm over indhegningens overkant.
Låge i indhegning må ikke åbne udad.
Den skal være selvlukkende og  

 forsynet med solidt og automatisk virkende lukketøj.
 Standpladsen skal være forsynet med forankringspunkter for fastgørelse af  

 personlige værnemidler - sikkerhedsliner - til sikring mod fald for det antal  

 personer, der kan befinde sig på standpladsen.
Standpladsens gulv skal være skridsikkert og have afløb for regnvand.
Der  

 må dog ikke findes åbninger i gulvet, som værktøj eller materialer kan falde  

 ned igennem.
 Standpladsens gulv skal altid være vandret.
Der skal være let adgang til standpladsen.
Er den i laveste stilling mere  

 end 500 mm over terræn eller køretøjets lad, skal der være en fast anbragt  

 trappe eller stige med håndliste eller anden støttemulighed.
 Umiddelbart ved adgangen til standpladsen skal der være en tydelig  

 angivelse af den største tilladte belastning.
Belastningen skal udtrykkes som maksimalt tilladt belastning i kg og som tilladte antal personer + øvrige belastning.
 Vægten af en person regnes til 85 kg.
 Standpladsen skal findes et tydeligt skilt med kortfattet brugsforskrift.
Hvis det er en forudsætning for brugen, at undervognen står vandret, skal  

 der være libelle, lod eller anden indretning til kontrol af den vandrette  

 stilling.
Det skal være muligt at justere stillingen.
 På personløftere, hvis stabilitet er afhængig af støttebenenes placering,  

 må arbejdsstandpladsen ikke kunne bringes i arbejdsstilling, medmindre  

 støttebenene er i støttende stilling.
 Løftere, der skal benyttes på et færdselsareal, skal have gult  

 advarselsblink.
De dele af løfteren, som kan frembyde fare, bør være malet med gule og  

 sorte advarselsstriber eller røde og hvide striber.
Det gælder for eksempel  

 selve standpladsen, støttebenene og de dele, der kan svinge ud eller sænkes  

 så langt ned, at de kan ramme personer eller kan blive påkørt.
Betjeningsorganer Styring af arbejdsstandpladsens bevægelser må under arbejdets udførelse  

 kun ske med betjeningsorganer på arbejdsstandpladsen.
 Betjeningsorganerne skal virke, så bevægelsen standser, når  

 betjeningsorganet slippes (dødmandskanpfunktion).
 Betjeningsgreb skal bevæges i samme retning, som den bevægelse de styrer.
Betjeningsorganer skal være placeret og udformet, så utilsigtet påvirkning  

 er forhindret.
For eksempel skal trykknapper være forsænket eller forsynet  

 med krave.
 Betjeningsorganernes funktion skal være angivet ved let forståelige  

 piktogrammer (symboler) eller dansk tekst.
 Energitilførslen skal kunne afbrydes, for eksempel med nøgleafbryder, for  

 at forhindre uvedkommende i at benytte løfteren.
 Der skal være nødstop ved betjeningsstedet på eldrevne eller elstyrede  

 personløftere.
PÅ undervogn eller køretøj skal der være en indretning til at sænke  

 standpladsen i nødstilfælde.
Indretningen skal være sikret imod betjening af  

 uvedkommende, og dens funktion skal være tydeligt markeret.
Brug Leverandørens anvisninger skal følges.
Ved opstilling skal det sikres, at underlaget kan bære.
For løftere med  

 støtteben kan ekstra underlag under støttebenene være påkrævet.
 Ved opstilling på færdselsområde skal der etableres trafikafmærkning efter  

 vejmyndighedens og politiets bestemmelser.
 Pas på elledninger.
 Personer på arbejdsstandplads skal anvende faldsikringsudstyr bestående af  

 sikkerhedssele og sikkerhedsline.
 Ved enhver indstillingsmanøvre med standpladsen - især ved sænkning - skal  

 føreren sikre sig, at der ikke er personer så nær løfteren, at de kan komme i  

 fare.
 Løfteren må kun benyttes, når der på stedet er en person, som i en  

 nødsituation kan sænke standpladsen.
 Arbejdsstandpladsen på transportable personløftere må ikke forlades, når  

 denne befinder sig i løftet stilling.
 Transportable personløftere må normalt kun flyttes med ubemandet  

 standplads i transportstilling.
 Der er dog to undtagelser:
1. Køretøjer, som har standplads, der kun kan løftes  

 lodret, og som er tilstrækkeligt stabile uden støtteben, må flyttes med hævet  

 og bemandet standplads over korte strækninger, når - underlaget er jævnt og bæredygtigt - standpladsens gulv er højst 2 m over kørebanen - den fri højde over standpladsen er mindst 2 m.
 2. Motorkøretøjer, som har tredimensionalt bevægelig  

 standplads må flyttes med hævet og bemandet standplads på følgende  

 betingelser:
 Det skal fremgå af leverandørens forskrifter, at personløfterens  

 stabilitet tillader denne anvendelse.
 Det skal være automatisk sikret, at standpladsen ikke kan føres hen i  

 stillinger, hvor stabiliteten kun kan sikres ved brug af støtteben.
 Kørehastigheden må højst være 5 km i timen.
 Der skal være telefon- eller radioforbindelse mellem en person på  

 standpladsen og føreren af køretøjet.
 Underlagetskal være jævnt og bæredygtigt.
 Føreren af køretøjet skal hvae frit udsyn fremad og opad.
Unge under 18 år Unge under 18 år må ikke beskæftiges som fører eller operatør og må ikke  

 udføre arbejde i arbejdskurv over 5 meters højde.
Vedligeholdelse Under reparations- og vedligeholdelsesarbejder skal standpladsen være i  

 transportstilling eller understøttet af en forsvarlig blokeringsanordning.
 Konstateres væsentlige fejl og mangler ved personløfteren, skal den tages  

 ud af brug og må ikke benyttes, før den er bragt i orden.
 Reparation go vedligeholdelse må kun udføres af sagkyndige, og  

 leverandørens anvisninger i så henseende skal følges.
 Mindst een gang hver 12. måned skal personløfteren gennemgå et  

 hovedeftersyn, afprøves og prøvebelastes af leverandøren eller anden  

 sagkyndig.
 Eftersyn, afprøvninger, prøvebelastninger og eventuelle reparationer skal  

 dokumenteres i journalen.
 Tilsvarende eftersyn skal foretages af en brugt personløfter, inden ny  

 ejer tager den i brug.
 Se også At-anvisning nr. 2.3.0.2 og At-meddelelse nr. 2.02.11.
Jens Andersen --------------------------------------------------------------------- Baggrund:
- Bekendtgørelse om indretrning af tekniske hjælpemidler - Bekendtgørelse om anvendelse af tekniske hjælpemidler - Bekendtgørelse om unges farlige arbejde --------------------------------------------------------------------- Nummer og dato på nævnte bekendtgørelser findes i At-meddelelse nr.  

 0.02.1, der indeholder en fuldstændig fortegnelse over gældende love,  

 bekendtgørelser og At-anvisninger om arbejdsmiljø.
