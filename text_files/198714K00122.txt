Nr BTL 122 Betænkning over Forslag til lov om ændring af lov om  

 arbejdsskadeforsikring (Kompensation for arbejdsgivernes udgifter til  

 arbejdsskadeforsikring)   

 Nr L 122 1987-88, 1. samling Afgivet af Socialudvalget Afgivet: 19871214 Udvalget har behandlet lovforslaget i nogle møder og har herunder stillet spørgsmål til socialministeren, som denne har besvaret skriftligt.
Der er af socialministeren stillet ændringsforslag, hvorom henvises til de ledsagende bemærkninger.
Herefter indstiller et flertal (udvalget med undtagelse af Socialistisk Folkepartis og Fremskridtspartiets medlemmer) lovforslaget til vedtagelse med de af socialministeren stillede ændringsforslag.
Et mindretal inden for flertallet (Socialdemokratiets medlemmer af udvalget) henviser i øvrigt til mindretallets betænkningsbidrag til forslag til lov om arbejdsmarkedsbidrag (L 118).
Et mindretal (Socialistisk Folkepartis medlemmer af udvalget) bemærker, at lovforslaget medfører, at arbejdsgiverne får en kompensation på 1.800 kr. pr. fuldtidsbeskæftiget for udgifter til arbejdsskadeforsikring.
Efter Socialistisk Folkepartis opfattelse er et af midlerne til at begrænse de alt for mange arbejdsskader, at der påføres arbejdsgiverne en langt stærkere økonomisk tilskyndelse til at forbedre arbejdsmiljøet.
Det sker ikke ved dette lovforslag, hvorfor Socialistisk Folkeparti indstiller det til forkastelse ved 3. behandling.
Et andet mindretal (Fremskridtspartiets medlem af udvalget) indstiller lovforslaget til forkastelse ved 3. behandling.
Ændringsforslag Af socialministeren, tiltrådt af et flertal (udvalget med  

 undtagelse af SF og FP):
Til § 1 1) Det under nr. 1 foreslåede § 42, stk. 2, affattes  

 således:
»Stk. 2. Som kompensation for udgifter til arbejdskadeforsikring ydes et beløb til virksomheder, der er registreret efter lov om arbejdsmarkedsbidrag og er omfattet af lov om Arbejdsgivernes Elevrefusion.
Beløbet beregnes af ATP på grundlag af de samlede bidrag til ATP, som er modtaget fra arbejdsgiveren i en forudgående 3 måneders periode.
Beløbet udgør 1.800 kr. for hver gang, arbejdsgiveren indbetaler et beløb, der svarer til fuldt bidrag efter § 15, stk. 1, 1. pkt., og stk. 2, 1. pkt., i lov om Arbejdsmarkedets Tillægspension.« 2) Det under nr. 1 foreslåede § 42, stk. 3, udgår.
 Stk. 4 bliver herefter stk. 3.
3) I den under nr. 2 foreslåede § 54 a ændres »,  

 hvorvidt en virksomhed er berettiget til beløb efter § 42, stk. 2, 2. pkt., og om beløbets beregning,» til: »beregning af beløb efter § 42, stk. 2, 2. og 3. pkt.,».
Til § 2 4) Som 2. pkt. indsættes:
»Beløbet beregnes og udbetales første gang på grundlag af bidrag til ATP, der modtages i perioden 16. marts til 15. juni 1988.
ATP-bidrag, der vedrører tiden før lovens ikrafttræden, kan ikke indgå i beregningen.« Bemærkninger Til nr. 1 og 2 Af lovforslagets affattelse af § 42, stk. 3, samt bemærkningerne hertil fremgår, at det er hensigten, at private institutioner, hvis udgifter overvejende finansieres af offentlige midler, ikke skal kunne modtage kompensation for ATP-bidrag, og at denne kreds i princippet tænkes afgrænset på samme måde som den kreds af arbejdsgivere, der ikke har ret til refusion og tilskud i henhold til lov om Arbejdsgivernes Elevrefusion.
Da det af administrative grunde imidlertid er mest hensigtsmæssigt, at afgrænsningen af, hvilke arbejdsgivere der kan modtage kompensation for indbetalte ATP-bidrag, er helt den samme som kredsen af arbejdsgivere, som er omfattet af lov om Arbejdsgivernes Elevrefusion - for så vidt de også er registreret efter lov om arbejdsmarkedsbidrag - foreslås det, at denne afgrænsning fastslås i selve lovteksten.
Samtidig foreslås det af teknisk-administrative grunde præciseret, at det er en forudsætning for at få den fulde kompensation for udgifterne til arbejdsskadeforsikringen, at der betales det fulde ATP-bidrag for almindelige private arbejdsgivere efter de pr. 1.
januar 1988 forhøjede satser.
De formentlig få arbejdsgivere, der efter 1. januar 1988 indbetaler det uændrede ATP-bidrag efter ATP-lovens § 4 a og samtidig er omfattet af lov om Arbejdsgivernes Elevrefusion, vil kun have ret til en forholdsmæssig refusion.
Der er f.eks. tale om visse koncessionerede selskaber.
 Herudover foreslås nogle redaktionelle ændringer.
Til nr. 3 og 4 De foreslåede ændringer er af teknisk-administrativ karakter.
Jytte Andersen ( S ) Graversen ( S ) Sonja Mikkelsen ( S ) Jytte Hilden ( S ) Erik B.
Smith ( S) nfmd.
Taanquist ( S ) Agerschou ( SF ) Birthe Hansen ( SF ) Karen Højte Jensen ( KF ) Lizzie Lichtenberg ( KF ) Merete Aarup ( KF ) Helge Adam Møller ( KF ) Britta Schall Holberg ( V ) Henrik Toft ( V ) Yvonne Herløv Andersen ( CD ) Pia Dahl ( FP ) Aase Olesen ( RV) fmd.
 Partierne KRF og FK havde ikke medlemmer i udvalget.
