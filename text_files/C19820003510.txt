 Med vedtagelsen af kommuneplanloven i 1975 blev der givet mulighed for at  

 gennemføre landzonelokalplaner for områder, hvor der - uanset at de skal  

 forblive i landzone - er et behov for at fastlægge en regulering af  

 bebyggelsesforholdene m.v. efter bestemmelserne i kommuneplanlovens § 18.
 Ved lov nr. 159 af 6. maj 1980 om ændring af lov om by- og landzoner  

 gennemførtes blandt andet en ændring i zonelovsadministrationen, således at  

 kompetencen til at meddele tilladelse efter lovens §§ 6-8 til udstykning og  

 byggeri i landzone automatisk overføres til kommunalbestyrelsen for områder,  

 der er omfattet af en landzonelokalplan.
 Blandt andet foranlediget af lovændringen udsender miljøministeriet et  

 revideret cirkulære af dags dato om by- og landzoneloven.
 Ved forhandlingerne med de kommunale organisationer om det nye  

 zonelovscirkulære er der fremkommet ønske om supplerende retningslinier for  

 lokalplanlægningen i landzone.
 Formålet med denne cirkulæreskrivelse er på denne baggrund at redegøre for  

 forskellige forhold vedrørende lokalplaner for landsbyområder, der skal  

 forblive i landzone.
 1. Forholdet til regionplanlægningen og  

 kommuneplanlægningen.
Der er i zonelovscirkulæret af 1982, kap.
III, pkt. 5, redegjort for  

 zonelovsadministrationen i forhold til region-, kommune- og lokalplaners  

 bestemmelser for landzone.
Som det fremgår heraf, skal regionplanerne indeholde retningslinier for  

 zonelovsadministrationen, dels i det åbne land, dels i landsbyer og mindre  

 bebyggelser.
På grundlag af de regionplanmæssige retningslinier fastsættes  

 mere konkrete bestemmelser i kommuneplanen både som grundlag for  

 udarbejdelsen af lokalplaner og som grundlag for kommunens administration  

 vedrørende det åbne land.
Det er en forudsætning for at området kan bevares i landzone, at  

 lokalplanen ikke giver mulighed for egnetlig byudvikling.
I tilfælde af at  

 der er tale om bymæssig bebyggelse, skal arealet overføres til byzone, se  

 også pkt. 2 nedenfor.
I forbindelse med udarbejdelsen af en landzonelokalplan må  

 kommunalbestyrelsen påse, at den kvote eller andre retningslinier for byggeri  

 i landzone, som er forudsat i regionplanen, ikke overskrides.
Kvoten kan  

 således, ligesom region- og kommuneplanmæssige bestemmelser i øvrigt, være  

 afgørende for, om der skal fastsættes bestemmelser, der med hensyn til  

 boligbyggeriets omfang indebærer en skærpelse i forhold til det generelle  

 krav om, at der ikke må ske en egentlig byudvikling, jfr. nedenfor under pkt.  

 6 om § 20-redegørelsen.
2. Hvornår skal der, og hvornår bør der udarbejdes en  

 lokalplan for en landsby? Spørgsmålet om hvornår der skal udarbejdes en lokalplan for et  

 landzoneområde - her en landsby - må altid afgøres konkret.
 Det er kommunalbestyrelsen, der i første instans må vurdere og tage  

 stilling til, om en påtænkt udstykning, bebyggelse eller ændret anvendelse er  

 af en sådan karakter, at foranstaltningen udløser lokalplanpligt efter  

 bestemmelsen i kommuneplanlovens § 16, stk. 3.
 Udløser en foranstaltning lokalplanpligt, vil det ofte være et spørgsmål,  

 om området ikke bør overføres til byzone.
 Om lokalplanpligt henvises i øvrigt til miljøministeriets cirkulære nr. 39  

 af 11. februar 1977 (opsamlingscirkulæret), pkt. 5. Endvidere indeholder  

 »Nyt fra planstyrelsen«, nr. 10, september 1980, eksempler på  

 principielle afgørelser om lokalplanpligt.
 Bortset fra de tilfælde, der er omfattet af lokalplanpligten efter § 16,  

 stk. 3, er det kommunalbestyrelsen, der afgør, om det er hensigtsmæssigt, at  

 der gennemføres en landzonelokalplan.
Der kan for eksempel tænkes at være behov for en lokalplanlægning, der  

 fastsætter bestemmelser for udstyknings-, vej- og bebyggelsesforholdene i et  

 eksisterende mindre landsbysamfund for et begrænset antal nybebyggelser inde  

 i landsbyen eller for at bevare den bestående bebyggelses ydre fremtræden.  

 Som et andet eksempel kan nævnes en lokalplan for en mindre landsby med det  

 formål at åbne for en vis begrænset tilvækst af bebyggelse uden for  

 landsbyens nuværende geografiske rammer.
Baggrunden kan være at skaffe  

 boliger til folk, der skal arbejde i landsbyen.
Ved kommunalbestyrelsens afgørelse af om der skal gennemføres en  

 landzonelokalplan for et område bør overvejes, om det som følge af den  

 påtænkte foranstaltning vil være hensigtsmæssigt at fastlægge bindende  

 retningslinier for området før zonelovssagens afgørelse, eller om man vil  

 kunne regulere udviklingen på tilfredsstillende måde ved kun at opnå  

 dispensation fra by- og landzoneloven.
I disse overvejelser må også indgå  

 spørgsmålet, om der i øvrigt er behov for en regulering af forholdene i  

 landsbyen.
En landzonelokalplan bør for at udgøre et egnet grundlag for at overføre  

 zonelovskompetencen til kommunalbestyrelsen indeholde en stillingtagen til  

 bebyggelsesforholdene m.v. i hele landsbyen.
Lokalplanen skal derfor normalt  

 ikke blot omfatte det område, hvor der er et aktuelt behov for byggeri.  

 Herved opnås også en klar afgrænsning mellem amtsrådets/Hovedstadsrådets og  

 kommunalbestyrelsens zonelovskompetence.
Om redegørelsen efter kommuneplanlovens § 20 for lokalplanens baggrund,  

 herunder forholdet til regionplanens retningslinier, henvises til pkt. 6  

 nedenfor, samt til zonelovscirkulæret af 1982, kap.
III, pkt. 6.
De mindre landsbyer i landzone vil kun undtagelsesvis være omfattet af de  

 foreløbige rammer efter kommuneplanlovens § 15, såfremt området skal forblive  

 i landzone.
Det kan derfor være en forudsætning for at gennemføre en  

 lokalplan i disse tilfælde, at kommunens § 15-rammer suppleres som angivet i  

 miljøministeriets cirkulære nr. 188 af 10. oktober 1978, nr. 3, om proceduren  

 for ændring og supplering af de godkendte § 15-rammer.
Der henvises endvidere  

 til pkt. 5 nedenfor om gennemførelsen af landzonelokalplaner.
 Når der foreligger en kommuneplan, skal et lokalplanforslag for en landsby  

 beliggende i landzone være i overensstemmelse med kommuneplanens rammer, jfr.  

 kommuneplanlovens § 25.
 3. Indholdet af landzonelokalplaner.
For så vidt angår udformningen af bestemmelser i en landzonelokalplan  

 henviser man til planstyrelsens Vejledning i kommuneplanlægning nr. 2 om  

 lokalplaners indhold og Vejledning nr. 4 om bevarende lokalplaner.
Man kan  

 endvidere henvise til den af Hovedstadsrådet udsendte planlægningsrapport nr.  

 16 om landsbyer i hovedstadsregionen 1979, der i afsnit B indeholder en  

 vejledning i lokalplanlægning, specielt for mindre bysamfund.
Dette afsnit af  

 Hovedstadsrådets rapport er af Landsbykommissionen optrykt og udsendt under  

 titlen: Lokalplanlægning i landsbyer, København 1980. - De nævnte  

 publikationer kan fås ved henvendelse til planstyrelsen, sekretariatet.
Kommuneplanloven indeholder ingen mindstekrav til indholdet af en  

 landzonelokalplan.
Bestemmelsen i § 18, stk. 2, gælder kun for et område, der  

 overgår til byformål eller til sommerhusbebyggelse.
Hvis der skal gennemføres  

 en lokalplan, bør denne imidlertid som nævnt omfatte hele landsbyen.
Hvis der  

 ikke allerede er taget stilling til lokalplanens indhold i § 15-rammerne  

 eller kommuneplanens rammedel, må der ved udarbejdelsen af forslag til en  

 lokalplan tages stilling til, i hvilket omfang der - udover den regulering  

 der er begrundet i den aktuelle bebyggelse m.v. - er behov for at træffe  

 bestemmelser om vej- og bebyggelsesforhold, områdets anvendelse, herunder til  

 offentlige anlæg, m.v.
Et eksempel på udformningen af en landzonelokalplan  

 findes i Kommuneplanvejledning nr. 4, afsnit III, eksempel a.
Man henleder navnlig opmærksomheden på undtagelsesbestemmelsen i  

 kommuneplanlovens § 18, stk. 3, for ejendomme, der ifølge en kommuneplan skal  

 anvendes til jordbrugsformål.
For sådanne ejendomme kan der ikke i en  

 lokalplan fastsættes bestemmelser efter § 18, stk. 1, nr. 3, om ejendommens  

 størrelse og afgrænsning, nr. 6 om bebyggelsens beliggenhed og terrænhøjde,  

 nr. 8 om de enkelte bygningers anvendelse (til jordbrugsformål) eller nr. 9  

 om udformning, anvendelse og vedligeholdelse af ubebyggede arealer og  

 bevaring af beplantning m.v.
Undtagelsesbestemmelsen for landbrugsejendomme  

 omfatter også de hertil hørende beboelsesbygninger med have eller parkanlæg.  

 Der kan derfor ikke med hjemmel i kommuneplanloven træffes bestemmelse om at  

 bevare særligt karakteristiske haveanlæg eller beplantning m.v. ved  

 landbrugsejendomme.
Derimod er undtagelsesbestemmelsen i § 18, stk. 3, ikke  

 til hinder for at træffe bestemmelse efter § 18, stk. 1, nr. 7, om  

 bebyggelsens omfang og udformning, for eksempel med hensyn til bygningshøjde  

 og farver, eller efter § 18, stk. 1, nr. 14, om bevaring af eksisterende  

 bebyggelse.
Blandt andet af hensyn til bestemmelsen i § 18, stk. 3, bør det  

 af lokalplanen fremgå, hvilke landbrugsejendomme der i kommuneplanen er  

 forbeholdt til fortsat anvendelse til dette formål.
Se for eksempel  

 Kommuneplanvejledning nr. 4, afsnit III, eksempel a. § 2, stk. 2.
 4. Forholdet til miljøbeskyttelsesloven.
De senere års tilvækst af boligbebyggelse til og bosætning i landsbyer af  

 personer uden lokal erhvervsmæssig tilknytning har i en række tilfælde  

 bevirket, at der er opstået konfliktsituationer som følge af lugt- og  

 støjgener, navnlig fra landbrugsejendomme med animalsk produktion.
Generne er  

 som hovedregel en følge af, at ny boligbebyggelse placeres for tæt på  

 landbrugsejendomme eller placeres med en forkert beliggenhed i forhold til  

 disse.
Miljøstyrelsen har i en vejledning nr. 1/1980 om  

 miljøbeskyttelsesloven i landsbyerne givet nogle retningslinier om  

 miljøbeskyttelseslovens anvendelse ved behandling af visse  

 forureningstilfælde i landsbyerne.
Det anføres blandt andet heri, at mange  

 konfliktsituationer vil kunne undgås ved en hensigtsmæssig placering af såvel  

 boliger som forurenende virksomheder i landsbyerne.
Det siges endvidere, at  

 det er vigtigt, at kommunalbestyrelserne i forbindelse med lokalplanlægningen  

 i den udstrækning, det er planmæssigt muligt, sikrer, at eksisterende  

 virksomheder - herunder landbrug - respekteres i rimeligt omfang ved  

 friholdelse af tilstrækkelige arealer mellem beboelser og den enkelte  

 virksomhed.
Det vil mest hensigtsmæssigt kunne ske ved, at der - eventuelt  

 ved bestemmelse herom i en lokalplan - ikke tillades udstykning og  

 boligbebyggelse inden for en vis afstand fra virksomheden - afhængig af  

 dennes karakter.
Til forebyggelse af støjulemper bør ny bebyggelse ligeledes  

 respektere visse afstande til større veje og jernbaner.
Der henvises i øvrigt  

 til miljøministeriets cirkulære af 22. februar 1977 om kortlægning og  

 planlægning efter miljøbeskyttelseslovens kap. 9 og sammenhængen med region-  

 og kommuneplanlægningen, samt til miljøstyrelsens vejledning nr. 2/1974 om  

 miljøhensyn ved planlægning.
 5. Gennemførelsen af landzonelokalplaner.
Planstyrelsen udsendte i 1976 Kommuneplanvejledning nr. 3 om lokalplaners  

 tilvejebringelse.
Denne vejledning er udgået, og den vil sammen med  

 Kommuneplanvejledning nr. 2, om lokalplaners indhold, blive taget op til  

 revision med henblik på udsendelse af en ny vejledning om lokalplaners  

 indhold til tilvejebringelse.
Indtil der foreligger en revideret udgave,  

 henviser man for så vidt angår lokalplaners tilvejebringelse til »Nyt  

 fra planstyrelsen«, nr. 8, der er udsendt i december 1979, og som  

 handler om lokalplanproceduren.
Der redegøres deri blandt andet i afsnit 2 for proceduren i forbindelse  

 med indsendelse af lokalplanforslag til planstyrelsen og andre statslige  

 myndigheder, herunder landbrugsministeriet.
Som bilag til publikationen er  

 blandt andet optrykt miljøministeriets cirkulæreskrivelse af 30. marts 1979  

 om varetagelse af statslige myndigheders sektorhensyn i kommuneplanlægningen,  

 og planstyrelsens cirkulære af 5. juli 1978 vedrørende varetagelsen af de  

 landbrugsmæssige interesser under lokalplanproceduren.
I afsnit 4 omtales proceduren for lokalplanforslag, som kræver ændringer i  

 de godkendte § 15-rammer.
Som bilag til »Nyt fra planstyrelsen« er  

 optrykt miljøministeriets cirkulære nr. 188 af 10. oktober 1978, om  

 proceduren for ændringer og suppleringer af de godkendte § 15-rammer.
 .6 § 20-redegørelsen.
 Ifølge kommuneplanlovens § 20 skal lokalplanen ledsages af en redegørelse  

 for, hvorledes planen forholder sig til kommuneplanen og øvrig planlægning  

 for området, herunder midlertidige rammer godkendt efter § 15, stk. 2. Om  

 eventuelle ændringer og suppleringer af § 15-rammerne henvises til ovennævnte  

 cirkulære af 10. oktober 1978, navnlig pkt. 3.
 For så vidt angår landzonelokalplaner må § 20-redegørelsen specielt  

 omfatte følgende forhold.
Baggrunden for, at der gennemføres en lokalplan for det pågældende  

 landzoneområde, for den valgte afgrænsning af området og for lokalplanens  

 indhold i hovedtræk.
Herunder må redegøres for begrundelsen for afgrænsningen  

 af det område, der er forbeholdt til fortsat jordbrugsformål.
 Der må gives en redegørelse for lokalplanens forhold til den øvrige  

 planlægning i området, primært de regionplan- og kommuneplanmæssige  

 forudsætninger.
Hvis lokalplanen åbner mulighed for ny boligbebyggelse i eller uden for  

 landsbyen, må § 20-redegørelsen indeholde oplysning om omfanget af det mulige  

 antal nye boliger og om en eventuel fastsat udbygningstakt i overensstemmelse  

 med regionplanens retningslinier eller om en aftale mellem amtsrådet og  

 kommunalbestyrelsen, jfr. zonelovscirkulæret 1982, kap.
III, pkt. 5.
Det bør endvidere fremgå af § 20-redegørelsen, at zonelovskompetencen i  

 medfør af by- og landzonelovens § 9 er overgået til kommunalbestyrelsen ved  

 lokalplanens endelige vedtagelse eller godkendelse, jfr. miljøministeriets  

 cirkulære nr. 115 af 14. juli 1980 om ændringer i lov om by- og landzoner,  

 pkt. 2. Om overførsel af zonelovskompetencen for så vidt angår områder, der  

 er omfattet af en landzonelokalplan, hvortil forslaget er vedtaget før den 1.  

 juli 1980, henvises til zonelovscirkulæret, kap.
VII, pkt. 35.
 7. Landsbykommissionens betænkning.
Opmærksomheden henledes i øvrigt på, at Landsbykommissionens betænkning,  

 der i form af 6 delbetænkninger er udsendt i 1980, indeholder en række  

 synspunkter om landsbyerne og planlægning.
Det gælder særlig betænkning nr.  

 930 fra maj 1981: Kultur, planlægning og medindflydelse, samt betænkning nr.  

 931 fra august 1981: Bidrag til en landsbypolitik.
Disse synspunkter bør  

 indgå i overvejelserne i forbindelse med både kommune- og lokalplanlægningen.
