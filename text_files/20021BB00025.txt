Fremsat den 31. oktober 2002 af  

 Anne Baastrup (SF),  

 Margrete Auken (SF) og Aage Frandsen (SF) Forslag til folketingsbeslutning om forbedring af mulighederne for at få meddelt fri  

 proces Folketinget opfordrer regeringen til inden udgangen af  

 2002 1.	at ændre justitsministerens bekendtgørelse om fri  

 proces således, at de indtægts- og beløbsgrænser,  

 der gælder for meddelelse af fri proces, ændres, således at  

 60 pct. af befolkningen er omfattet, 2.	at ændre justitsministerens bekendtgørelse om fri  

 proces således, at det bl.a. over for de myndigheder, der behandler  

 ansøgninger om fri proces, tydeliggøres, at princippet i  

 retsplejelovens § 330, stk. 1, hvorefter det er afgørende, om  

 ansøgeren skønnes at have rimelig grund til at føre  

 proces, lægges til grund ved behandlingen af ansøgningerne om  

 fri proces, i stedet for om der er udsigt til at vinde sagen, og 3.	at fremsætte lovforlag om ændring af retsplejeloven,  

 således at afslag på ansøgninger om fri proces  

 vedrørende retssager mod det offentlige kan indbringes for en uvildig  

 ankeinstans.
Bemærkninger til forslaget Fri proces Efter retsplejeloven og de i bekendtgørelse om fri  

 proces fastsatte regler kan der efter ansøgning meddeles en person fri  

 proces, såfremt ansøgeren skønnes at have rimelig grund  

 til at føre proces og ansøgeren ikke uden at lide  

 væsentligt afsavn kan betale de omkostninger, der er forbundet med  

 sagen.
Fri proces efter retsplejelovens § 330 kan meddeles, hvis  

 ansøgerens indtægtsgrundlag er 217.000 kr. eller mindre.
Lever  

 ansøgeren i ægteskab eller i anden samlivsform, kan fri proces  

 meddeles, hvis summen af ægtefællernes eller de samlevendes  

 indtægtsgrundlag er 275.000 kr. eller mindre.
Beløbene  

 forhøjes med 37.000 kr. for hvert barn under 18 år, som bor hos  

 eller forsørges af ansøgeren.
Beløbs- og  

 indtægtsgrænser reguleres hvert år med  

 satsreguleringsprocenten og bekendtgøres af justitsministeren.
Justitsministeren kan, når særlige grunde  

 taler derfor, efter ansøgning meddele fri proces, selv om  

 betingelserne angivet ovenfor ikke er opfyldt.
Dette gælder navnlig i  

 sager, som er af principiel karakter eller af almindelig offentlig interesse,  

 eller som har væsentlig betydning for ansøgernes sociale eller  

 erhvervsmæssige situation.
Fri proces medfører bl.a. fritagelse for  

 retsafgifter, beskikkelse af advokat, godtgørelse fra statskassen for  

 udgifter, som med føje er afholdt til f.eks. syns- og  

 skønsforretninger og fritagelse for at erstatte modpartens  

 sagsomkostninger.
Fri proces kan i bevillingen begrænses til enkelte af  

 de nævnte begunstigelser.
 Fri proces i sager i 1. instans meddeles af statsamtet.  

 Fri proces i anke- og kæresager meddeles af justitsministeren  

 (Civilretsdirektoratet). Reglerne om fri proces er fastsat i retsplejelovens  

 kapitel 31 og justitsministerens bekendtgørelse nr. 999 af 6. december  

 2001 om fri proces.
Ad 1. forslaget om en større dækningsgrad I rapporten Retshjælpsordninger i Danmark, marts  

 2002, udarbejdet for Advokatsamfundet, anføres bl.a., at fri  

 proces-ordningen og ordningen om offentlig retshjælp ved advokat efter  

 de gældende regler kun kan anvendes, hvor den samlede  

 husstandsindtægt ligger under 275.000 kr., og at ordningerne dermed kun  

 dækker ca. 30 pct. af befolkningen.
En af rapportens hovedkonklusioner  

 er, at 71 pct. af befolkningen går ind for, at den økonomiske  

 grænse for bl.a. fri proces udvides, så den i stedet for 30 pct.  

 af befolkningen dækker 50 pct.
Advokat Karsten Høj henviser i en artikel i Lov  

 & Ret, januar 2002, s. 26ff, til, at man ved fastsættelsen af  

 indtægtsgrænserne i 1988 antog, at ca. 60 pct. af befolkningen og  

 2/3 af familierne ville være omfattet.
Karsten Høj  

 anfører endvidere, at det er meget tvivlsomt, om den forudsatte  

 dækningsgrad for familier fortsat er gældende.
Forslagsstillerne finder, at intentionerne med fri  

 proces-reglerne ikke kan siges at leve op til virkeligheden i dag.
Der er  

 siden vedtagelsen sket en systematisk udhuling af de økonomiske rammer  

 med den konsekvens, at fri proces-muligheden ikke er til stede i det omfang,  

 som var forudset ved etableringen af ordningen.
Det giver en retsusikkerhed  

 for mennesker med almindelige indtægter, at de ikke kan få  

 ført deres sag ved de danske domstole.
 Forslagsstillerne foreslår på denne baggrund,  

 at justitsministerens bekendtgørelse om fri proces ændres  

 således, at de indtægts- og beløbsgrænser, der  

 gælder for meddelelse af fri proces, ændres, så der sikres  

 en dækningsgrad på 60 pct. af  befolkningen.
Ad 2. forslaget om betingelsen om rimelig grund til at føre  

 proces Efter retsplejelovens § 330, stk. 1, nr. 1, er det en  

 betingelse for bevilling af fri proces, at ansøgeren skønnes at  

 have rimelig grund til at føre proces.
Hvilke momenter, der skal  

 tillægges betydning ved udøvelsen af skønnet, er ikke  

 nærmere reguleret i loven.
Af justitsministerens bekendtgørelse  

 om fri proces fremgår, at der ved vurdering skal tages hensyn til  

 muligheden for at få sagen behandlet i Forbrugerklagenævnet eller  

 et klage- eller ankenævn, der er godkendt af  

 Forbrugerklagenævnet.
Herudover fremgår det af  

 bekendtgørelsens § 6, stk. 1: » Fri proces kan ikke meddeles, hvis det  

 efter en samlet vurdering af sagsgenstandens størrelse og art,  

 omkostningerne til sagen og udsigten til at sagen vindes, ikke skønnes  

 rimeligt at føre proces. « Der er således overladt de myndigheder,  

 der behandler ansøgninger om fri proces, et konkret skøn i det  

 enkelte tilfælde.
Advokat Karsten Høj henviser i sin artikel i Lov  

 & Ret, jf. ovenfor,  til forskellige forfatteres vurdering af den norm,  

 der gælder for den skønsmæssige bedømmelse af  

 kravet om rimelig grund til at føre proces, og henviser bl.a. til, at  

 det er blevet formuleret sådan, at sagen ikke behøver at  

 være en oplagt vinder.
Karsten Høj anfører endvidere, at  

 den standardiserede begrundelse, som statsamterne, Københavns  

 Overpræsidium og Civilretsdirektoratet i snart mange år har  

 anvendt, er, at ansøgeren skal have udsigt til at få medhold i  

 sin påstand, og at der andre gange henvises til, at der skal være  

 udsigt til at vinde sagen.
Alene ved anvendelsen af disse begrundelser  

 får man uvilkårligt det indtryk, at kravene til et positivt  

 resultat er høje: der skal være tale om en klar vindersag.  

 Karsten Høj konkluderer bl.a. på baggrund af en gennemgang af 2  

 sager, at der foreligger en restriktiv bevillingspraksis, hvor tvivlen ikke  

 kommer ansøgerne til gode, og at den norm, der rent faktisk  

 gælder og anvendes for skønsudøvelsen, synes at  

 være i strid med det, som lovgiver har haft til hensigt med det  

 opstillede krav om, at der skal være rimelig grund til at føre  

 retssag, for at der kan bevilges fri proces.
Efter forslagsstillernes opfattelse fremgår det  

 tydeligt af retsplejelovens § 330, stk. 1, at der skal bevilges fri proces,  

 hvis det skønnes, at ansøger har en rimelig grund til at  

 føre proces.
Det må efter ordvalget betyde, at man skal  

 skønne over, om det er rimeligt at føre proces, og ikke om man  

 kan forventes at vinde sagen.
Med hensyn til vurderingen af om det er  

 rimeligt at føre proces, er det i litteraturen præciseret, at  

 dette skøn skal udøves lempeligt, således at rimelig  

 tvivl kommer ansøger til gode.
Eller ved en negativ afgrænsning,  

 at det skal overvejes, om procesrisikoen er værd at løbe.
Det  

 vil sige, om risikoen for som tabende part at blive pålagt omkostninger  

 til modparten er for stor.
Myndighedernes standardbegrundelse for afslag er  

 derimod efter forslagsstillernes opfattelse en tillempet fortolkning af  

 loven: Ansøger har ikke udsigt til at vinde sagen.
Herved  

 udøves der et skøn af en myndighed, som i virkeligheden  

 vurderer, om sagen ved Højesteret vil kunne få et andet  

 resultat, med de begrænsninger, der ligger allerede i det forhold, at  

 ikke alle oplysninger er fremkommet i ansøgningen om fri proces.
 Forslagsstillerne foreslår på denne baggrund,  

 at justitsministerens bekendtgørelse om fri proces ændres  

 således, at det bl.a. over for de myndigheder, der behandler  

 ansøgninger om fri proces, tydeliggøres, at princippet i  

 retsplejelovens § 330, stk. 1, hvorefter det er afgørende, om  

 ansøgeren skønnes at have rimelig grund til at føre  

 proces, lægges til grund ved behandlingen af ansøgningerne om  

 fri proces, og ikke en vurdering af, hvorvidt der er udsigt til at vinde  

 sagen.
Ad 3. forslaget vedrørende sager mod det offentlige Efter forslagsstillernes opfattelse virker det mildt sagt  

 ikke betryggende for en ansøger, der ønsker at føre en  

 principiel sag mod det offentlige, at det offentlige blot kan afvise fri  

 proces med den begrundelse, at man ikke vil kunne vinde sagen.
Dertil kommer,  

 at sager mod det offentlige undertiden drejer sig om en persons fremtidige  

 indtægter i form af førtidspension m.m.
Sager mod det offentlige  

 er ikke sjældent ganske principielle og kan få vidtrækkende  

 konsekvenser for det offentlige.
Derfor må der være en  

 særlig betryggelse for den borger, som ønsker at anlægge  

 sag mod eksempelvis Den Sociale Ankestyrelse, hvor det kan dreje sig om en  

 systemfejl, som kan få afsmittende virkning på en lang  

 række andre sager.
 Efter forslagsstillernes opfattelse har den enkelte borger  

 således ikke tilstrækkelige retssikkerhedsgarantier, når  

 det drejer sig om sager mod det offentlige, herunder ikke mindst i sager, som  

 kan få afledede konsekvenser for andre sager.
Et eksempel var den principielle sag, hvor en gruppe  

 danskere ønskede rejst en sag mod statsministeren i  

 spørgsmålet, om Maastrichttraktaten var i overensstemmelse med  

 grundloven.
Først da Højesteret anerkendte denne gruppes ret  

 til at anlægge sag, fik de fri proces.
Det forekommer besynderligt, at  

 man ikke havde givet mulighed for via fri proces at sikre denne gruppe at  

 få afklaret en principiel diskussion, som havde eksisteret gennem  

 adskillige sager.
Forslagsstillerne foreslår derfor, at retsplejeloven  

 ændres således, at afslag på ansøgninger om fri  

 proces i retssager mod det offentlige kan indbringes for en uafhængig  

 ankeinstans.
Det er forslagsstillernes opfattelse, at en ny ordning kunne  

 etableres som en slags uafhængig ankeinstans, bestående f.eks. af  

 universitetsansatte, med særlig viden på området.
Der  

 henvises til overvejelser af denne karakter i forbindelse med etableringen af  

 Procesbevillingsnævnet.
Etablering af en uafhængig ankeinstans  

 vedrørende ansøgning om fri proces i sager mod det offentlige  

 skal endvidere ses i sammenhæng med de reelt manglende muligheder for  

 mange personer for at føre sager mod det offentlige på grund af  

 retsafgifternes størrelse.
Der sker ikke så sjældent, at  

 sagens genstand af domstolene vurderes at have en sådan  

 størrelse, at det bliver umuligt for ansøger at betale  

 retsafgiften, fordi man vælger en bestemt beregning af sagens  

 størrelse.
Som f.eks. i en sag, hvor det drejede sig om  

 hjemmehjælp, hvor man beregnede, hvor mange penge det ville koste  

 kommunen   og satte retsafgiften i relation hertil.
Ingen vil herefter kunne  

 få råd til at rejse en sag mod det offentlige, hvis man anvender  

 den type af beregning.
Dertil kommer, at det er en central bestemmelse i  

 grundloven, at domstolene har retten til at vurdere myndighedernes  

 skøn.
Fastsættes sagens økonomiske værdi ud fra  

 ovennævnte princip, vil det reelt afholde mange fra at anlægge  

 retssager og dermed indskrænke domstolenes kontrol med myndighederne.  

 For et par år siden blev der afsagt et par højesteretsdomme i  

 sager vedrørende tilkendelse af førtidspension.
Disse  

 afgørelser vurderer Kommunernes Landsforening vil koste det offentlige  

 ca. en mia. kr.
En uafhængig ankeinstans vil efter forslagsstillerne  

 opfattelse kunne sikre, at der i sådanne principielle sager bevilges  

 fri proces, herunder med hensyn til retsafgifter, alene ud fra en vurdering  

 af sagens principielle karakter.
Dermed bliver det sagen og ikke  

 retsafgifternes størrelse, der bliver afgørende for, om der  

 føres retssag.
Skriftlig fremsættelse Anne Baastrup Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om forbedring af  

 mulighederne for at få meddelt fri proces.
(Beslutningsforslag nr.
B 25).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
