Bekendtgørelse om særlige tilskud  

 til kommuner som følge af nedsættelse af den kommunale  

 grundskyld af produktionsjord i 1999 og 2000 I medfør af § 8 A, stk. 6, i lov om beskatning til  

 kommunerne af faste ejendomme, jf. lovbekendtgørelse nr. 808 af 4.  

 december 1990, som ændret ved lov nr. 211 af 9. april 1999,  

 fastsættes:
 § 1. Bekendtgørelsen omfatter de tilskud,  

 som statskassen for skatteårene 1999 og 2000 yder til kommuner som  

 følge af nedsættelse af den kommunale grundskyld af  

 produktionsjord, jf. § 8 A, stk. 5, i lov om beskatning til  

 kommunerne af faste ejendomme.
 § 2. Indenrigsministeriet foretager  

 opgørelsen af tilskuddene til de enkelte kommuner for skatteåret  

 2000. Opgørelsen sker på grundlag af indberetninger fra  

 kommunerne om størrelsen af den samlede nedsættelse for  

 skatteåret 2000 af den kommunale grundskyld af produktionsjord i de  

 enkelte kommuner, jf. § 8 A, stk. 4, i lov om beskatning til  

 kommunerne af faste ejendomme.
 § 3. Indenrigsministeriet udbetaler tilskuddene  

 til de enkelte kommuner for skatteåret 2000 i to lige store rater  

 henholdsvis den 31. marts og den 29. september 2000.
 § 4. De kommuner, der modtager tilskud, skal efter  

 Indenrigsministeriets anmodning indsende en af kommunens revision attesteret  

 erklæring om, at opgørelsen af nedsættelsesbeløbene  

 for skatteårene 1999 og 2000 er sket i overensstemmelse med  

 lovgivningens regler.
 § 5. Bekendtgørelsen træder i kraft  

 den 8. marts 2000.
