Der fandtes ikke grundlag for at yde hjælp efter bistandslovens § 37 i  

 et tilfælde, hvor ansøgeren efter afslutning af studium og indtil  

 uddannelsesårets udløb havde modtaget støtte fra Statens Uddannelsesstøtte og  

 måtte antages gennem studiestøtten at have haft det fornødne til sit  

 underhold.
I et tilfælde, hvor ansøgerens behov for hjælp i tiden indtil  

 uddannelsesårets udløb skyldtes, at han havde opbrugt sit studielån og var  

 uden midler, fandtes forholdet at kunne sidestilles med uforsvarlig økonomi,  

 hvorfor hjælp ydet i henhold til bistandslovens § 37 kunne kræves  

 tilbagebetalt efter bistandslovens § 26, stk. 1, nr. 1.
 1.
 REDEGØRELSE FOR SAGEN:
 En ansøger afsluttede et universitetsstudium den 7. juni 1982 og søgte den  

 8. juni 1982 socialforvaltningen om økonomisk hjælp efter bistandsloven.  

 Ansøgeren havde samtidig tilmeldt sig arbejdsformidlingen som ledig.
Ansøgeren havde modtaget statens uddannelsesstøtte for juni og juli måned  

 1982 med 2.090 kr.
Af dette beløb havde han anvendt ca. 1.900 kr. til  

 betaling af boligindskud i en ny lejlighed.
Han havde endvidere lånt 1.500  

 kr. privat for at kunne betale husleje for perioden 15. juni - 30. juni 1982  

 samt afholde sine udgifter iøvrigt.
Fra 8. juli 1982 var pågældende  

 berettiget til arbejdsløshedsdagpenge.
 Det sociale udvalg gav afslag på hjælp under henvisning til at studieåret  

 først afsluttedes den 30. juni 1982, og at ansøgeren indtil denne dato måtte  

 betragtes som studerende.
 AFGØRELSEN, DER KLAGES OVER:
Amtsankenævnet tiltrådte afslaget på hjælp.
Nævnet lagde vægt på, at  

 ansøgeren, der havde afsluttet sit studium den 7. juni 1982, havde modtaget  

 statens uddannelsesstøtte indtil udgangen af juni 1982. Ansøgeren måtte  

 derfor på ansøgningstidspunktet antages at have haft det fornødne til sit  

 underhold.
 KLAGEN TIL ANKESTYRELSEN:
 Sagen blev anket af ansøgeren.
 ANKESTYRELSENS AFGØRELSE:
 Under henvisning til at ansøgeren havde modtaget sædvanlig støtte fra  

 Statens Uddannnelsesstøtte indtil udgangen af juli 1982 fandt ankestyrelsen  

 ikke, at der var grundlag for at yde hjælp i henhold til bistandsloven i  

 perioden fra studiets afslutning.
 Ankestyrelsen tiltrådte således amtsankenævnets afgørelse.
 2.
 REDEGØRELSE FOR SAGEN:
 En ansøger afsluttede sin uddannelse som pædagog den 16. juni 1982 og  

 søgte herefter om kontanthjælp efter bistandsloven indtil første udbetaling  

 af arbejdsløshedsdagpenge.
Ansøgeren havde under studiet klaret sig for statsgaranteret lån.
For  

 studieåret 1981/1982 havde han modtaget 31.000 kr., svarende til 2.583 kr.  

 pr. måned.
På ansøgningstidspunktet havde han opbrugt det statsgaranterede  

 lån, bortset fra 200 kr.
 Socialforvaltningen udmålte hjælp efter bistandslovens § 37 for den første  

 måned med 3.567 kr., hvoraf et beløb på 2.583 kr. blev ydet med  

 tilbagebetalingspligt i henhold til bistandslovens § 26, stk. 1, nr. 1.  

 Begrundelsen herfor var, at ansøgerens studielån var beregnet til at dække  

 hele studieåret indtil 31. juli 1982.
 Ansøgeren modtog hjælp indtil den 16. juli 1982, fra hvilket tidspunkt han  

 havde fået ansættelse som vikar.
 AFGØRELSEN, DER KLAGES OVER:
Amtsankenævnet tiltrådte, at den indtægt, ansøgeren havde haft i form af  

 uddannelseslån i perioden 16. juni - 16. juli 1982, skulle fradrages i den  

 udmålte hjælp.
Da ansøgeren på ansøgningstidspunktet havde opbrugt  

 studielånet, der dækkede hele studieåret frem til 31. juli 1982, tiltrådte  

 nævnet, at et beløb på 2.583 kr., svarende til studielånsandelen for  

 perioden, var ydet med tilbagebetalingpligt efter bistandslovens § 26, stk.  

 1, nr. 1.
 KLAGEN TIL ANKESTYRELSEN:
Ansøgeren anførte, at et studielån, der skulle tilbagebetales med renter,  

 ikke kunne sidestilles med løn eller lignende indtægter.
Ansøgeren mente  

 heller ikke, at der forelå uforsvarlig økonomi, når han under studiet havde  

 klaret sig for et mindre beløb pr. måned end den af socialforvaltningen  

 udmålte hjælp.
 ANKESTYRELSENS AFGØRELSE:
 Ankestyrelsen fandt, at ansøgeren, uanset at han havde afsluttet sin  

 uddannelse den 16. juni 1982, havde været omfattet af de regler, der gjaldt  

 for Statens Uddannelsesstøtte indtil udgangen af uddannelsesåret 1981/1982.
 Ankestyrelsen fandt herefter, at ansøgerens behov for hjælp i tiden indtil  

 uddannelsesårets udløb som følge af, at han havde opbrugt beløbet fra Statens  

 Uddannelsesstøtte, skyldtes uforsvarlig økonomi, og at der derfor havde været  

 grundlag for at træffe beslutning om tilbagebetalingspligt efter  

 bistandslovens § 26, stk. 1, nr. 1.
 Ankestyrelsen tiltrådte således amtsankenævnets afgørelse.
