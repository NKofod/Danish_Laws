Bekendtgørelse om dataindberetninger på dagtilbudsområdet I medfør af § 102 a, stk. 3, i lov om dag-, fritids- og klubtilbud m.v. til børn og unge (dagtilbudsloven), jf. lovbekendtgørelse nr. 1326 af 9. september 2020, som ændret ved lov nr. 1162 af 8. juni 2021, fastsættes:
Indberetning af oplysninger § 1. Kommunalbestyrelsen og private tilbud omfattet af dagtilbudsloven skal ved oprettelse og nedlæggelse af et dagtilbud samt ved ændringer i et dagtilbuds stamoplysninger straks indberette de obligatoriske stamoplysninger, der fremgår af datainstruks herom på Børne- og Undervisningsministeriets hjemmeside, til brug for dagtilbudsregisteret, som føres af Styrelsen for It og Læring.
 Stk. 2. For klubtilbud, fritidshjem og private pasningsordninger er indberetning af de i stk. 1 nævnte oplysninger frivillig.
 § 2. Kommunalbestyrelsen og private tilbud omfattet af dagtilbudsloven har pligt til at registrere og indberette de oplysninger, der fremgår af datainstruks herom på Børne- og Undervisningsministeriets hjemmeside, til brug for udarbejdelse af statistik om børn og personale i dagtilbud.
 Stk. 2. Klubtilbud, fritidshjem og private pasningsordninger er ikke omfattet af indberetningen af de i stk. 1 nævnte oplysninger.
Format § 3. Indberetning af oplysninger til Børne- og Undervisningsministeriet skal ske i overensstemmelse med Børne- og Undervisningsministeriets datainstrukser på Børne- og Undervisningsministeriets hjemmeside og gældende grænsefladebeskrivelser.
Ikrafttrædelse § 4. Bekendtgørelsen træder i kraft den 1. juli 2021.
