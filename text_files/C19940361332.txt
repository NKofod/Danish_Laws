 Efter § 1 er primærmålgruppen personer, der har eller søger beskæftigelse  

 som specialarbejdere, faglært med en erhvervsuddannelse, arbejdsledere,  

 laboranter, tekniske assistenter og andre grupper, der kan sidestilles hermed  

 samt videregående teknikere.
 Som det fremgår af Arbejdsmarkedstyrelsens vejledning nr. 156 af 15.  

 august 1994 til bekendtgørelsens § 1, stk. 1, omfatter primærmålgruppen  

 kortvarigt uddannede personer, når bortses fra nogle få grupper af personer  

 med en kortvarig videregående uddannelse (laboranter, videregående  

 teknikere).
 Spørgsmål:
 Fra nogle A-kasser har der været rejst spørgsmål om, hvorledes personer  

 ansat inden for revisionsområdet er at betragte i relation til  

 godtgørelsesreglerne.
 Styrelsens kommentar:
 Primærmålgruppen er - bortset fra videregående teknikere samt laboranter,  

 og andre grupper, der kan sidestilles hermed - personer som har en  

 folkeskoleuddannelse plus eventuelt en statsanerkendt faglig  

 kompetencegivende uddannelse af en længde maksimalt svarende til  

 erhvervsuddannelserne.
 Inden for revisionsområdet vil revisorassistenter, der efter folkeskolen  

 alene har afsluttet en erhvervsuddannelse tilhøre målgruppen.
 Omvendt vil registrerede revisorer ikke tilhøre målgruppen, idet disse  

 personer er for højt uddannede.
 Revisorassistenter, der udover en erhvervsuddannelse også har afsluttet en  

 merkonom- eller HD-uddannelse vil ikke tilhøre primærmålgruppen, idet deres  

 uddannelsesbaggrund bevirker, at de i henseende til arbejdsmarkedsuddannelser  

 regnes som højere uddannede.
 Revisorassistenter, der har gennemført en erhvervsuddannelse og herefter  

 deltager i merkonom- eller HD-uddannelsen vil som udgangspunkt tilhøre  

 primærmålgruppen, idet Styrelsen lægger vægt på, at deres uddannelsesniveau  

 er en erhvervsuddannelse indtil de har afsluttet den pågældende merkonom-  

 eller HD-uddannelse.
