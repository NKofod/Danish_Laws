 I en minimallønsoverenskomst var det bestemt, bl.a. at vurdering og  

 eventuel regulering af medarbejdernes lønforhold skulle ske individuelt  

 mindst en gang om året.
 Den pågældende virksomhed meddelte, at den af økonomiske grunde ville  

 udskyde den normale gennemgang af gageforholdene.
Et fagforbund indbragte spørgsmålet om berettigelsen heraf for  

 Arbejdsretten.
Virksomheden påstod sagen afvist og henvist til faglig  

 voldgift og fik medhold heri, da Arbejdsretten for at træffe afgørelse i  

 sagen præjudicielt ville tage stilling til nogle fortolkningsspørgsmål, som  

 ikke mod virksomhedens protest burde afgøres af Arbejdsretten.
Der fandtes  

 ikke anledning til at udsætte sagen for at afvente den afgørelse, som en  

 eventuel faglig voldgift ville komme frem til.
Fagforbundet henvistes til at  

 anlægge ny sag såfremt voldgiftskendelsen ville give anledning hertil.
 Under denne sag har Teknisk Landsforbund indklaget Dansk  

 Arbejdsgiverforening for Jernets Arbejdsgiverforening for Storno A/S for  

 Arbejdsretten for overenskomstbrud.
 Sagens nærmere omstændigheder er efter det oplyste følgende:
 Den mellem parterne indgåede overenskomst, der er en  

 minimallønsoverenskomst, indeholder i § 9 følgende bestemmelse:
»§ 9 Tillæg til lønsatsen 1. Det forudsættes, at der normalt til den i overenskomsten fastsatte  

 minimalløn jfr. § 4 b ydes et tillæg, der giver udtryk for den enkeltes  

 kvalifikationer, uddannelse, indsats og dygtighed samt stillingens indhold og  

 ansvar.
 2. Vurdering og eventuel regulering af teknikerens lønforhold sker  

 individuelt mindst en gang om året.
3. Uoverensstemmelser om lønforhold kan kræves behandlet ved faglig  

 voldgift i tilfælde, hvor misforhold - som helhed taget - skønnes at være  

 tilstede.
Der kan ikke føres voldgift om lønforhold for en enkelt  

 person.« I virksomheden var i 1985 ansat 450 funktionærer, hvoraf 74 er omfattet af  

 denne overenskomst, medens resten er ingeniører, kontorfunktionærer og  

 værkstedsfunktionærer.
 I henhold til bestemmelsen foretoges en regulering af lønnen pr. 1. juli  

 1984.
Den 24. juni 1985 blev der på et samarbejdsudvalgsmøde uddelt en  

 meddelelse fra direktionen, hvori det oplystes, at virksomhedens drift i den  

 første del af 1985 havde givet underskud, og at der omgående måtte  

 iværksættes yderligere besparelser, herunder gennemføres afskedigelser.
Det  

 hedder herefter i meddelelsen:
»Under hensyn til, at vi i disse dag må udsende meddelelse om  

 fratrædelser, finder direktionen det rigtigst at udskyde den normale  

 gennemgang af de øvrige funktionærers gageforhold til først at blive indledt  

 lige efter sommerferien.
Vi håber, at der vil være bred forståelse for denne  

 udskydelse i vor nuværende situation.
Selvom Storno's situation i øjeblikket må betragtes med stor alvor, må det  

 tilføjes, at vi med nye produkter på næsten alle vore markeder i løbet af de  

 kommende 2-8 måneder må forudse et betydeligt opsving allerede i starten af  

 1986. Direktionen finder desværre, at det ikke vil være ansvarligt at tage  

 forskud på disse forventninger på nuværende tidspunkt og derved undlade at  

 gennemføre de forannævnte omkostnings- og personalereduktioner.« De øvrige personalegrupper tog meddelelsen til efterretning, medens  

 TL-klubben i skrivelse af 5. juli 1985 anmodede om et møde til drøftelse af  

 blandt andet lønreguleringen og timelønsansatte i funktionærområder.
Det fremgår af et mødereferat, at der den 13. september 1985 blev afholdt  

 et møde, hvor TL-klubben fremsatte krav om, »at den pr. 1. september  

 1985 gennemførte gagegennemgang for månedslønnede på Storno skulle have  

 tilbagevirkende kraft fra den 1. juli 1985, og at klubben mente, at dette  

 havde støtte i overenskomstens § 9, stk. 2, hvilket blev bestridt fra  

 virksomhedens side.« Klagerne indbragte herefter ved klageskrift af 9. december 1985 sagen for  

 Arbejdsretten.
 Under den mundtlige forhandling har klagerne nedlagt påstand om, at  

 indklagede tilpligtes at anerkende, at virksomheden ved at undlade at  

 foretage vurdering og eventuel regulering pr. 1. juli 1985 har gjort sig  

 skyldig i overenskomstbrud, og at indklagede tilpligtes at betale en alvorlig  

 bod.
 Indklagede har principalt påstået sagen henvist til afgørelse ved faglig  

 voldgift, subsidiært frifindelse.
 Klagerne har over for indklagedes principale påstand nedlagt påstand om,  

 at sagen i sin helhed fremmes ved Arbejdsretten.
 Efter indklagedes begæring er påstanden om afvisning udskilt til særskilt  

 behandling.
Klagerne har til støtte for deres påstand anført, at der alene er  

 spørgsmål om at fortolke, hvad der ligger i ordet »vurdering« i §  

 9, stk. 2, og om virksomheden har foretaget en sådan vurdering.
Dette er et  

 simpelt præjudicielt spørgsmål, som Arbejdsretten ikke er afskåret fra at  

 tage stilling til.
Indklagede har til støtte for sin påstand anført, at der skal tages  

 stilling til, om der var pligt til, dels at foretage en vurdering, dels en  

 eventuel regulering, samt om en sådan vurdering har fundet sted.
Dette  

 indebærer et skøn, som ikke bør foretages af Arbejdsretten, og Arbejdsretten  

 kan ikke gøres kompetent, blot fordi det gøres gældende, at der foreligger et  

 overenskomstbrud.
 Arbejdsretten skal udtale:
Der må gives indklagede medhold i, at Arbejdsretten for at træffe  

 afgørelse i sagen præjudicielt må tage stilling til nogle  

 fortolkningsspørgsmål, som ikke mod indklagedes protest bør afgøres af  

 Arbejdsretten, men ved faglig voldgift.
Der findes ikke anledning til at  

 udsætte denne sag for at afvente den afgørelse, som en eventuel faglig  

 voldgiftsret må nå til, men klagerne må henvises til at anlægge ny sag,  

 såfremt voldgiftskendelsen måtte give grundlag herfor.
Herefter tages  

 indklagedes principale påstand til følge.
 Klagerne betaler sagens omkostninger til Arbejdsretten 2.000 kr.
 T h i k e n d e s f o r r e t :
 Denne sag afvises fra Arbejdsretten og henvises til afgørelse ved faglig  

 voldgift.
 Klagerne betaler 2.000 kr. i sagsomkostninger til Arbejdsretten.
 (* 1) Henvisninger: Per Jacobsen s.443 (note 115), K 10.945 (A 1986  

 s.112), K 9466 m.fl. (A 1981 s.154), A 9333 m.fl. (A 1981 s.105).
