Nr BSF 32 Forslag til folketingsbeslutning Om Danmarks tilslutning til aftalen af 6.  

 maj 1985 om ændring af aftalen af 15. marts 1971 mellem Danmark, Finland,  

 Island, Norge og Sverige om kulturelt samarbejde Fremsat af Udenrigsministeren den 6. november 1985 Folketinget meddeler sit samtykke til Danmarks tilslutning til aftalen af 6. maj 1985 om ændring af nordisk kulturaftale af 15.
 marts 1971.
Oprindeligt fremsat beslutningsforslag Blad nr 121 Folketinget meddeler sit samtykke til Danmarks tilslutning til aftalen af 6. maj 1985 om ændring af nordisk kulturaftale af 15.
 marts 1971.
Aftale om ændring af aftalen mellem Danmark, Finland, Island, Norge og Sverige om kulturelt samarbejde Danmarks, Finlands, Islands, Norges og Sveriges regeringer, som ved aftale af 13. juni 1983 har ændret aftalen af 15. marts 1971 mellem de nordiske lande om kulturelt samarbejde, og som ønsker at effektivisere det nordiske samarbejdes arbejdsformer, er blevet enige om følgende:
I Artiklerne 9, 10, 12 og 15 i aftalen får følgende nye ordlyd:
Artikel 9 Ministerrådet (kultur- og undervisningsministrene) træffer de beslutninger, som er nødvendige for at virkeliggøre aftalens formål.
Artikel 10 Som et led i gennemførelsen af denne aftale oprettes en embedsmandskomite for nordisk kulturelt samarbejde.
 Ministerrådet udpeger komiteer og arbejdsgrupper med særlige opgaver.
Artikel 12 Nordisk Ministerråds sekretariat bistår Ministerrådet og Embedsmandskomiteen.
Efter Ministerrådets beslutning kan det bistå andre nordiske samarbejdsorganer.
Artikel 15 Samarbejdet finansieres over Ministerrådets budget, jfr. artikel 64, stk. 2, i samarbejdsoverenskomsten mellem Danmark, Finland, Island, Norge og Sverige af 1962 med senere ændringer.
Ministerrådet lader udarbejde budgetforslag og træffer beslutning om disponering af midler for de fælles institutioner, programmer og øvrige virksomhedsområder inden for den totalramme, der indgår som en del af det samlede nordiske budget.
II De nuværende artikler 16-19 i aftalen udgår, og de nuværende artikler 20 - 22 får numrene 16-18.
III Denne aftale træder i kraft tredive dage efter den dag, hvor samtlige kontraherende parter har meddelt det finske udenrigsministerium, at de foranstaltninger, som kræves for aftalens ikrafttrædelse, er gennemført.
Det finske udenrigsministerium meddeler de øvrige kontraherende parter tidspunktet for modtagelsen af disse meddelelser.
IV Originaleksemplaret til denne aftale skal deponeres i det finske udenrigsministerium, som vil oversende bekræftede kopier til de øvrige kontraherende parter.
Til bekræftelse heraf har undertegnede, som er behørigt bemyndiget hertil, undertegnet denne aftale.
Udfærdiget i Lund den 6. maj 1985 i et eksemplar på dansk, finsk, islandsk, norsk og svensk, hvilke tekster alle har samme gyldighed.
 For Danmarks regering:
Christian Christensen BEMÆRKNINGER TIL FORANSTÅENDE FORSLAG TIL FOLKETINGSBESLUTNING På baggrund af de udredninger og forslag, som er udarbejdet med henblik på en rationalisering, effektivisering og vitalisering af det nordiske samarbejde, blev der under Nordisk Råds session i Reykjavik 4.-8. marts 1985 vedtaget en rekommandation om sammenlægning af Nordisk Ministerråds sekretariat i Oslo og Kultursekretariatet i København.
Det fælles sekretariat placeres i København.
Samtidig blev det foreslået, at kulturbudgettet og det almene budget sammenlægges.
Under behandlingen af spørgsmålet om sammenlægning af budgetter og sekretariater har samarbejdsministrene i overensstemmelse med kultur- og undervisningsministrene især vurderet de hensyn, som bør iagttages, når det gælder det kulturelle samarbejde i Norden.
Kultur- og undervisningsministrene bevarer deres autonomi inden for rammerne af det samlede budget.
Samtidig er det foreslået at styrke samarbejdsministrenes rolle som nordiske budgetministre med et overordnet ansvar.
Ændringerne i samarbejdsformerne kræver ændringer i kulturaftalens artikel 9, 10, 12 og 15, og artikel 16-19 udgår.
Aftale om ændringer i kulturaftalen blev fra dansk side undertegnet af miljøminister og minister for nordiske anliggender, Christian Christensen i Lund den 6. maj 1985.
