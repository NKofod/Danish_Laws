Bekendtgørelse om delegation af ansættelses- og afskedigelseskompetence i Kriminalforsorgen I medfør af § 3, stk. 3, og § 26, stk. 2, i lov om tjenestemænd, jf. lovbekendtgørelse nr. 488 af 6. maj 2010, samt § 3, stk. 3, og § 26, stk. 2, i lov om statens tjenestemænd i Grønland, jf. lovbekendtgørelse nr. 574 af 5. august 1991, som ændret ved lov nr. 1426 af 22. december 2004, fastsættes:
 § 1. Direktøren for Kriminalforsorgen bemyndiges til at ansætte og afskedige tjenestemænd i lønramme 1-35.
 Stk. 2. Uansøgt afskedigelse kan kun foretages af justitsministeren, jf. dog § 3, stk. 2.
 § 2. Områdedirektørerne bemyndiges til at ansætte tjenestemænd i lønramme 1-34 ved henholdsvis Kriminalforsorgens områdekontorer, fængsler, arresthuse, KiF-afdelinger og pensioner, jf. stk. 2-5.
 Stk. 2. Områdedirektøren ved Kriminalforsorgsområde København og Nordsjællands bemyndigelse i henhold til stk. 1 gælder for følgende institutioner: Områdekontoret i København, Københavns Fængsler, Institutionen Ellebæk, Statsfængslet i Horserød, KiF Hovedstaden, KiF Nordsjælland, KiF Vestegnen, KiF Bornholm, Pensionen Engelsborg, Pensionen Brøndbyhus, Arresthuset i Frederikssund, Arresthuset i Helsingør, Arresthuset i Hillerød og Arresthuset på Bornholm.
 Stk. 3. Områdedirektøren ved Kriminalforsorgsområde Sjællands bemyndigelse i henhold til stk. 1 gælder for følgende institutioner: Områdekontoret i Ringsted, Anstalten ved Herstedvester, Statsfængslet i Jyderup, Statsfængslet i Vridsløselille, KiF Midt- og Vestsjælland, KiF Sydsjælland og Lolland-Falster, Pension Avedøre, Arresthuset i Roskilde, Arresthuset i Holbæk, Arresthuset i Kalundborg, Arresthuset i Ringsted, Arresthuset i Køge, Arresthuset i Slagelse, Arresthuset i Næstved, Arresthuset i Nykøbing Falster, Arresthuset i Maribo og Arresthuset i Nakskov.
Stk. 4. Områdedirektøren ved Kriminalforsorgsområde Fyn, Syd- og Sønderjyllands bemyndigelse i henhold til stk. 1 gælder for følgende institutioner: Områdekontoret i Kolding, Statsfængslet i Nyborg, Statsfængslet på Søbysøgård, Statsfængslet i Ringe, Statsfængslet Renbæk, Statsfængslet ved Sdr.
Omme, KiF Fyn, KiF Syd- og Sønderjylland, Kontraktpension Fyn, Pension Lyng, Arresthuset i Odense, Arresthuset i Svendborg, Arresthuset i Assens, Arresthuset i Kolding, Arresthuset i Esbjerg, Arresthuset i Vejle, Arresthuset i Haderslev, Arresthuset i Aabenraa, Arresthuset i Tønder og Arresthuset i Sønderborg.
 Stk. 5. Områdedirektøren ved Kriminalforsorgsområde Midt- og Nordjyllands bemyndigelse i henhold til stk. 1 gælder for følgende institutioner: Områdekontoret i Hobro, Statsfængslet Møgelkær, Statsfængslet Østjylland, Statsfængslet Midtjylland, Statsfængslet på Kragskovhede, KiF Østjylland, KiF Midt- og Vestjylland, KiF Nordjylland, Pension Skejby, Pension Nordjylland, Arresthuset i Aarhus, Arresthuset i Randers, Arresthuset i Silkeborg, Arresthuset i Herning, Arresthuset i Ringkøbing, Arresthuset i Holstebro, Arresthuset i Viborg, Arresthuset i Nykøbing Mors, Arresthuset i Hobro, Arresthuset i Aalborg, Arresthuset i Hjørring og Arresthuset i Frederikshavn.
 Stk. 6. Direktøren for Kriminalforsorgen i Grønland bemyndiges til at ansætte tjenestemænd i lønramme 1-34 ved Kriminalforsorgen i Grønland.
 § 3. Tjenestemænd, der er ansat af områdedirektørerne og direktøren for Kriminalforsorgen i Grønland, afskediges efter ansøgning af disse.
 Stk. 2. Områdedirektørerne kan træffe bestemmelse om uansøgt afskedigelse på grund af manglende egnethed af prøveansatte tjenestemænd i de første 6 måneder af prøveansættelsen i henhold til tjenestemandslovens § 33. Tilsvarende gælder for direktøren for Kriminalforsorgen i Grønland, jf. den grønlandske tjenestemandslovs § 33.
 § 4. Bekendtgørelsen træder i kraft den 1. januar 2015.
 Stk. 2. Bekendtgørelse nr. 217 af 5. marts 2010 om delegation af ansættelses- og afskedigelseskompetence i Kriminalforsorgen ophæves.
