Nr BTL 177 Betænkning over Forslag til lov om forlængelse af Danmarks deltagelse i  

 det skandinaviske luftfartssamarbejde   

 Nr L 177 1996-97, 1. samling Afgivet af Trafikudvalget Afgivet: 19970403 Udvalget har behandlet lovforslaget i nogle møder og har herunder stillet spørgsmål til trafikministeren, som denne har besvaret skriftligt.
Udvalgets spørgsmål til trafikministeren og dennes svar herpå er optrykt som bilag til betænkningen.
 Endvidere har udvalget modtaget en skriftlig henvendelse fra:
Maersk Air, Premiair og Sterling European.
 Herefter indstiller et flertal (udvalget med undtagelse af  

 Enhedslistens medlem) lovforslaget til vedtagelse uændret.
 Et mindretal (Enhedslistens medlem af udvalget) indstiller  

 lovforslaget til forkastelse ved 3. behandling.
Enhedslisten kan ikke støtte lovforslaget, fordi der ikke som ved anden  

 tilladelse til forurenende produktion stilles miljøkrav i forbindelse med  

 tilladelsen til et fortsat nordisk samarbejde om luftfartstrafikken.
De  

 miljøkrav, som det ville være logisk at inddrage som en forudsætning for en  

 fortsat tilladelse, kunne f.eks. være følgende:
- regler om arbejdsmiljøet i de danske og nordiske lufthavne, - krav i forbindelse med støj ved start og landinger, - målsætning for nedbringelse af energiforbruget pr. passager pr. km, - begrænsninger i godstransport, som ellers kan fragtes med skib eller  

 jernbane, - anvendelse af mere miljørigtige brændstoffer i flyene.
 Enhedslisten mener således, at der er behov for en større politisk styring  

 af den danske og nordiske luftfartstrafik og ikke, således som lovforslaget  

 lægger op til, at der skal fortages ændringer i mere liberal retning.
Helge Mortensen (S) nfmd.
Poul Andersen (S) Børge Bakholt (S) Søren  

 Hansen (S) Tove Lindbo Larsen (S) Tommy Dinesen (SF) Vibeke Peschardt (RV)  

 Jette Gottlieb (EL) Arne Melchior (CD) fmd.
Svend Heiselberg (V) Jens  

 Løgstrup Madsen (V) Helge Sander (V) Erik Jacobsen (V) Kaj Ikast (KF) Brian  

 Mikkelsen (KF) Niels Jørgen Langkilde (KF) Ole Donner (DF) Fremskridtspartiet havde ikke medlemmer i udvalget.
Bilag Udvalgets spørgsmål til trafikministeren og dennes svar herpå Spørgsmål 1:
 Ministeren bedes kommentere henvendelsen af 12. marts 1997 fra Premiair,  

 Sterling European og Maersk Air, jf. bilag 1.
 Svar:
Det centrale indhold i det fælles brev af 12. marts 1997 fra de tre  

 luftfartsselskaber er efter min opfattelse kravet om, at såfremt  

 SAS-samarbejdet skal forlænges ud over år 2005, må det ske uden nogen form  

 for særrettigheder til SAS.
Derfor skal sådanne rettigheder eller  

 begrænsninger for andre selskaber afskaffes for at skabe lige konkurrence for  

 luftfartstrafikken også uden for EU/EØS-området.
Selskaberne anfører en række synspunkter til støtte for dette krav, bl.a.  

 at SAS' fortrinsvis gennem de sidste 20-25 år uomtvisteligt har haft negative  

 økonomiske konsekvenser for andre danske og skandinaviske  

 luftffartsselskaber, for udviklingen af trafikken på Københavns Lufthavn og  

 ikke mindst for forbrugerne.
En fortsættelse af disse rettigheder vil være en  

 bremse på udviklingen og fratage disse selskaber udviklingsmuligheder for de  

 næste 20-25 år.
 Det er ikke overraskende, at de tre selskaber ønsker yderligere muligheder  

 for udvikling af selskaberne fremover og argumenterer herfor ud fra hensynet  

 til de interesser, der er knyttet til disse selskaber.
Jeg er ikke enig i argumentet om, at SAS-samarbejdet har haft de negative  

 konsekvenser, som selskaberne anfører.
Det er min opfattelse, at dette  

 samarbejde har været til fordel for de tre skandinaviske lande og deres  

 borgere.
Det er ligeledes en kendsgerning, at samarbejdet har været en afgørende  

 forudsætning for, at Københavns Lufthavn i dag har en placering som en  

 lufthavn af international betydning.
Det er en følge af, at en af de  

 væsentlige forudsætninger for SAS-samarbejdet har været udnyttelsen af det  

 fælles trafikunderlag ved, at trafikstrømmene i de tre lande er blevet  

 konsolideret via trafikknudepunkter, først og fremmest Københavns Lufthavn.
 Derimod er jeg enig med selskaberne i, at luftfarten fremover bør baseres  

 på en mere markedsorienteret ordning, således at der ikke mindst af hensyn  

 til forbrugernes interesser skabes nye udviklingsmuligheder for selskaberne.
Det er de tre skandinaviske regeringer også enige om, således som det  

 fremgår af lovforslaget, men en sådan friere ordning kan ikke blot ske ved at  

 afskaffe SAS' resterende fortrinsret, idet det ikke i sig selv vil medføre  

 etablering af en ordning alene baseret på markeds- og konkurrencehensyn.
Det  

 skyldes, at luftfarten stadig i dag hovedsagelig er undergivet et  

 reguleringssystem med internationale aftaler mellem suveræne lande, og at der  

 derfor skal være enighed om, hvilken markedsordning der skal gælde.
Det fremgår af pkt. 4 i de almindelige bemærkninger til lovforslaget, at  

 det nærmere indhold af den skandinaviske luftfartspolitik til enhver tid  

 bestemmes af de tre lande, og at det således er muligt at gennemføre  

 ændringer i aftaleperioden for det skandinaviske luftfartssamarbejde.
Sådanne  

 ændringer har været gennemført gennem årene.
Det er derfor ikke rigtigt, at  

 der med lovforslaget sker en fastfrysning af den luftfartspolitiske situation  

 i de kommende 20-25 år, hvilket ikke mindst i lyset af udviklingen på det  

 luftfartspolitiske område ville have været betænkeligt.
Der er derfor ikke af  

 denne grund noget behov for en begrænsning af perioden for videreførelsen af  

 det skandinaviske luftfartssamarbejde til 10 år, således som de tre selskaber  

 foreslår i henvendelsen.
Fra skandinavisk side vil der blive arbejdet for, at der indgås aftaler  

 med flest mulige lande om skabelsen af en markedsorienteret ordning, hvilket  

 også kan ske ved indgåelse af multilaterale aftaler, der omfatter de tre  

 skandinaviske lande.
Udgangspunktet herfor vil være, at der tilvejebringes en  

 liberalisering svarende til den, der fra 1. januar 1993 er skabt i EU med den  

 såkaldte 3. luftfartspakke, hvis indhold nu også gælder for hele EØS-området.
Inden for EU/EØS-området har SAS ikke længere en fortrinsret, og det samme  

 vil være konsekvensen af den aftale, de tre lande har indgået med USA, som  

 giver nye udviklingsmuligheder på dette marked.
Der føres på nuværende  

 tidspunkt forhandlinger mellem EU og de central- og østeuropæiske samt  

 baltiske lande om en ordning med henblik på, at den frie markedsordning i EU  

 kan udstrækkes også til disse lande.
Det er mit håb, at disse forhandlinger  

 vil føre til resultater i løbet af kortere tid.
 Der anføres i henvendelsen en række betragtninger om forlængelsen af  

 konsortialaftale og koncession.
SAS-samarbejet i dets nuværende form har eksisteret siden 1950, og dette  

 samarbejde er forlænget i flere omgange.
Disse forlængelser har normalt  

 ligget ca. 10 år forud for udløbet af aftaleperioden.
 Det har sammenhæng med, at omfanget af SAS' virksomhed og de heraf  

 følgende investeringsbehov gør det nødvendigt at planlægge og træffe  

 dispositioner af langtrækkende karakter, som går ud over den resterende  

 gyldighedsperiode for SAS-samarbejdet.
 SAS-samarbejdet er særegent derved, at de tre nationale moderselskaber har  

 dannet et selskab, som har fået adgang til at udøve de rettigheder, de tre  

 selskaber hver for sig har i deres hjemlande.
 Dette er ikke en given ting, og på den baggrund er det ikke alene vigtigt  

 for SAS, men også for långivere, gennem en parlamentarisk behandling i de tre  

 lande at få klarhed om, at SAS-samarbejdet også består efter år 2005.
