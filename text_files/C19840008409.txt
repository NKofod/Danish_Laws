(Skolefritidsordninger, bevarelse af  

 små skoler, skolenedlæggelser m.v.) (Til alle amtsråd, kommunalbestyrelser,  

 skolekommissioner, skolenævn, lærerråd og skoleledere uden for  

 København) Ved lov nr. 287 og lov nr. 288 af 6. juni 1984 er der gennemført en række  

 ændringer af lov om folkeskolen, jfr. lovbekendtgørelse nr. 385 af 20. august  

 1980. Ændringslovene er optrykt som bilag 1 og 2 til dette cirkulære.  

 Ministeriet skal i dette cirkulære give nærmere oplysninger om de ændringer  

 af folkeskoleloven, som de 2 ændringslove indebærer.
I.
Skolefritidsordninger (Lov nr. 287 af 6. juni 1984, bilag 1) Ifølge den bestemmelse om etablering af skolefritidsordninger, der er  

 optaget i folkeskolelovens § 3, stk. 4, kan folkeskolen tilbyde børnene  

 mulighed for leg og beskæftigelse uden for skoletiden.
Det er overladt til  

 det lokale initiativ, om skolefritidsordningen skal etableres, og der er  

 alene tale om et tilbud til børnene.
Skolefritidsordningen vil kunne  

 indrettes således, at den også kan varetage skolens tilsyn med eleverne i  

 mellemtimer og ventetid i forbindelse med befordringsordninger m.v.
 Kommunerne vil fortsat kunne etablere fritidsordninger på skoler i socialt  

 regie og efter de refusionsregler m.v., der gælder for disse ordninger.
Bestemmelsen i § 3, stk. 4, vil give mulighed for, at kommunerne i  

 samarbejde med forældrene kan indrette fritidsordninger i overensstemmelse  

 med lokale ønsker.
Det vil således - ligesom på daginstitutionsområdet - være  

 den enkelte kommunalbestyrelse, der efter en konkret vurdering af behovet  

 fastsætter antallet af medarbejdere ved fritidsordningen og personalets  

 uddannelse.
Det samme gælder med hensyn til fastsættelsen af åbningstiden,  

 lokalernes indretning m.v.
 Det forudsættes, at skolefritidsordningerne etableres på en måde, der er  

 fuldt betryggende for børnene, og det anbefales i den forbindelse, at der  

 sikres en rimelig god standard både for så vidt angår bemanding og de  

 ansattes kvalifikationer, således at der fortrinsvis ansættes personale, som  

 har gennemgået en pædagogisk uddannelse eller som på anden måde har  

 kvalificeret sig til arbejdet, bl.a. gennem praktiske erfaringer i arbejde  

 med børn.
 Ministeriet lægger endvidere vægt på, at der i forbindelse med det  

 almindelige tilsyn med børnene i skolefritidsordningerne føres kontrol med  

 fremmøde og lignende.
Det forudsættes, at der etableres et nært samarbejde mellem kommunens  

 skoleforvaltning og dens socialforvaltning, således at man drager mest mulig  

 nytte af den socialpædagogiske ekspertise, der er til rådighed i den sociale  

 sektor i kommunen.
Den socialpædagogiske ekspertise bør således inddrages ved  

 tilrettelæggelsen af skolefritidsordningerne.
Som det fremgår af den ændrede bestemmelse i § 24, stk. 1, nr. 2, sker  

 oprettelsen af skolefritidsordninger ved bestemmelse på kommunens skoleplan.  

 Som et led i skoleplansproceduren må skolenævnet have lejlighed til at udtale  

 sig om ordningen, og undervisningsministeriet vil derfor i forbindelse med en  

 senere ændring af skolestyrelsesloven, jfr. lovbekendtgørelse nr. 24 af 20.  

 januar 1978, søge denne lovs § 27, stk. 15, ændret, så at det fremgår af  

 loven, at skolenævnet skal høres.
Af hensyn til koordineringen med de øvrige  

 fritidstilbud i kommunen, herunder for at undgå, at skolefritidsordningen  

 påfører det frivillige børne- og ungdomsarbejde urimelig konkurrence, vil der  

 samtidig i § 29, stk. 5, i skolestyrelsesloven blive foreslået indsat en  

 bestemmelse, hvorefter der skal indhentes en udtalelse fra fritidsnævnet.
Udgifterne til skolefritidsordninger påhviler kommunerne, jfr.  

 folkeskolelovens § 40, stk. 1. Ifølge den bestemmelse herom, der er indsat i  

 § 42, stk. 2, opkræves der betaling af forældrene for elever, som er optaget  

 i skolefritidsordninger.
Størrelsen af forældrebetalingen fastsættes af  

 kommunalbestyrelsen.
Der er ikke noget til hinder for, at kommunen, hvis den  

 ønsker det, kan tilbyde hel eller delvis friplads under hensyn til  

 forældrenes økonomiske forhold.
Der kan ikke opkræves betaling for skolens  

 tilsyn med eleverne i mellemtimer og ventetid i forbindelse med  

 befordringsordninger m.v.
 Det henstilles, at betalingen for ophold i en skolefritidsordning ikke  

 overstiger betalingen på fritidshjem.
Skolefritidsordninger oprettet i henhold til bestemmelsen i § 3, stk. 4,  

 vil være omfattet af de almindelige regler om tilsyn med skolen i  

 skolestyrelsesloven.
Det er således i henhold til § 27, stk. 1. 1. pkt., jfr.  

 stk. 3, 1. pkt., i denne lov skolenævnet, der skal varetage tilsynet med  

 skolefritidsordningen ved den enkelte skole.
 Ifølge § 57, stk. 3, i skolestyrelsesloven vil skolelederen få den  

 administrative og pædagogiske ledelse af fritidsordningen.
 Der sker ikke i forbindelse med oprettelse af skolefritidsordninger i  

 henhold til § 3, stk. 4, en udvidelse af kommunens befordringsforpligtelse  

 efter folkeskolelovens § 25.
 Som det fremgår af bestemmelsen i § 47 a, skal bestemmelserne om  

 skolefritidsordninger efter en forsøgsperiode på 2 år optages til revision,  

 således at folketinget får mulighed for fornyet vurdering og stillingtagen.  

 Det vil være en forudsætning for forlængelse af forsøgsperioden, at  

 ordningerne etableres på fuldt betryggende måde.
 Undervisningsministeriet vil nøje følge udviklingen på området og overveje  

 behovet for udstedelse af nærmere regler om skolefritidsordninger.
II.
Bevarelse af små skoler, skolenedlæggelser m.v. (lov nr. 288 af 6.  

 juni 1984, bilag 2) 1. Bevarelse af små skoler For at forbedre mulighederne for at bevare de små skoler på et økonomisk  

 og pædagogisk forsvarligt grundlag er der gennemført en række ændringer af  

 loven.
a.
Ifølge bestemmelsen i § 18, stk. 2, kan undervisningsministeriet efter  

 indstilling fra de kommunale skolemyndigheder fravige reglerne i kapitel 2 om  

 undervisningens ordning med henblik på opretholdelsen af små skoler.  

 Bestemmelsen tænkes kun anvendt på skoler, der på den kommunale skoleplan er  

 optaget som skoler med ikke-årgangsdelt klasseopbygning i henhold til  

 folkeskolelovens § 23, stk. 2, 2. pkt.
Det vil være en forudsætning for, at  

 der kan ske fravigelse af reglerne i kapitel 2 i henhold til bestemmelsen i §  

 18, stk. 2, at undervisningen kan videreføres på et tilfredsstillende niveau.
b.
Af hensyn til ønsket om at forbedre mulighederne for at bevare de små  

 skoler er der endvidere med bestemmelsen i § 23, stk. 5, åbnet mulighed for,  

 at undervisningsministeren ved små skoler kan tillade, at en klasse omfatter  

 børnehaveklasse og 1. og 2. klassetrin, eller at der på anden måde  

 tilrettelægges fælles aktiviteter for børn fra disse klassetrin.
Især af  

 hensyn til små skoler på øer er der dog åbnet mulighed for, at tilladelsen i  

 særlige tilfælde også kan omfatte ældre klassetrin.
Bestemmelsen tager  

 ligesom den under pkt. a nævnte bestemmelse i § 18, stk. 2, kun sigte på  

 ikke-årgangsdelte skoler.
Ved lovændringen er der i § 28 indsat en bestemmelse, hvorefter  

 undervisningsministeren i særlige tilfælde kan fravige uddannelseskravene for  

 børnehaveklasseledere.
I § 27 i den gældende lov findes der allerede en  

 bestemmelse, hvorefter undervisningsministeren i særlige tilfælde kan fravige  

 uddannelseskravene for lærerne.
I forbindelse med godkendelse af samlæsning  

 af børnehaveklassen med 1. og 2. klassetrin ved ikke-årgangsdelte skoler vil  

 undervisningsministeriet kunne fravige uddannelseskravene for lærere og  

 børnehaveklasseledere, således at en børnehaveklasseleder kan virke i  

 lærerfunktioner, og således at en lærer kan virke i  

 børnehaveklasselederfunktioner.
 Spørgsmålet, om der ved større skoler bør være mulighed for at  

 tilrettelægge fælles aktiviteter for børnehaveklassen og 1. og 2. klassetrin,  

 overvejes i et udvalg, der er nedsat vedrørende skolegangens påbegyndelse.  

 Indtil resultatet af udvalgsarbejdet foreligger, vil der ved større skoler  

 som hidtil kunne godkendes forsøg med samlæsning af børnehaveklassen med 1.  

 og 2. klassetrin.
c.
Som det fremgår af pkt. a og b har undervisningsministeriet med  

 lovændringen fået mulighed for ved ikke-årgangsdelte skoler at godkende visse  

 fravigelser fra de almindelige regler i folkeskoleloven.
Ansøgninger om at  

 opnå en sådan tilladelse indsendes til undervisningsministeriet, direktoratet  

 for folkeskolen og seminarier m.v., Frederiksholms Kanal 26, 1220 København  

 K.
Ansøgningerne, der indsendes gennem amtsrådet, bilægges udtalelser fra  

 lærerråd/fælleslærerråd, skolenævn og skolekommission.
Undervisningsministeriets godkendelsesskrivelse optages som bilag til  

 undervisningsplanen og skoleplanen.
Man gør opmærksom på, at såfremt der ikke  

 hidtil har været oprettet børnehaveklasse ved den pågældende skole,  

 forudsætter oprettelsen af børnehaveklassen fornøden ændring af skoleplanen.
d.
Efter § 23, stk. 2, 3. pkt., i den gældende lov kan undervisning i  

 henhold til § 4, stk. 4, og § 9 samt i idræt være fælles for elever fra flere  

 klassetrin, uden at årgangsdelingen opgives.
Med ændringen af § 23, stk. 2,  

 er der åbnet mulighed for, at anden undervisning i højst 15 pct. af de  

 pågældende klassers timetal efter lokal beslutning kan være fælles for elever  

 fra flere klassetrin.
Samlæsning i henhold til denne bestemmelse kan kun  

 finde sted på 1.-7. klassetrin og kun ved mindre skoler, hvorved der i denne  

 forbindelse forstås årgangsdelte, enkeltsporede skoler.
Efter § 4, stk. 1, nr. 5, skal der undervises i håndarbejde, sløjd og  

 hjemkundskab på henholdsvis 4., 5. og 6. klassetrin.
For at åbne mulighed  

 for, at der kan samlæses i disse fag, uden at det får den konsekvens, at  

 klasserne skal undervises i fagene i 2 år i træk, er der som § 23, stk. 2, 5.  

 pkt., indsat en bestemmelse, hvorefter det bliver muligt at fravige § 4, stk.  

 1, nr. 5, i samlæsningssituationen.
Fravigelsen indebærer, at der blot skal  

 undervises i håndarbejde, sløjd og hjemkundskab i eet år inden for 4.-6.  

 klassetrin.
2. Skolenedlæggelser a.
Ifølge bestemmelsen i folkeskolelovens § 22, stk. 6, bortfalder  

 muligheden for at begære afstemning om skolenedlæggelser ved nedlæggelse af  

 skoler, der ligger mindre end 1,5 km fra den eller de skoler, hvortil den  

 overvejende del - mere end halvdelen - af eleverne overflyttes.
 Ved afstanden til nærmeste skole forstås i denne forbindelse den naturlige  

 vej mellem de nærmeste indgange til skolegårdene på de 2 skoler.
I forbindelse med nedlæggelse af skoler uden mulighed for beboerafstemning  

 bør forældrenes ønsker om børnenes fremtidige skoleplacering imødekommes i  

 videst muligt omfang.
Det er endvidere en forudsætning, at den modtagende  

 skole skal have tilstrækkelig plads til de nye elever, ligesom klasserne, så  

 vidt dette overhovedet er muligt, skal blive sammen også på den nye skole.
 Bestemmelsen i § 22, stk. 6, vil også få virkning i tilfælde, hvor  

 beslutningen om en skoles nedlæggelse er udskudt som følge af resultatet af  

 en boboerafstemning.
b.
Reglerne om afstemninger om skolenedlæggelser er endvidere ændret ved  

 bestemmelsen i § 22, stk. 7. Efter denne bestemmelse kan  

 undervisningsministeren, hvor resultatet af en beboerafstemning er til hinder  

 for nedlæggelsen af en skole, efter indstilling fra kommunalbestyrelsen i  

 ganske særlige tilfælde godkende, at der på ny afholdes en afstemning efter  

 reglerne i § 22, stk. 5, om skolens nedlæggelse, jfr. bekendtgørelse nr. 564  

 af 20. oktober 1982 om afstemninger om nedlæggelse af skoler.
Bestemmelsen tager alene sigte på tilfælde, hvor der, efter at en  

 beboerafstemning har givet til resultat, at skolen ønskes opretholdt, er  

 indtruffet omstændigheder, som bevirker, at forudsætningerne for afstemningen  

 må siges at have ændret sig væsentligt.
Som eksempel herpå kan nævnes et  

 tilfælde, som har været forelagt for undervisningsministeriet, hvor  

 forældrene, efter at en beboerafstemning havde givet til resultat, at skolen  

 skulle bevares, flyttede næsten alle eleverne til en privat skole.
Opnås der ikke ved den nye afstemning et tilstrækkeligt antal stemmer for  

 skolens bevarelse, jfr. § 22, stk. 5, kan skolen frit nedlægges.
Bliver  

 resultatet derimod, at skolen fortsat ønskes opretholdt, er det tidspunktet  

 for afholdelse af den første afstemning, der er afgørende for, hvornår skolen  

 i henhold til § 22, stk. 5, vil kunne nedlægges.
3. Datalære Efter § 9, stk. 4, i den gældende lov kan undervisningsministeriet  

 godkende, at der tilbydes undervisning i datalære i 10. klasse.
Efter  

 ændringen af § 9, stk. 1, kan kommunerne tilbyde eleverne på 8.-10.  

 klassetrin undervisning i datalære (valgfag).
Der vil snarest blive udsendt formålsbestemmelse for faget samt  

 undervisningsvejledning og vejledende forslag til læseplan for datalære som  

 valgfag.
Ved udformningen af materialet vil der blive lagt vægt på, at der  

 gives eleverne baggrund for at kunne vurdere og tage stilling til muligheder,  

 påvirkninger og konsekvenser af den nye informationsteknologi.
 Fra undervisningsministeriets side lægger man vægt på, at der gøres en  

 ekstra indsats for at motivere piger til at vælge faget.
Det forventes, at folkeskolerelevant datalære-stof inden for de nærmeste  

 år finder sin plads i skolen, således at alle eleverne får del i denne  

 undervisning, formentlig integreret i allerede bestående fag.
Derfor gælder  

 bestemmelsen i § 9, stk. 1, nr. 7, om undervisning i datalære som valgfag kun  

 for tiden indtil 31. juli 1990.
Man skal fra undervisningsministeriets side meget stærkt henstille til  

 kommunerne at overveje mulighederne for at drage nytte af det apparatur, der  

 måtte være indkøbt bl.a. med henblik på valgfagsundervisningen, ved allerede  

 nu at lade datalære indgå som led i den obligatoriske undervisning.
Der vil  

 senere blive udsendt vejledende materiale vedrørende denne undervisning.
4. Andre ændringer Ud over de ændringer, der er nævnt ovenfor, er der gennemført en række  

 forenklinger af loven.
 a. § 15, stk. 3, er ændret, således at det fastsatte maksimum for  

 børnetallet i en børnehaveklasse kun gælder ved skoleårets begyndelse.  

 Bestemmelsen kommer derved til at svare til bestemmelsen i § 15, stk. 1,  

 hvorefter det fastsatte maksimum for elevtallet i grundskolens klasser kun  

 gælder ved skoleårets begyndelse.
b.
Bestemmelsen i § 33, stk. 4, 4. pkt., er ophævet, således at kommunerne  

 ikke længere skal sende indberetninger til undervisningsministeriet om  

 tilladelser til at opfylde undervisningspligten ved at deltage i  

 erhvervsmæssig uddannelse eller beskæftigelse.
c.
Endelig er § 36, stk. 2, 2. pkt., hvorefter anmodninger om indskrivning  

 tidligst kan kræves indgivet 1. marts i de år, hvor der afholdes  

 kommunalvalg, ophævet.
Denne ændring er en følge af, at den kommunale  

 valgperiode nu regnes fra 1. januar.
III.
Ikrafttrædelsestidspunkt Ændringerne træder i kraft den 1. august 1984.
