Børnebidrag.
Aftale ikke tilsidesat Aftale om børnebidrag ikke tilsidesat selvom  

 bidraget var meget højt.
 Børnelovens § 17.
 Civilretsdirektoratets afgørelse af 30. december  

 1998, j.nr. 1998-550-807:
 "Civilretsdirektoratet har nu behandlet Deres klage  

 over X  Statsamts afgørelse af 26. august 1998  om bidrag.  

 Ved afgørelsen afslog statsamtet at  nedsætte Deres bidrag  

 til B s underhold.
 De har anmodet om, at bidraget nedsættes til  

 normalbidraget + 200 %. De har særlig henvist til, at Deres udgifter er  

 steget væsentligt, siden De og BM indgik aftalen om børnebidrag.
 Vi har gennemgået sagen, og vi ændrer ikke  

 statsamtets afgørelse.
Vi har truffet afgørelsen efter  

 børnelovens § 17. Efter denne bestemmelse kan statsamtet ændre  

 en aftale om børnebidrag, hvis aftalen skønnes åbenbart  

 ubillig, hvis forholdene væsentligt har forandret sig, eller hvis  

 aftalen strider mod barnets tarv.
Statsamtet kan herefter fastsætte  

 bidraget efter de almindelige retningslinier.
Vi kan oplyse, at i bidragssager lægges  

 hovedvægten på parternes indtægtsforhold, mens udgifterne  

 spiller en mindre rolle, bortset fra de underholdsforpligtelser parterne har  

 over for børn.
Den omstændighed, at den bidragspligtige har  

 indgået ægteskab og fået forsørgelsespligt over for  

 den nye ægtefælle, samt at den bidragspligtige faktisk bidrager  

 til et eventuelt særbarns underhold, tillægges således ikke  

 betydning.
 At den bidragspligtige får forsørgelsespligt  

 over for flere børn, anses i almindelighed ikke som en så  

 væsentlig forandring af forholdene, at det i sig selv kan begrunde  

 tilsidesættelse af en bidragsaftale.
Det fremgår af sagen, at De og BM i december 1997  

 indgik en aftale om, at De skulle betale normalbidraget plus 600 % til B s  

 underhold.
Ifølge aftalen kan den alene ændres efter kriterierne  

 i børnelovens § 17.
De var i forbindelse med aftalens indgåelse  

 bistået af en advokat.
Under forhandlingerne om aftalen foreslog Deres  

 advokat i brev af 26. november 1997, at det blev indføjet i aftalen,  

 at den også skulle kunne ændres, hvis skattefradragsreglerne  

 skulle blive ændret, eller hvis BM skulle afhænde den tidligere  

 fælles bolig.
De gav i den forbindelse udtryk for, at De lagde stor  

 vægt på, at B skulle kunne blive boende i hans hidtidige hjem.  

 Dette blev dog ikke medtaget i den endelige aftale.
Det fremgår  

 endvidere af Deres telefax af 21. oktober 1997, at De ønskede at sikre  

 BM et "fast nettobidrag, hvis der sker ændringer i skatte og  

 person fradragsreglerne ...".
 Det fremgår endvidere af sagen, at De den 4. februar  

 1998 var til vilkårsforhandling i skilsmissesagen, hvor De - efter at  

 være blevet vejledt om indholdet af børnelovens § 17 - på  

 ny tiltrådte aftalen.
De har oplyst, at De indledte samliv med H i december  

 1997, men at De først fik fælles økonomi i maj 1998, hvor  

 De blev gift.
De fik et barn i oktober 1998. I marts 1998 blev H  

 arbejdsløs, og hun har siden haft halvtidsarbejde og modtaget  

 sygedagpenge.
Hun havde i forvejen et barn på delebasis.
De har en høj indtægt, der dog langt fra vil  

 kunne danne grundlag for fastsættelse af et børnebidrag på  

 normalbidraget + 600%. Et bidrag i denne størrelsesorden er  

 væsentligt større end de bidrag, der normalt aftales.
Endvidere  

 var De på aftaletidspunktet i færd med at indlede et nyt  

 samlivsforhold.
Brevet af 26. november 1997 viser, at De var  

 opmærksom på vigtigheden af at få fastslået, efter  

 hvilke kriterier bidraget skulle kunne ændres.
I den forbindelse  

 må De have haft anledning til - i samråd med Deres advokat - at  

 undersøge konsekvenserne af aftalen, også på langt sigt.  

 Som det fremgår af aftalen blev der ikke aftalt andre muligheder for  

 ændring af bidraget end kriterierne i børneloven § 17. Vi mener  

 herefter ikke, at aftalen på nogen måde kan anses for at  

 være åbenbart ubillig.
Børnelovens § 17 indeholder en hjemmel til at  

 tilsidesætte aftaler.
Dette er en undtagelse fra udgangspunktet i dansk  

 ret om, at aftaler er bindende og ikke kan tilsidesættes på grund  

 af forandrede forhold.
Fastlæggelsen af det nærmere indhold af § 17  

 må dog efter Civilretsdirektoratets opfattelse ske i lyset af dette  

 udgangspunkt.
Bestemmelsens ordlyd og førnævnte udgangspunkt  

 må efter direktoratets opfattelse medføre, at bestemmelsen alene  

 indeholder en relativ snæver adgang til at tilsidesætte  

 bidragsaftaler.
 Ved vurderingen af om der foreligger væsentligt  

 forandrede forhold i relation til § 17, bør det overvejes, i hvilket  

 omfang det var forudsigeligt, at den påberåbte forandring af  

 forholdene ville indtræffe, således at det var nærliggende  

 for en af parterne at søge at få taget højde herfor ved  

 indgåelsen af aftalen.
På aftaletidspunktet var De som nævnt ved at  

 indlede et nyt samlivsforhold med de økonomiske konsekvenser, som et  

 samlivsforhold indebærer.
De er derfor selv nærmest til at  

 bære risikoen for, at der ikke i aftalen blev taget højde for,  

 at der kunne ske ændringer i Deres samlede økonomiske situation  

 som følge af dette nye forhold, og at der derved kunne opstå  

 behov for at søge bidraget ændret.
Henset til ovennævnte korrespondance må  

 aftalen for BM fremstå som gennemarbejdet.
Hun må derfor kunne  

 gå ud fra, at De ved indgåelsen af aftalen nøje havde  

 overvejet, i hvilket omfang nærliggende forandringer i Deres  

 økonomiske situation skulle kunne begrunde ændring af bidraget.  

 Hun bør således kunne indrette sin økonomi efter aftalen  

 og ikke tåle ændringer af den som følge af forandringer,  

 som De havde mulighed for at forudse.
Vi finder herefter ikke, at der er sket så  

 væsentlige ændringerne af Deres økonomiske forhold, at der  

 er grundlag for at tilsidesætte aftalen.
Det bemærkes i den  

 forbindelse, at forsørgelsespligt over et yderligere barn  

 almindeligvis ikke anses for tilstrækkeligt til at tilsidesætte  

 en bidragsaftale.
 Vi har endvidere lagt vægt på, at De har en  

 høj indtægt, og at De har oplyst, at Deres indtægtsforhold  

 ikke har ændret sig væsentligt i forhold til  

 aftaletidspunktet.".
