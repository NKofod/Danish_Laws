Skriftlig fremsættelse (10. november 2010) Kulturministeren (Per Stig Møller) Herved tillader jeg mig for Folketinget at fremsætte:
Forslag til lov om økonomiske og administrative forhold for modtagere af driftstilskud fra Kulturministeriet (Lovforslag nr.
L 50) Regeringen har i foråret 2009 på baggrund af anbefalinger i regeringens rapport Selvejende institutioner  styring, regulering og effektivitet, besluttet, at selvejende institutioners økonomiske og administrative forhold fremadrettet skal reguleres gennem fire love og et begrænset antal bekendtgørelser på Undervisningsministeriets, Videnskabsministeriets, Økonomi- og Erhvervsministeriets og Kulturministeriets områder.
Formålet er at skabe en hensigtsmæssig regulering af ikke-statslige tilskudsmodtagere, hvis driftsomkostninger i overvejende grad finansieres af statslige midler.
Jeg ønsker på den baggrund at fremsætte vedlagte forslag til lov om økonomiske og administrative forhold for modtagere af driftstilskud fra Kulturministeriet.
Med forslaget tilstræbes det at forenkle, præcisere og samle de eksisterende regler af økonomisk og administrativ karakter, der i dag gælder for en lang række af modtagere af driftstilskud på Kulturministeriets ressortområde.
Kulturministeriet yder på permanent basis tilskud til ca. 800 ikke-statslige institutioner.
De tilskudsmodtagere, der i dag modtager driftstilskud fra Kulturministeriet, varierer meget i størrelse og økonomisk volumen og er overvejende selvejende institutioner og foreninger.
Det samlede tilskud udgør i 2010 ca. 2,2 mia. kr., hvoraf 1,4 mia. kr. ydes til selvejende institutioner og kommunale institutioner, mens ca. 0,8 mia. kr. ydes til foreninger.
Reguleringen af disse tilskudsmodtageres økonomiske og administrative forhold er i dag fastsat i en række love og bekendtgørelser på ministerområdet, på finanslovene og i Finansministeriets Budgetvejledning, ligesom der er fastlagt et stort antal principper via den praksis for anvendelsen af de gældende regler, som gennem årene har udviklet sig.
Lovforslaget samler og uddyber de regler, der giver Kulturministeriet grundlag for at føre et tilstrækkeligt og relevant tilsyn med tilskudsinstitutionerne.
Lovforslaget afspejler, at modtagerne af driftstilskud har et selvstændigt ansvar og udstrakt autonomi i tilrettelæggelsen af opgaverne, men skal samtidig give Kulturministeriet mulighed for i nødvendigt omfang  ud fra en vurdering af væsentlighed og risiko  at varetage statens interesser.
Som udgangspunkt omfattes alle institutioner, der modtager driftstilskud fra Kulturministeriet, og hvor Kulturministeriet er hovedtilskudsyder, af lovforslaget.
Lovforslaget giver blandt andet hjemmel for kulturministeren til at fastlægge nærmere regler for budget for tilskudsmodtagernes drift, for regnskabsaflæggelse og revisionens udførelse samt hjemmel til at fastlægge lempeligere regler for tilskudsmodtagere, der modtager et forholdsmæssigt lille tilskud, da disse ofte ikke har en ansat administration.
Herudover giver lovforslaget kulturministeren hjemmel til at indgå aftale med kommuner om anvendelse af lovens bestemmelser helt eller delvist i forhold til tilskudsmodtagere, hvor en kommune er hovedtilskudsyder, og herunder aftale, hvem der fører tilsyn med de omfattede tilskudsmodtagere.
Formålet er at sikre et ensartet tilsyn med tilskudsmodtagerne, uanset om det er staten eller en kommune der yder det største driftstilskud.
 Endelig giver forslaget hjemmel til at fastsætte nærmere regler for tilsyn, hvor det statslige tilskud kun udgør en mindre del af tilskudsmodtagernes samlede omsætning.
Lovforslaget har til hensigt at give tilskudsmodtagerne et bedre overblik over de regler, som knytter sig til det driftstilskud, som de modtager, og til at skabe større ensartethed i de regler, der gælder forskellige modtagere af driftstilskud fra Kulturministeriet.
Ud over de områder, der er omfattet af lovforslaget, er der en lang række krav af mere faglig karakter til tilskudsmodtagerne, som reguleres af anden lovgivning.
Disse regler vil fortsat eksistere ved siden af lovforslaget.
 Det foreslås, at loven træder i kraft den 1. januar 2011.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
