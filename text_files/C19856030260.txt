Vejledning vedrørende ansøgning om tilskud fra Statens Metrologiråd til  

 fundamental metrologi Forord Statens Metrologiråd (SMR) kan yde tilskud til gennemførelse af  

 aktiviteter inden for fundamental metrologi i form af projekttilskud eller  

 programtilskud, jf.
Industriministeriets bekendtgørelse nr. 312 af 15. juni  

 1983.
Projekttilskud er karakteriseret ved, at opgaven er afgrænset såvel med  

 hensyn til formål og resultat, som med hensyn til de omkostninger og den tid,  

 der vil medgå til opgavens gennemførelse.
Er opgaven af en sådan karakter, at  

 den ikke lader sig afgrænse inden for definitionen for projekttilskud, kan  

 SMR indgå aftale med ansøgeren om, at opgaven gennemføres som et  

 arbejdsprogram (programtilskud). Afgørelsen, om en bevilling af tilskud skal  

 ske som projekt- eller programtilskud, træffes af SMR, hvorfor ansøgeren ikke  

 primært behøver at vurdere dette ved udfærdigelsen af ansøgningen.
Sekretariatet for Måleteknik (SM) administrerer tilskudsmidlerne.
I det  

 følgende gives en vejledning for ansøgere.
 Det er en betingelse for opnåelse af SMR-tilskud, at projektet eller  

 programmet fagligt følger bekendtgørelsens difinition på fundamental  

 metrologi (tilskudsformål) og dens generelle retningslinier for hhv. projekt-  

 og programtilskud.
 Opgaver inden for området fundamental metrologi kan således være:  

 realisering (fysisk etablering eller opbygning) af primær- eller  

 referencenormaler eller referencematerialer; etablering af sporbarhed for  

 referencenormaler til højeste niveau i SI-systemet, samt i visse tilfælde  

 sporbarhed for arbejdsnormaler; nationale og internationale ringkalibreringer  

 for primærnormaler eller evt. i forbindelse med udbygning af måleteknisk  

 sporbarhed; udveksling af forskere og eksperter på det fundamentale  

 metrologiområde og endelig forskning i måleteknik og anskaffelse af særligt  

 udstyr, som er nødvendigt for realisering af normaler og etablering af  

 sporbarhed.
 Tilskud kan ydes til private eller offentlige institutioner og  

 laboratorier, samt enkeltpersoner i forbindelse med større opgaver.
Vejledning vedrørende ansøgning Ansøgning indsendes til:
Industriministeriet Teknologistyrelsen Sekretariatet for Måleteknik Tagensvej 135 2200 København N.
 Teknologistyrelsens telefonnummer er: (01) 85 10 66, hvor yderligere  

 oplysninger kan indhentes.
Ansøgningen indsendes i tre eksemplarer til SM.
Særligt fyldige bilag dog  

 kun i et eksemplar.
Der er ikke fastsat særlige ansøgningsfrister.
 Følgende disposition bedes fulgt ved udarbejdelsen af ansøgningen: 1)  

 Ansøgeren, 2) Opgavens baggrund, formål og forventede resultat, 3)  

 Fremgangsmåden ved opgavens gennemførelse, 4) Personale og andre ressourcer,  

 5) Tidsplan, 6) Omkostnings- og finansieringsbudgetter.
1. Ansøgeren Her redegøres for på hvis vegne, der ansøges (privat virksomhed, institut,  

 organisation etc.). Har ansøgeren ikke tidligere søgt SMR om tilskud,  

 vedlægges ansøgningen oplysende materiale om ansøgeren.
Hvis den praktiske  

 administration af tilskuddet skal udføres af en anden end ansøgeren, bedes  

 dette anført.
2. Opgavens baggrund, formål og forventede resultat I dette afsnit fremlægger ansøgeren argumentationen for, hvorfor der bør  

 ydes tilskud til opgaven.
Afsnittet bør indeholde følgende fire punkter:
2.1 Baggrund Den direkte baggrund for behovet for at gennemføre opgaven anføres,  

 herunder en kort beskrivelse af opgaven eller problemets karakter.
Den  

 nuværende viden på området beskrives kortfattet, evt. med oplysninger om,  

 hvor denne viden befinder sig.
Består opgaven i etablering af særligt udstyr  

 til fundamental metrologi beskrives dette udstyr.
2.2 Formål og forventet resultat Her gives en kort og præcis beskrivelse af formålet med gennemførelsen af  

 opgaven: Hvad forventes opnået (effekt)? Er der afledede effekter, når  

 resultatet er nået? Endvidere anføres om den angivne effekt vil være afhængig  

 af andre eller senere gennemførte opgaver.
2.3 Målgruppe og formidling af resultater Der gives en beskrivelse af, hvem der udover ansøgeren først og fremmest  

 har interesse i, at opgaven gennemføres.
Har opgaven interesse for en bredere  

 kreds anføres dette også.
Det beskrives, hvordan resultatet vil blive formidlet til bl.a.  

 interessegrupperne.
De metoder og midler, der ønskes anvendt hertil både  

 inden for og uden for tilskudsrammen, beskrives (rapporter, artikler,  

 temamøder, kurser o.s.v.).
2.4 Eventuelle særlige argumenter for SMR-tilskud Her anføres eventuelle særlige argumenter for at søge SMR-tilskud, eller  

 andre forhold, som har betydning for SM/SMR's vurdering af ansøgningen.
3. Fremgangsmåde ved opgavens gennemførelse Det beskrives, hvorledes opgaven rent praktisk skal gennemføres, herunder  

 eventuelt opdeling i faser.
Såfremt der skal gennemføres en forundersøgelse  

 eller et forprojekt før den egentlige opgave påbegyndes skal dette fremgå  

 tydeligt.
I tilfælde af at hele eller dele af opgaven gennemføres af andre i  

 form af underleverancer, skal det fremgå, hvem der gennemfører hvilke dele af  

 opgaven.
4. Personale og andre ressourcer Det beskrives, hvilke kvalifikationer ansøgeren har til at gennemføre  

 opgaven.
Specielt redegøres der for kvalifikationerne hos den, der skal være  

 leder af opgaven.
Såfremt hele eller dele af opgaven skal gennemføres af  

 underleverandører, beskrives disses kvalifikationer ligeledes.
Der bør  

 endvidere redegøres for, hvilke ressourcer af udstyrsmæssig, lokalemæssig og  

 anden art, der er til rådighed for løsningen af opgaven, og for hvorledes  

 eventuelle mangler tænkes afhjulpet (skal udstyr fx lånes eller lejes?).  

 Drejer opgaven sig om anskaffelse af udstyr redegøres for ansøgerens øvrige  

 udstyr, som vil være direkte eller indirekte knyttet til det, der ønskes  

 anskaffet.
Endvidere redegøres for det ansøgte udstyrs placering, opbevaring,  

 personers adgang til det m.v.
5 Tidsplan Der redegøres for, hvor lang tid det vil tage at gennemføre opgaven,  

 eventuelt for dens forskellige faser.
Rapporterings- og formidlingsfasen må  

 også tidsfastsættes, idet rapporteringen anses som en del af opgaven og  

 formidlingen i givet fald kan være det.
Såfremt formidlingsfasen ikke hører  

 til den egentlige opgave ønskes alligevel en aktivitets-, tids- og  

 økonomiramme for den, da det har betydning for vurderingen af den angivne  

 effekt.
6. Omkostnings- og finansieringsbudgetter Budgetterne udarbejdes i det faktiske prisniveau, som forudsættes gældende  

 i de periode, opgaven tænkes gennemført.
Det oplyses, hvilken årlig  

 pris-/lønudvikling der er lagt til grund ved budgettets udarbejdelse.  

 Omkostningsbudgettet skal vise de samlede omkostninger ved opgaven og ikke  

 blot de omkostninger, som søges dækket af SMR.
Budgetterne faseopdeles, hvis  

 der er tale om en opgave med flere faser.
Endvidere opdeles budgetterne på  

 finansår (= kalenderår). Til orientering skal oplyses, at SMR ikke bevilger  

 midler til udgifter afholdt forud for bevillingstilsagnet, samt at pris- og  

 lønstigninger ikke efterbevilges.
 Omkostningerne specificeres på følgende måde:
Egne personaleomkostninger opgøres pr. personalekategori.
Disse  

 omkostninger anføres som kapacitetsomkostninger, d.v.s. timer multipliceret  

 med afregningstakster for hver medarbejderkategori, som deltager i opgaven.  

 Godkendte teknologiske serviceinstitutter anvender de af  

 Teknologirådet/Teknologistyrelsen godkendte takster, for det pågældende  

 institut.
Underleverancer fra andre kan budgetteres på samme måde.
I modsat fald  

 redegøres for, hvad budgetposten omfatter, idet der gives oplysninger om  

 arbejdets art, omfang og kalkulationsgrundlag.
 Forbrugsmaterialer, publikationsudgifter og rejseudgifter.
Udstyrsanskaffelser.
Indgår der i opgaven anskaffelse af  

 fundamentalmetrologisk udstyr, som f.eks. primærnormaler o.l., vedlægges  

 tilbud, omkostningskalkuler for evt. bearbejdning og installation m.v.
Moms, såfremt opgavens aktiviteter repræsenterer en momspligtig ydelse.  

 Som hovedregel gælder, at alle på nær statsinstitutioner skal beregne moms af  

 projekttilskud.
I tvivlstilfælde anbefales ansøger at kontakte SM eller det  

 lokale toldkammer.
I finansieringsplanen må gøres rede for, hvorledes ansøgeren har tænkt sig  

 opgavens budgetterede omkostninger finansieret.
Er andre statslige eller  

 private fonds end SMR ansøgt om medfinansiering af projektet, og foreligger  

 der i givet fald allerede tilsagn fra disse? Er der i så tilfælde evt.  

 bindinger til opgaven eller dens resultat fra disse andre fonds? I hvilken  

 udstrækning er ansøgeren selv med til at finansiere opgaven? 7. Projektsamarbejde I tilfælde af at to eller flere ansøgere ønsker at samarbejde om  

 gennemførelse af en opgave, belyses det valgte samarbejdsforhold.
En mulighed er, at ansøgerne hver for sig indsender ansøgning om tilskud  

 til hver sin selvstændigt beskrevne og budgetterede del af den samlede  

 opgave.
I så fald bør ansøgningerne indsendes samtidig til SM tillige med en  

 redegørelse for, hvorledes helheden i projektet tænkes sikret.
Ansøgningerne  

 imødekommes i givet fald ud fra en helhedsvurdering, og aftaler om forbrug  

 m.v. indgås parallelt med alle ansøgerne.
En anden mulighed er, at en af ansøgerne vælges til projektansvarlig  

 således, at de øvrige involverede lader denne optræde som aftalepartner i  

 forholdet til SMR.
I dette tilfælde ingår SMR aftale med hovedentreprenøren,  

 der så pålægges ansvar for, at underleverandører overholder aftaler i  

 forbindelse med planer for opgavens løsning, herunder de økonomiske  

 forudsætninger.
