Skriftlig fremsættelse (23. februar 2022) Klima-, energi- og forsyningsministeren (Dan Jørgensen):
 Herved tillader jeg mig for Folketinget at fremsætte:
Forslag til lov om ændring af lov om fremme af vedvarende energi (Justering af rammer for etablering af vedvarende energianlæg på havet uden for udbud og udvidelse af VE-ordningerne til at omfatte solcelleanlæg på havet og visse solcelleanlæg på søer m.v.) (Lovforslag nr.
L 138) Lovforslaget implementerer dele af stemmeaftalen af 2. juni 2021 om justering af åben dør-ordningen for vedvarende energianlæg på havet, der blev indgået mellem Regeringen (Socialdemokratiet) og Venstre, Dansk Folkeparti, Socialistisk Folkeparti, Radikale Venstre, Enhedslisten, Det Konservative Folkeparti, Liberal Alliance og Alternativet.
Lovforslaget har til formål at styrke den kommunale opbakning til mindre kystnære vedvarende energianlæg, understøtte effektiv statslig planlægning ift. havarealet og elnettet samt sikre teknologineutralitet for vedvarende energianlæg på havet, så nye teknologier kan testes og etableres under åben dør-ordningen.
Derudover muliggør lovforslaget en ophævelse af relevante statslige arealreservationer.
Lovforslaget indeholder fem hovedelementer.
For det første skabes der med lovforslaget klarere rammer for at staten kan afvise projekter af planlægningsmæssige og/eller samfundsmæssige hensyn.
Derudover indføres der en afstandsbegrænsning, således at ordningen begrænses til områder inden for en fast afstand fra kysten på 15 km.
Begge elementer har til formål at skabe klare rammer for projektudviklere samt sikre, at der ikke søges om projekter langt ude på havet, hvor de optager attraktive arealer til fremtidig statslig udbygning med vedvarende energi eller andre aktiviteter.
I og med at lovforslaget klart definerer, hvornår der er tale om kystnær vedvarende energi, muliggør lovforslaget samtidig en ophævelse af relevante statslige arealreservationer, som i dag udgør en begrænsningen af ordningen.
Dermed genåbnes døren for de mindre kystnære projekter, der kan opnå lokal accept.
For det tredje indebærer lovforslaget, at den hidtidige kommunale indsigelsesret erstattes med en vetoret for kommuner beliggende 15 km eller mindre fra projektet, så alle nye projekter, der fremadrettet ansøges via ordningen, vil være omfattet af en vetoret.
Det betyder, at fremtidige åben dør-projekter kun kan realiseres, såfremt ingen af de berørte kommuner vælger at gøre brug af deres vetoret.
Indførelsen af en vetoret sigter mod at anspore til en tidligere og konstruktiv dialog mellem VE-opstillere og relevante kommuner om konkrete nye projekter, herunder bl.a. projekternes placering og størrelse med henblik på at øge den lokale accept.
For det fjerde fremtidssikres ordningen ved at åbne for, at flere nye teknologier kan testes og etableres under åben dør-ordningen.
Indførelsen af teknologineutralitet betyder afslutningsvis, at VE-ordningerne, der kompenserer berørte lokalesamfund og borger konsekvensrettes, så de også omfatter nye teknologier (solcelleanlæg på havet). I samme ombæring omfattes visse solcelleanlæg på søer ligeledes af ordningerne, således at visse solcelleanlæg på søer sidestilles med solcelleanlæg på land (terræn), hvilket bl.a. betyder, at anlæg under 500 kW som udgangspunkt undtages.
Herved sikres, at VE-ordningerne fortsat lever op til deres formål, og at der er ligebehandling af teknologierne.
 Lovforslaget foreslås at træde i kraft d. 1. juli 2022.
 I det jeg i øvrigt henviser til lovforslaget og de ledsagende bemærkninger, skal jeg hermed anbefale forslaget til Folketingets velvillige behandling.
