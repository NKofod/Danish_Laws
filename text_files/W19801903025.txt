En 67-årig blind pensionist, der havde lært at skrive på maskine og  

 skulle bruge skrivemaskine til at skrive breve, henvendelser til offentlige  

 myndigheder, dosmersedler m.v., fandtes berettiget til hjælp til  

 skrivemaskine.
Efter de før bistandsloven gældende regler havde det været en  

 forudsætning for hjælpen, at pågældende i det daglige ville kunne have nytte  

 af maskinen, mens det efter de i medfør af bistandslovens fastsatte regler  

 var en forudsætning, at pågældende i det daglige havde behov for at skrive på  

 maskine.
 Ankestyrelsen fandt ikke, at der med den ændrede ordlyd havde været  

 tilsigtet en skærpelse af reglerne.
 En blindekonsulent klagede for en 67-årig kvinde over en af en kommune  

 truffet afgørelse, hvorefter ansøgeren ikke fandtes berettiget til hjælp til  

 en sortskriftsskrivemaskine.
 Ansøgeren der var pensionist, havde i 1978 mistet evnen til at læse og  

 skrive på grund af blodpropper i øjene.
I februar 1979 deltog hun i senblindekursus arrangeret af Dansk  

 Blindesamfund, hvor hun lærte at betjene en skrivemaskine.
Ifølge udtalelse  

 fra læreren på kurset var hun dygtig til at skrive på maskine.
Kommunen afslog ansøgningen om skrivemaskine under henvisning til, at der  

 ikke var et dagligt behov for at skrive på maskine, f.eks. til studiebrug  

 eller erhvervsmæssigt.
Kommunen lagde endvidere vægt på, at ansøgeren kunne  

 kontakte sine omgivelser ved hjælp af telefon.
 Det var ved indankningen anført, at ansøgeren havde brug for skrivemaskine  

 til at skrive sine breve, henvendelser til offentlige myndigheder,  

 dosmersedler og notater.
Pkt. 41 i socialministeriets cirkulære af 4. november 1975 om ydelse af  

 hjælpemidler m.m. omhandler hjælp til skrivemaskiner.
Der kan efter denne  

 bestemmelse ydes hjælp til udlån af rejseskrivemaskiner til blinde.
Det er en  

 forudsætning, at ansøgeren i det daglige har behov for at skrive på maskine,  

 f.eks. i forbindelse med undervisning eller for i det hele taget at  

 opretholde kontakten til sine omgivelser.
 Efter dagældende revalideringslovs § 3, der blev ophævet i forbindelse med  

 bistandslovens ikrafttræden, kunne der, jfr. cirkulære af 22. maj 1967 pkt.  

 29, ydes hjælp til anskaffelse af skrivemaskiner til blinde, når den  

 pågældende havde lært at skrive på maskine, og det måtte antages, at den  

 pågældende i det daglige ville kunne have nytte af maskinen.
 Under hensyn til, at ansøgeren havde lært at skrive på maskine fandt  

 ankestyrelsen hende berettiget til hjælp til skrivemaskine.
 Ankestyrelsen fandt ikke, at der, selv om ordlyden i bestemmelserne til  

 revalideringsloven og bestemmelserne til bistandsloven på dette punkt har en  

 afvigende ordlyd, hermed havde været tilsigtet en skærpelse af reglerne.
 Ankestyrelsen ændrede således den af kommunen trufne afgørelse.
