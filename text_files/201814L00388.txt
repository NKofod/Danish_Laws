Betænkning afgivet af Social-, Indenrigs- og Børneudvalget den 6. december 2018 Betænkning over Forslag til lov om ændring af dagtilbudsloven (Bedre fordeling i daginstitutioner) [af børne- og socialministeren (Mai Mercado)]:
1. Ændringsforslag Børne- og socialministeren har stillet 8 ændringsforslag til lovforslaget.
2. Indstillinger Et flertal i udvalget (S, V, LA, RV, SF og KF) indstiller lovforslaget til vedtagelse med de stillede ændringsforslag.
Et mindretal i udvalget (DF, EL og ALT) indstiller lovforslaget til forkastelse ved 3. behandling.
Mindretallet vil stemme for de stillede ændringsforslag.
 Inuit Ataqatigiit, Nunatta Qitornai, Tjóðveldi og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Socialdemokratiet Socialdemokratiets medlemmer af udvalget mener helt grundlæggende, at det er vigtigt, at vi alle mødes på tværs af baggrund.
Derfor er det også grundlæggende en god ide med en regel om, at der maksimalt må nyoptages 30 pct. børn fra udsatte boligområder i en daginstitution eller i en enhed i daginstitutionen.
For S har det dog også været vigtigt, at der ikke er uhensigtsmæssige konsekvenser af forslaget i de enkelte kommuner, som betyder, at gode tilbud med tværfaglige indsatser må lukke.
Derfor forventer S, at dispensationsmuligheden, som er en del af lovforslaget, kommer i anvendelse, således at kommuner kan undlade at lukke tilbud, hvis der er særlige omstændigheder til stede.
Enhedslisten Enhedslistens medlemmer af udvalget konstaterer, at lovforslaget indebærer, at en stor gruppe forældres mulighed for at vælge en daginstitution i deres nærområde indskrænkes, hvis de bor i et boligområde, der af et politisk flertal er defineret som udsat eller som en ghetto.
Der indføres dermed en uacceptabel forskelsbehandling af børn og forældre.
Det er særdeles problematisk, at der som følge af lovforslaget vil være børn, der alene på grund af en bestemt bopælsadresse risikerer at blive afskåret fra at komme i dagtilbud sammen med andre børn fra det område, hvor de bor.
Det vil også kunne få den konsekvens, at der ikke vil kunne tilvejebringes et sammenhængende forløb for det enkelte barn i tilknytning til nærmiljøet.
Lovforslaget kan gøre det vanskeligt at opretholde en række daginstitutioner, fordi kapaciteten ikke kan udnyttes og institutionerne derfor langsomt kan blive tømt for børn.
En sådan udvikling vil gøre det yderligere vanskeligt for de berørte daginstitutioner at tiltrække børn, hvis forældre bor uden for de udsatte boligområder, ligesom det kan gøre det vanskeligt at fastholde og rekruttere personale til institutionerne.
EL finder det endvidere stærkt beklageligt, at det på baggrund af lovbehandlingen kan konstateres, at det ikke har været muligt for Børne- og Socialministeriet at redegøre for, hvilke daginstitutioner der vil blive omfattet af lovgivningen.
4. Ændringsforslag med bemærkninger Ændringsforslag Til § 1 Af børne- og socialministeren, tiltrådt af udvalget:
 1) I den under nr. 1 foreslåede ændring af § 3, stk. 4, ændres »tilskud til pasning« til: »pasning«.
[Sproglig korrektion] 2) I den under nr. 2 foreslåede ændring af § 20, stk. 3, indsættes efter »listen over udsatte boligområder«: »i § 61 a«.
[Teknisk ændring] 3) I det under nr. 3 foreslåede § 23, stk. 4, indsættes i 1. og 2. pkt. efter »jf.«: »§ 61 a i«.
[Teknisk ændring] 4) I den under nr. 4 foreslåede § 26 a indsættes i stk. 1, 1. pkt., stk. 2, 1. pkt., og stk. 3, 1. pkt., efter »listen over udsatte boligområder«: »i § 61 a«.
[Teknisk ændring] 5) I den under nr. 4 foreslåede § 26 a ændres i stk. 4 »§ 27, stk. 2, 3. pkt.,« til: »§ 27, stk. 2, 2. pkt.,«.
[Konsekvensændring som følge af ændringsforslag nr. 6] 6) I nr. 5 affattes den indledende tekst således:
 »I § 27, stk. 2, indsættes som 3. pkt.:«.
[Teknisk ændring] 7) Nr. 7 udgår.
[Konsekvensændring som følge af ændringsforslag nr. 6] Til § 2 8) I stk. 2 indsættes efter »§ 1, nr. 5,« ordet: »og«, og »samt § 29, stk. 3, 1. pkt. som affattet ved denne lovs § 1, nr. 7« udgår.
[Konsekvensændring som følge af ændringsforslag nr. 7] Bemærkninger Til nr. 1 Med den i lovforslagets § 1, nr. 1, foreslåede ændring af § 3, stk. 4, foreslås det, at ordene »samt satser for tilskud til privat pasning og tilskud til pasning af egne børn« udgår af bestemmelsen.
 Det foreslås, at formuleringen »samt satser for tilskud til privat pasning og tilskud til pasning af egne børn« ændres til »samt satser for tilskud til privat pasning og pasning af egne børn«, som er den korrekte angivelse af den gældende lovtekst.
 Ændringsforslaget er alene en sproglig korrektion.
Til nr. 2 Med det i lovforslagets § 1, nr. 2, foreslåede § 20, stk. 3, indgår en henvisning til listen over udsatte boligområder, som offentliggøres en gang årligt af transport-, bygnings- og boligministeren.
 Det foreslås, at henvisningen til listen over udsatte boligområder i ovennævnte bestemmelse præciseres, således at det tydeligt fremgår, at listen offentliggøres med hjemmel i § 61 a i lov om almene boliger m.v.
 Ændringsforslaget er alene en teknisk ændring.
Til nr. 3 Med det i lovforslagets § 1, nr. 3, foreslåede § 23, stk. 4, 1. pkt., indgår to henvisninger til listen over udsatte boligområder, som offentliggøres en gang årligt af transport-, bygnings- og boligministeren.
 Det foreslås, at henvisningerne til listen over udsatte boligområder i ovennævnte bestemmelse præciseres, således at det tydeligt fremgår, at listen offentliggøres med hjemmel i § 61 a i lov om almene boliger m.v.
 Ændringsforslaget er alene en teknisk ændring.
Til nr. 4 Med det i lovforslagets § 1, nr. 4, foreslåede § 26 a, stk. 1, 1. pkt., stk. 2, 1. pkt. og stk. 3, 1. pkt., findes der tre steder henvisninger til listen over udsatte boligområder, som offentliggøres en gang årligt af transport-, bygnings- og boligministeren.
 Det foreslås, at henvisningerne til listen over udsatte boligområder i ovennævnte bestemmelser præciseres, således at det tydeligt fremgår, at listen offentliggøres med hjemmel i § 61 a i lov om almene boliger m.v.
 Ændringsforslaget er alene en teknisk ændring.
Til nr. 5 Med det i lovforslagets § 1, nr. 4, foreslåede § 26 a, stk. 4, foreslås følgende:
»Selvejende og udliciterede daginstitutioner samt privatinstitutioner, af hvis vedtægter det fremgår, at institutionen ved optagelse har til formål at tilgodese en eller flere virksomheders medarbejdere, jf. § 27, stk. 2, 3. pkt., og § 27, stk. 4, 2. pkt., er ikke omfattet af stk. 2 og 3«.
Det foreslås at ændre den nuværende henvisning til § 27, stk. 2, 3, pkt., så der i stedet henvises til § 27, stk. 2., 2. pkt.
 Ændringen er alene en teknisk ændring og er en konsekvens af ændringsforslag nr. 6.
Til nr. 6 Med lovforslagets § 1, nr. 5, foreslås det, at der i dagtilbudslovens § 27, stk. 2, indsættes et nyt 2. pkt., som fastsætter følgende:
 »Selvejende og udliciterede daginstitutioner med optagelseskompetence, jf. § 26, stk. 2, kan kun afvise at optage børn, hvis der ikke er plads i institutionen, eller hvis barnet har folkeregisteradresse i et udsat boligområde og institutionen vurderer, at der er risiko for, at institutionen ikke kan leve op til kravet i § 26 a, stk. 2.« Forslaget medfører, at det nuværende 2. pkt. bliver til 3. pkt.
 Af lovtekniske årsager foreslås det at indsætte det nye punktum i § 27, stk. 2, som et nyt 3. pkt.
 Ændringen er alene en teknisk ændring.
Til nr. 7 Med lovforslagets § 1, nr. 7, foreslås det at ændre dagtilbudslovens § 29, stk. 3, 1. pkt., således at den nuværende henvisning til § 27, stk. 2, 2. pkt., ændres til § 27, stk. 2, 3. pkt.
 Det foreslås, at ændringen udgår.
 Ændringen er alene en teknisk ændring og er en konsekvens af ændringsforslag nr. 6.
Til nr. 8 Med det i lovforslaget foreslåede § 2, stk. 2, om lovforslagets ikrafttræden foreslås det, at det foreslåede krav om, at der maksimalt må optages 30 pct. børn fra udsatte boligområder i hver daginstitution eller enhed i en daginstitution i løbet af et kalenderår, jf. det i lovforslaget foreslåede § 20, stk. 3, § 26 a, stk. 1-10, § 27, stk. 2, § 27, stk. 4, og § 29, stk. 3, 1. pkt., får virkning fra den 1. januar 2020.
 Forslaget indebærer, at kommunalbestyrelsen fra og med den 1. januar 2020 vil være forpligtet til at efterleve de i lovforslaget foreslåede krav i § 20, stk. 3, § 26 a, stk. 1, og § 26 a, stk. 6-10, som affattet ved lovforslagets § 1, nr. 2 og 4.
 Forslaget indebærer videre, at selvejende og udliciterede daginstitutioner med optagelseskompetence og privatinstitutioner fra den 1. januar 2020 vil være forpligtet til at efterlevede de foreslåede krav i lovforslagets § 26 a, stk. 2-5, og § 26 a, stk. 10, § 27, stk. 2, og § 27, stk. 4, som affattet ved lovforslagets § 1, nr. 4-7.
 Det foreslås at lave en ændring af lovforslagets § 2, stk. 2, som indebærer, at henvisningen til lovforslagets § 1, nr. 7, udgår.
 Ændringsforslaget er en teknisk ændring og en konsekvensændring som følge af det foreslåede ændringsforslag nr. 7, hvor det foreslås, at den i lovforslaget foreslåede ændring af § 29, stk. 3, 1. pkt., jf. lovforslagets § 1, nr. 7, udgår.
5. Udvalgsarbejdet Lovforslaget blev fremsat den 3. oktober 2018 og var til 1. behandling den 9. oktober 2018. Lovforslaget blev efter 1. behandling henvist til behandling i Social-, Indenrigs- og Børneudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 3 møder.
Høringssvar Et udkast til lovforslaget har inden fremsættelsen været sendt i høring, og børne- og socialministeren sendte den 29. juni 2018 dette udkast til udvalget, jf.
SOU alm. del  bilag 299 (folketingsåret 2017-18). Den 3. oktober 2018 sendte børne- og socialministeren høringssvarene og et høringsnotat til udvalget.
Bilag Under udvalgsarbejdet er der omdelt 8 bilag på lovforslaget.
Spørgsmål Udvalget har under udvalgsarbejdet stillet 8 spørgsmål til børne- og socialministeren til skriftlig besvarelse, som ministeren har besvaret.
Karin Nødgaard (DF) nfmd.
Susanne Eilersen (DF) Karina Adsbøl (DF) Jens Henrik Thulesen Dahl (DF) Pernille Bendixen (DF) Morten Marinus (DF) Martin Geertsen (V) Carl Holst (V) Jane Heitmann (V) Hans Andersen (V) Jan E.
Jørgensen (V) Anni Matthiesen (V) Henrik Dahl (LA) Laura Lindahl (LA) Brigitte Klintskov Jerkel (KF) Karen J.
Klint (S) Magnus Heunicke (S) Orla Hav (S) Pernille Rosenkrantz-Theil (S) Troels Ravn (S) fmd.
Ane Halsboe-Jørgensen (S) Malou Lunderød (S) Finn Sørensen (EL) Rasmus Vestergaard Madsen (EL) Torsten Gejl (ALT) Marianne Jelved (RV) Lotte Rod (RV) Trine Torp (SF) Kirsten Normann Andersen (SF) Inuit Ataqatigiit, Nunatta Qitornai, Tjóðveldi og Javnaðarflokkurin havde ikke medlemmer i udvalget.
