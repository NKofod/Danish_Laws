Fremsat den 7. april 1999 af Anni Svanholt (SF),  

 Aage Frandsen (SF),  

 Jes Lunde (SF) og Malene Vestergård (SF) Forslag til folketingsbeslutning om ændring af den kommunale styrelseslov Folketinget opfordrer regeringen til at fremsætte  

 lovforslag, der muliggør, at en borgmester kan fratages sin funktion,  

 hvis et kvalificeret flertal i kommunalbestyrelsen på  

2/3 af kommunalbestyrelsens medlemmer mener, at den  

 pågældende har vist sig uegnet til at varetage funktionen som den  

 øverste administrative chef.
 Kommunalbestyrelsen kan herefter ved flertalsvalg  

 vælge en ny borgmester blandt sine medlemmer.
Bemærkninger til forslaget SF fremsatte et tilsvarende  

 beslutningsforslag i april 1998, jf. beslutningsforslag nr.
B 24,  

 folketingsåret 1997-98, 2. samling (se Folketingstidende 1997-98, 2.  

 samling, forhandlingerne side 602 og 2094, tillæg A side 1422 og 1423  

 samt tillæg B side 289). Under debatten dengang blev det bl.a.  

 fremført, at hvis styrelsesloven blev ændret som foreslået  

 af SF, kunne det resultere i, at en sådan afsættelsesadgang kunne  

 misbruges og anvendes som pression over for en borgmester.
 Når SF genfremsætter forslaget, er det, fordi  

 der nu igen har været eksempler på, at borgmestre, uden at det  

 øvrige byråd kan gøre noget, totalt ansvarsfrit kan  

 forvalte deres administrative rolle, som de vil.
 SF mener, at det bør være muligt for et  

 byråd at give en borgmester et mistillidsvotum med den konsekvens, at  

 borgmesteren trækker sig fra posten.
 Dette er ikke muligt i dag, idet valgene af formand og  

 næstformand for kommunalbestyrelsen er gældende for  

 kommunalbestyrelsens funktionsperiode, dvs. 4 år, jf. § 6, stk. 6, i  

 den nugældende lov om kommunernes styrelse.
 Såfremt kommunalbestyrelsens formand vægrer  

 sig ved at udføre en opgave, som er pålagt den  

 pågældende ved lov om kommunernes styrelse eller kommunens  

 styrelsesvedtægt, kan kommunalbestyrelsen udpege et af sine medlemmer  

 til at varetage den pågældende opgave.
Ved grov eller gentagen vægring mod at udføre  

 en sådan opgave, som er pålagt den pågældende  

 formand, kan kommunalbestyrelsen beslutte at udpege et af sine medlemmer til  

 at fungere som formand indtil videre.
Beslutningen træder først  

 i kraft, når den er stadfæstet af indenrigsministeren, jf. § 66 i  

 lov om kommunernes styrelse.
Derimod er det stort set umuligt for en kommunalbestyrelse  

 at afsætte en borgmester.
En borgmester er derved »fredet« i 4  

 år.
 Efter SF's opfattelse strider dette mod al demokratisk  

 virksomhed og er direkte i modstrid med folkestyrets ånd.
 Bestemmelsen om, at borgmesteren ikke kan afsættes,  

 skyldes angiveligt, at det ikke vil være hensigtsmæssigt, hvis  

 borgmesteren udskiftes i tide og utide.
 Udvalgsformænd kan imidlertid afsættes af et  

 flertal i udvalget, men dette sker uhyre sjældent.
 Til forskel fra en udvalgsformand har en borgmester ud  

 over en politisk rolle også en administrativ rolle.
SF mener, at hvis en borgmester er uegnet til denne  

 administrative rolle, skal det være muligt at afsætte den  

 pågældende som borgmester.
For at sikre, at denne beslutning  

 tages på så bredt grundlag som muligt, foreslås, at  

 beslutningen kun kan træffes med et kvalificeret flertal, nemlig  

 på mindst 2/3 af kommunalbestyrelsens  

 medlemmer.
Skriftlig fremsættelse Anni Svanholt (SF):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om ændring af  

 den kommunale styrelseslov .
(Beslutningsforslag nr.
B 113).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
