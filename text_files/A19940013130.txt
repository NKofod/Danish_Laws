(Lønindeholdelse) (Gebyrloven) VI MARGRETHE DEN ANDEN, af Guds Nåde Danmarks Dronning,  

 gør vitterligt: Folketinget har vedtaget og Vi ved Vort samtykke stadfæstet  

 følgende lov:
§ 1 I lov nr. 939 af 27. december 1991 om gebyrer og morarenter vedrørende  

 visse ydelser, der opkræves eller inddrives af amtskommuner og kommuner,  

 foretages følgende ændring:
 § 4  affattes således:
 » § 4.  De af denne lov omfattede gebyrer og  

 renter tillægges udpantningsret.
 Stk. 2.  De af denne lov omfattede gebyrer og renter kan  

 tillige inddrives ved indeholdelse eller tilbageholdelse i løn m.v., såfremt  

 de vedrører ikke rettidigt betalte ydelser, som kan inddrives ved  

 indeholdelse eller tilbageholdelse i løn m.v.
Stk. 3.  Indeholdelse eller tilbageholdelse i løn m.v. i  

 anledning af krav på gebyrer og renter, der er omfattet af denne lov, kan ske  

 i samme ydelser og i samme omfang, som indeholdelse eller tilbageholdelse kan  

 ske i anledning af den ikke rettidigt betalte ydelse, gebyrerne og renterne  

 vedrører.
De regler om skyldnerens pligt til at afgive fornødne oplysninger  

 eventuelt ved personligt fremmøde, om fremstilling af skyldneren ved  

 politiets hjælp, om pligt for skyldnerens arbejdsgiver til at afgive  

 oplysninger om skyldnerens arbejds- og lønforhold, om erstatningsansvar for  

 den indeholdelses- eller tilbageholdelsespligtige, om udpantningsret for  

 erstatningsbeløb samt om administrativ rekurs eller domstolsprøvelse, som  

 måtte gælde for den pågældende ikke rettidigt betalte ydelse, finder  

 tilsvarende anvendelse for gebyrerne og renterne.« § 2 Loven træder i kraft den 1. marts 1994. Loven finder anvendelse på gebyrer  

 og renter, der inddrives efter lovens ikrafttræden, uanset om de er forfaldne  

 før lovens ikrafttræden.
Givet på Amalienborg, den 28. februar  

 1994 Under Vor Kongelige Hånd og Segl MARGRETHE R.
