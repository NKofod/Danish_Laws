Betænkning afgivet af Transportudvalget den 28. januar 2020 Betænkning over Forslag til lov om ændring af færdselsloven (Forhøjelse af bødeniveauet for ulovlig afholdelse af hvil i køretøjet m.v.) [af transportministeren (Benny Engelbrecht)]:
1. Ændringsforslag Der er stillet 2 ændringsforslag til lovforslaget.
Transportministeren har stillet ændringsforslag nr. 1, og Venstres medlemmer af udvalget har stillet ændringsforslag nr. 2.
2. Indstillinger Et flertal i udvalget (S, RV, SF, EL og ALT) indstiller lovforslaget til vedtagelse med det af ministeren stillede ændringsforslag.
Flertallet vil stemme imod det af Venstre stillede ændringsforslag.
Et mindretal i udvalget (V, DF, KF, NB og LA) indstiller lovforslaget til forkastelse ved 3. behandling.
Mindretallet vil stemme for de stillede ændringsforslag.
 Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Venstre Venstres medlemmer af udvalget er enige i lovforslagets formål med hensyn til at gøre op med ulige konkurrencevilkår og sikring af ordnede forhold i transportbranchen ved at hæve bøderne for ulovlig afholdelse af det regulære ugentlige hvil i køretøjet.
Den af regeringen foreslåede tidobling af bødeniveauet er imidlertid helt ude af proportioner, ikke mindst set i lyset af det forholdsvis lave vejkontroltryk, der ligeledes er afgørende for forebyggelsen af ulovlig afholdelse af hvil i køretøjet.
Derfor har Venstre fremsat et ændringsforslag, der begrænser forøgelsen af bødeniveauet til en femdobling.
V støtter dette ændringsforslag, der forkastes af et flertal i udvalget.
På denne baggrund stemmer Venstre imod det samlede lovforslag.
Dansk Folkeparti Dansk Folkepartis medlemmer af udvalget anser det som stærkt mangelfuldt, at lovforslaget ikke i større grad sikrer, at alle aktører på godstransportområdet tænkes ind i den skærpede bødesanktionering.
Dansk Folkeparti er af den klare opfattelse, at når man øger bødestørrelsen og fordeler bøden imellem den enkelte chauffør og vognmanden, bør man også sanktionere med bøder over for speditionsvirksomheden, som har entreret med den pågældende vognmand.
Ligeledes anser Dansk Folkeparti fordelingen af bødeforlæg imellem den enkelte chauffør og vognmanden som stærkt urimelig.
Chaufføren kan ikke trække sin udgift fra i et regnskab, men ender med at skulle betale den samlede bøde ud af sin nettoløn efter skat, hvorimod en vognmandsvirksomhed har mulighed for et ligningsmæssigt fradrag for udgiften.
Således rammer bøden langt hårdere hos chaufføren end hos vognmanden.
Dansk Folkeparti ønsker derfor, at en skærpet lov, herunder fordelingen af bødestørrelser, bør tage væsentlig hensyn til dette.
4. Ændringsforslag med bemærkninger Ændringsforslag Til § 1 Af transportministeren, tiltrådt af udvalget:
 1) I nr. 2 ændres »stk. 10« til: »stk. 12«.
[Redaktionel ændring] Af et mindretal (V), tiltrådt af et mindretal (DF, KF, NB og LA):
 2) I det under nr. 2 foreslåede § 118, stk. 10, 5. pkt., ændres »hvis« til: »såfremt«.
[Ændring af bødeniveau for chauffør og virksomhed] Bemærkninger Til nr. 1 Den foreslåede ændring er en redaktionel ændring af ordensmæssig karakter.
Til nr. 2 Det foreslås, at retningslinjerne for udmåling af bøder for ulovlig afholdelse af det regulære ugentlige hvil i køretøjet fastsættes til en bøde på 5.000 kr. til chaufføren og en bøde på 10.000 kr. til virksomheden. Ændringsforslaget indebærer således en femdobling af bødeniveauet set i forhold til det nuværende niveau, som vurderes at være for lavt.
Med ændringsforslaget sanktioneres chaufføren og virksomheden ikke så hårdt som med transportministerens forslag, der indebærer en tidobling af det nuværende bødeniveau.
 De angivne retningslinjer for bødeniveauet afskærer ikke domstolene fra efter en konkret vurdering i det enkelte tilfælde af samtlige omstændigheder i sagen at fravige det angivne strafniveau i op- eller nedadgående retning, hvis der i den konkrete sag foreligger skærpende eller formildende omstændigheder.
5. Udvalgsarbejdet Lovforslaget blev fremsat den 27. november 2019 og var til 1. behandling den 12. december 2019. Lovforslaget blev efter 1. behandling henvist til behandling i Transportudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 2 møder.
Høringssvar Et udkast til lovforslaget har inden fremsættelsen været sendt i høring, og transportministeren sendte den 18. september 2019 dette udkast til udvalget, jf.
TRU alm. del  bilag 80, folketingsåret 2018-19, 2. samling.
Den 27. november 2019 sendte transportministeren høringssvarene og et høringsnotat til udvalget.
Bilag Under udvalgsarbejdet er der omdelt 6 bilag på lovforslaget.
Spørgsmål Udvalget har under udvalgsarbejdet stillet 1 spørgsmål til transportministeren til skriftlig besvarelse, som ministeren har besvaret.
Rasmus Stoklund (S) Jan Johansen (S) Jeppe Bruus (S) fmd.
Jesper Petersen (S) Lennart Damsbo-Andersen (S) Malte Larsen (S) Orla Hav (S) Thomas Jensen (S) Andreas Steenberg (RV) Jens Rohde (RV) Rasmus Helveg Petersen (RV) Anne Valentina Berthelsen (SF) Karsten Hønge (SF) Henning Hyllested (EL) Eva Flyvholm (EL) Susanne Zimmer (ALT) Kristian Pihl Lorentzen (V) Hans Andersen (V) Hans Christian Schmidt (V) nfmd.
Ellen Trane Nørby (V) Heidi Bank (V) Martin Geertsen (V) Dennis Flydtkjær (DF) Mette Hjermind Dencker (DF) Hans Kristian Skibby (DF) Niels Flemming Hansen (KF) Mona Juul (KF) Mette Thiesen (NB) Ole Birk Olesen (LA) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
