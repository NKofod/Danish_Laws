Nr LSF 225 Forslag til Lov om fremskaffelse af boliger til flygtninge Fremsat af Pelle Voigt (SF) Ingerlise Koefoed (SF) Ruth Olsen (SF) Ebba  

 Strange (SF) den 7. april 1987 Kapitel 1 FORMÅL OG OMRÅDE § 1. Denne lov har til formål:
1) at øge mulighederne for at fremskaffe egnede, varige boliger til flygtninge, 2) at sikre mulighed for at fremskaffe boliger i alle kommuner, der findes egnede til bosættelse af flygtninge, 3) at øge mulighederne for at fremskaffe boliger i private udlejningsejendomme, 4) at forbedre mulighederne for boligmæssig integration mellem flygtninge og danskere.
Stk. 2. I det omfang det er foreneligt med de i stk. 1 nævnte formål, skal der ved bosættelsen af flygtninge tilstræbes en ligelig fordeling af flygtninge mellem kommunerne.
§ 2. Ved flygtninge forstås i denne lov personer, der har fået opholdstilladelse efter udlændingelovens §§ 7-8.
Stk. 2. Loven finder tillige anvendelse for personer, der har fået opholdstilladelse efter udlændingelovens § 9, stk. 2, nr. 2.
Stk. 3. Loven finder ligeledes anvendelse for personer, der har fået opholdstilladelse efter udlændingelovens § 9, stk. 1, nr. 2-4, som følge af tilknytning til en i Danmark fast bosiddende person, når denne person er kommet til landet efter en af de i stk. 1-2 nævnte bestemmelser, eller når tilknytningen kan føres tilbage til en sådan person.
Stk. 4. Loven finder ikke anvendelse for personer, der har haft opholdstilladelse i mere end 3 år.
Stk. 5. For husstande bestående af flere personer finder loven anvendelse, når mindst et husstandsmedlem opfylder de i stk. 1-4 nævnte betingelser.
Kapitel 2 KOMMUNERNES FORPLIGTELSE TIL AT STILLE BOLIGER TIL RÅDIGHED FOR FLYGTNINGE § 3. Alle kommuner er forpligtede til at stille boliger til rådighed til bosættelse af flygtninge, jf. dog § 4.
§ 4. Boligministeren kan helt eller delvis fritage en kommune for forpligtelsen til at stille boliger til rådighed i følgende tilfælde:
1) Hvis der skønnes at være boligplaceret flere flygtninge pr. 1.000 indbyggere i kommunen i de senere år end i samtlige kommuner under eet.
2) Hvis mindst 4 procent af kommunens indbyggere pr. 1. januar 1987 er indvandrere fra 3. lande.
 3) Hvis kommunen ikke findes egnet til bosættelse af flygtninge.
4) Hvis der midlertidigt ikke er behov for bosættelse af flygtninge i kommunen.
§ 5. Kommunerne skal hver måned stille så mange boliger til rådighed, at der kan boligplaceres een flygtning pr. påbegyndt 7.000 indbyggere.
Stk. 2. Boligministeren kan nedsætte det antal boliger, der skal stilles til rådighed, hvis der sker en nedgang i behovet.
§ 6. Boligerne skal i en periode på mindst 4 uger stilles til rådighed for Dansk Flygtningehjælp med henblik på henvisning af en flygtning eller flygtningefamilie.
Stk. 2. Eventuelt lejetab i forbindelse med anvisningen afholdes af kommunen.
Kapitel 3 FREMSKAFFELSE AF BOLIGER I PRIVATE UDLEJNINGSEJENDOMME § 7. Kommunalbestyrelsen kan beslutte, at ejere af private udlejningsejendomme med mere end 12 beboelseslejligheder skal stille den første ledige lejlighed til rådighed til udlejning til en af kommunen anvist flygtning eller flygtningefamilie.
I ejendomme med mere end 50 beboelseslejligheder kan den første, tredje og femte ledige lejlighed kræves stillet til rådighed.
Stk. 2. Flere ejendomme, der ejes af samme ejer, er opført kontinuerligt som en samlet bebyggelse og har fælles friareal eller nogen form for driftsfællesskab, anses for een ejendom.
Stk. 3. Hvis en eller flere lejligheder i ejendommen er udlejet til flygtninge, nedsættes forpligtelsen til at stille lejligheder til rådighed tilsvarende.
§ 8. Kommunalbestyrelsens beslutning efter § 7 skal bekendtgøres i Statstidende og i øvrigt på den måde, der er sædvanlig i kommunen.
Stk. 2. Beslutningen kan tidligst træde i kraft 6 uger efter bekendtgørelsen i Statstidende.
Stk. 3. Bekendtgørelsen skal indeholde oplysning om, hvornår beslutningen træder i kraft samt om pligten til at indgive anmeldelse om ledige lejligheder.
§ 9. Når beslutningen er trådt i kraft, skal udlejeren anmelde ledige lejligheder, der hidtil har været benyttet til beboelse, til kommunalbestyrelsen.
Stk. 2. Anmeldelsen skal indgives senest 2 uger efter, at opsigelsen af lejeaftalen om lejligheden er sket, eller efter at udlejeren på anden måde er blevet vidende om, at lejligheden er eller vil blive ledig.
Stk. 3. Anmeldelsen skal indeholde oplysning om lejlighedens beliggenhed, størrelse og indretning og om lejens størrelse.
Stk. 4. Senest 2 uger efter, at lejligheden er blevet anmeldt, skal kommunalbestyrelsen meddele udlejeren, om lejligheden ønskes stillet til rådighed.
Hvis lejligheden ønskes anvendt til anvisning, kan kommunen anvise en flygtning eller flygtningefamilie, til hvem udlejeren straks er pligtig til at udleje lejligheden.
Stk. 5. Hvis kommunalbestyrelsen ikke inden 2 uger fra anmeldelsen har meddelt, at den ønsker at anvise lejligheden, kan udlejeren frit udleje lejligheden.
Stk. 6. Eventuelt lejetab i forbindelse med anvisningen afholdes af kommunen.
§ 10. Udlejeren er ikke pligtig til at stille lejligheder, der agtes udlejet til en ejendomsfunktionær eller til en boligsøgende, der allerede har bolig i samme ejendom, til rådighed.
Det samme gælder beboelseslejligheder, der står direkte i forbindelse med et forretningslokale og udlejes i forbindelse med dette.
Stk. 2. Lejligheder, der lovligt agtes benyttet af ejeren, kan ikke forlanges stillet til rådighed.
Stk. 3. Udlejeren er ikke pligtig til at udleje til en husstand, der på indflytningstidspunktet omfatter flere personer end antallet af beboelsesrum i lejligheden.
Stk. 4. Hvis udlejeren i øvrigt har en særlig grund hertil, kan han i forbindelse med anmeldelsen anmode om fritagelse for at stille lejligheden til rådighed.
Hvis kommunalbestyrelsen ikke imødekommer anmodningen, kan boligretten, såfremt den finder udlejerens begrundelse rimelig, tillade, at et i medfør af anvisningen indgået lejemål opsiges med 3 måneders varsel.
§ 11. Når udlejeren har opfyldt sin forpligtelse til at stille lejligheder til rådighed, ophører forpligtelsen til at anmelde ledige lejligheder.
Stk. 2. Hvis en anmeldt lejlighed afviger væsentligt fra de øvrige lejligheder i ejendommen og kommunalbestyrelsen inden 2 uger fra anmeldelsen har meddelt udlejeren, at lejligheden ikke findes egnet til anvisning, medregnes lejligheden ikke i opgørelsen efter stk. 1.
§ 12. Kommunalbestyrelsen er berettiget til ved fogedretten at lade en anvist flygtning eller flygtningefamilie indsætte i lejligheden samt at lade en lejer, hvis lejemål er indgået i strid med bestemmelserne i dette kapitel, udsætte af lejligheden.
§ 13. Kommunalbestyrelsen kan til brug for administrationen af bestemmelserne i dette kapitel afkræve en ejendoms ejer og administrator alle nødvendige oplysninger vedrørende ejendommen og de enkelte lejemål.
Kapitel 4 STATSSTØTTE TIL ETABLERING AF UNGDOMSBOLIGER FOR FLYGTNINGE OG ANDRE UNGE I EKSISTERENDE EJENDOMME § 14. Boligministeren kan på statskassens vegne give tilsagn om statslån, rentebidrag, afdragsbidrag og garanti til erhvervelse og eventuel ombygning af enfamilieshuse og andre tilsvarende ejendomme med henblik på etablering af boliger for unge flygtninge og andre unge.
Stk. 2. Tilsagn kan i finansåret 1987 gives til etablering af boliger for i alt 1.000 personer.
Uudnyttede tilsagn kan overføres til finansåret 1988.
Stk. 3. Realkreditinstitutter kan yde indekslån efter samme regler, som i henhold til lov om indeksregulerede realkreditlån kan ydes til opførelse af ungdomsboliger efter kapitel 11 i lov om boligbyggeri.
Stk. 4. Bestemmelserne i kapitel 11 i lov om boligbyggeri finder anvendelse i det omfang, de er forenelige med denne lov.
 § 15. Tilsagn gives løbende, efterhånden som ansøgningerne indkommer.
§ 16. Ved første udlejning skal mindst 1/3 og højst 2/3 af beboerne være flygtninge.
Denne beboersammensætning skal fastholdes ved nyudlejninger i de første 2 år efter boligernes ibrugtagning.
Kapitel 5 FORSKELLIGE BESTEMMELSER § 17. Kommunernes udgifter til dækning af lejetab, jf. § 6, stk. 2, og § 9, stk. 6, refunderes af staten.
Statsrefusionen udbetales kvartalsvis bagud.
§ 18. Med bøde straffes den, som 1) i strid med § 9, stk. 1-3, undlader at foretage anmeldelse af en ledig eller ubeboet lejlighed, 2) i strid med § 9, stk. 4, undlader at udleje til en flygtning, der er anvist af kommunen, 3) i strid med § 9, stk. 4, udlejer til en anden lejlighedssøgende, 4) lejer en lejlighed vidende om, at udlejeren efter kommunalbestyrelsens anvisning har pligt til at udleje til en flygtning.
Stk. 2. Er en af de i stk. 1 nævnte overtrædelser begået af et aktieselskab, anpartsselskab, andelsselskab eller lignende, kan bødeansvar pålægges selskabet som sådant.
§ 19. En udlejer, der to gange er idømt bødestraf efter denne lov, kan ved dom frakendes retten til at administrere ejendomme med udlejede beboelseslejligheder.
Det kan ved dommen bestemmes, hvem der skal administrere hans ejendomme med udlejede beboelseslejligheder.
Frakendelsen kan ske for en periode på indtil 5 år.
 § 20. Loven træder i kraft dagen efter bekendtgørelsen i Lovtidende.
Stk. 2. Kommunens pligt til at stille boliger til rådighed efter kapitel 2 har virkning fra den anden kalendermåned efter bekendtgørelsen i Lovtidende.
§ 21. Forslag om revision af denne lov forelægges for Folketinget i folketingsåret 1988-89.
 § 22. Loven gælder ikke for Færøerne og Grønland.
BEMÆRKNINGER TIL LOVFORSLAGET 1. INDLEDNING Opnåelse af egen bolig er et af de helt centrale led i den integrationsproces, der efter en lang periode i stadig angst og usikkerhed skal give flygtningene mulighed for at begynde en ny tilværelse i Danmark.
Erfaringerne viser, at placering i egen, varig bolig bør finde sted inden for de første 6 måneder efter anerkendelsen som flygtning.
Allerede i efteråret 1985 gjorde Dansk Flygtningehjælp, Kommunernes Landsforening og Boligselskabernes Landsforening opmærksom på de vanskeligheder, der er forbundet med fremskaffelsen af det nødvendige antal boliger til flygtningene.
Det medførte, at der under Boligministeriet blev nedsat et udvalg, der skulle undersøge mulighederne for en forøgelse af antallet af boliger, der kan stilles til rådighed for flygtningene.
 I januar 1987 fremkom en afsluttende rapport fra udvalget.
 Det fremgår af udvalgets rapport, at der er tre hovedproblemer:
- Der er først og fremmest store problemer med at fremskaffe det nødvendige antal boliger.
- For det andet er der meget stor forskel på, hvor mange flygtninge der er boligplaceret i de enkelte kommuner.
- For det tredje er de boligplacerede flygtninge fordelt meget ujævnt på de enkelte dele af boligmassen.
Flygtningene har især opnået bolig i det almennyttige byggeri.
Kun en beskeden andel har fået bolig i private udlejningsejendomme.
2. BOLIGBEHOVET Pr. 1. januar 1987 ventede 5.600 flygtninge på at få egen bolig.
De fleste af disse flygtninge boede i større eller mindre grupper i Dansk Flygtningehjælps midlertidige indkvarteringsejendomme.
Disse ejendomme er typisk indrettet i nedlagte og nedslidte hoteller, institutioner og lignende ejendomme, som Dansk Flygtningehjælp har haft mulighed for at leje.
Dansk Flygtningehjælp kan med de nuværende muligheder skaffe bolig til ca. 400 flygtninge pr. måned.
Det betyder, at flygtninge, der opnår asyl i begyndelsen af 1987, kan se frem til et ophold i de midlertidige indkvarteringsejendomme på gennemsnitligt 14 måneder.
Det siger sig selv, at disse forhold er helt ødelæggende for mulighederne for at sikre en vellykket indpasning af flygtningene i samfundet.
I første halvår af 1987 forventes der givet asyl til ca. 2.500 flygtninge.
Det betyder, at der i 1987 skal skaffes boliger til godt 8.000 flygtninge, hvis det skal sikres, at alle opnår egen bolig senest 6 måneder efter anerkendelsen som flygtning.
Dansk Flygtningehjælp har som nævnt hidtil været i stand til at fremskaffe bolig til ca. 400 flygtninge pr. måned, svarende til ca. 4.800 om året.
Dansk Flygtningehjælps lokale afdelinger melder imidlertid om stadig stigende vanskeligheder med at skaffe boliger.
Hertil kommer, at Dansk Flygtningehjælp på grund af de vanskelige forhold i nogle tilfælde har været tvunget til at anvende boligløsninger, der ikke er tilfredsstillende.
Der er derfor behov for gennemførelse af ordninger, der kan sikre fremskaffelse af boliger til yderligere ca. 4.000 flygtninge inden udgangen af 1987.
3. FLYGTNINGENES FORDELING MELLEM KOMMUNERNE De boligplacerede flygtninge er meget ujævnt fordelt mellem kommunerne.
Flygtningene er ret jævnt fordelt mellem amterne.
Men inden for amterne er der i de fleste tilfælde en betydelig skævhed i fordelingen mellem kommunerne.
Problemerne er størst i hovedstadsområdet.
Ikke mindre end 73 procent af de flygtninge, der er boligplaceret i hovedstadsområdet, har fået bolig i kun 9 kommuner.
De 9 kommuner er: København.
Albertslund, Brøndby, Ishøj, Høje-Tåstrup, Farum, Karlebo, Helsingør og Greve.
Det er - med en enkelt undtagelse - de samme kommuner, som i forvejen har flest andre indvandrere.
Uden for hovedstadsområdet er det karakteristisk, at flygtningene især er boligplaceret i de kommuner, hvor Dansk Flygtningehjælp har eller har haft et integrationscenter.
I de tilstødende kommuner er det derimod i de fleste tilfælde kun lykkedes at boligplacere ganske få flygtninge.
4. FLYGTNINGENES FORDELING MELLEM DE FORSKELLIGE DELE AF BOLIGMASSEN Af en opgørelse foretaget af Dansk Flygtningehjælp, fremgår det, at 66 procent af de flygtninge, der pr. 1. marts 1986 var boligplaceret i lejligheder, var bosat i det almennyttige byggeri.
Pr. 1. november 1986 var andelen i det almennyttige byggeri steget til 70 procent.
5. LOVFORSLAGETS HOVEDPUNKTER Lovforslaget har til formål at løse de problemer, der er omtalt ovenfor.
 Forslaget indeholder tre hovedpunkter:
- Det foreslås, at kommuner, der hidtil har været tilbageholdende med at modtage flygtninge, pålægges en forpligtelse til at stille boliger til rådighed til bosættelse af flygtninge.
- Det foreslås, at kommunerne får mulighed for at pålægge ejere af større udlejningsejendomme at stille den første ledige lejlighed til rådighed til bosættelse af flygtninge.
- Der foreslås fastsat en ekstraordinær ungdomsboligkvote på 1.000 boligenheder.
Kvoten skal anvendes til køb af enfamilieshuse og lignende ejendomme, der skal indrettes til ungdomsboliger.
 Beboerne skal bestå af både flygtninge og danskere.
Da mange flygtninge allerede har ventet længe på at få egen bolig, er der lagt vægt på at udforme ordningerne således, at der hurtigt opnås en betydelig effekt.
Forslagsstillerne er opmærksomme på, at der fra mange sider er ydet en stor indsats for at skaffe boliger til flygtningene.
Det gælder først og fremmest Dansk Flygtningehjælp, der har ydet en stor indsats under meget vanskelige forhold.
Men også mange kommuner og almennyttige boligafdelinger har medvirket til at løse opgaverne.
 Det er ikke meningen, at forslaget skal erstatte denne indsats.
Forslaget skal derimod ses som et supplement til de eksisterende muligheder.
Der tilstræbes ved forslaget en mere ligelig fordeling af flygtningene både mellem kommunerne og mellem de enkelte dele af boligmassen.
Det er dog vigtigt at fastholde, at målet kun er en MERE LIGELIG fordeling.
En fuldstændig ligelig fordeling af flygtningene mellem kommunerne er hverken mulig eller ønskelig.
Bestræbelserne for at opnå en mere ligelig fordeling må ikke medføre, at boligtilbud afslås, blot fordi der allerede er mange flygtninge i den pågældende kommune, eller at der boligplaceres flygtninge i kommuner, der ikke er egnede til bosættelse af flygtninge.
 Der er lagt vægt på, at flygtningene opnår boliger på normale vilkår.
Derved opnås den bedste indpasning af flygtningene i det danske samfund.
Forslagsstillerne tager afstand fra særlige konstruktioner med fremlejeforhold og midlertidige lejekontrakter, som det er foreslået af Boligministeriets Flygtningeudvalg.
 Flygtningene har krav på samme retsbeskyttelse som andre lejere.
Flygtningene optager ikke mere plads i boligmassen, fordi de opnår normale lejekontrakter.
Det er ikke hensigten at begunstige flygtningene i forhold til danskere.
Selv efter en gennemførelse af forslaget vil flygtningene opnå en boligstandard, der er væsentlig ringere end danskernes gennemsnitlige boligstandard.
Forslagsstillerne er opmærksomme på, at det også for mange danskere er vanskeligt at opnå tilfredsstillende boligforhold.
Det er derfor af afgørende betydning, at der sker en forøgelse af det almennyttige boligbyggeri.
Da Folketingets flertal imidlertid for få måneder siden har forkastet et forslag herom, er der ikke medtaget et sådant forslag i dette lovforslag.
SF vil imidlertid også fremover arbejde for en forøgelse af det almennyttige byggeri til mindst 12.000 boliger pr. år, således at de lange boligkøer kan nedbringes.
6. KOMMUNAL FORPLIGTELSE TIL AT STILLE BOLIGER TIL RÅDIGHED FOR FLYGTNINGE Efter lovforslagets KAPITEL 2 er alle kommuner som udgangspunkt forpligtede til at stille boliger til rådighed til bosættelse af flygtninge.
Boligministeren kan dog fritage visse kommuner for forpligtelsen til at stille boliger til rådighed.
For det første kan kommuner, der i de senere år har modtaget flere flygtninge i forhold til indbyggertallet end samtlige kommuner under eet, fritages.
Hvilke kommuner der kan fritages efter denne bestemmelse, må om nødvendigt bero på et skøn.
For det andet kan der ske fritagelse af kommuner, der har en indvandrerandel på mindst 4 procent.
For det tredje kan kommuner, der ikke findes egnede til bosættelse af flygtninge, fritages.
Det vil især dreje sig om kommuner, hvor det vil være vanskeligt for flygtningene at få uddannelse og beskæftigelse.
For det fjerde kan der ske fritagelse af kommuner, hvor der midlertidigt ikke er behov for bosættelse af flygtninge.
Det vil typisk dreje sig om kommuner, der ikke ligger inden for en rimelig afstand fra et af Dansk Flygtningehjælps lokale integrationscentre.
Af hensyn til den praktiske tilrettelæggelse af integrationsarbejdet vil det ikke være hensigtsmæssigt at bosætte flygtninge i sådanne kommuner.
Det forudsættes, at fritagelser efter de to sidstnævnte bestemmelser sker efter samråd med Dansk Flygtningehjælp.
Kommuner, der skal stille boliger til rådighed, skal stille så mange boliger til rådighed, at der hver måned kan boligplaceres een flygtning pr. påbegyndt 7.000 indbyggere.
Kommunen har flere muligheder for at fremskaffe boligerne.
For det første kan den bruge kommunens egne beboelsesejendomme.
For det andet kan den beslutte, at ejere af større private udlejningsejendomme skal stille lejligheder til rådighed efter lovforslagets kapitel 3. For det tredje kan kommunen i henhold til lov om boligbyggeri beslutte, at indtil 25 procent af de ledige lejligheder i almennyttige afdelinger skal stilles til rådighed.
For det fjerde kan kommunen benytte lovforslagets kapitel 4 om køb af enfamilieshuse, der anvendes til ungdomsboliger for flygtninge og andre unge.
Boligerne skal efter forslaget stilles til rådighed for Dansk Flygtningehjælp.
Boligerne udlejes til flygtningene på normale vilkår.
Der oprettes en normal lejekontrakt mellem udlejeren og flygtningen.
Hvis kommuner med et samlet indbyggertal svarende til halvdelen af hele landets befolkning omfattes af forpligtelsen, vil der kunne fremskaffes boligtilbud til ca. 400 flygtninge om måneden.
Det forudsættes, at der fortsat vil kunne boligplaceres et betydeligt antal flygtninge i de kommuner, der ikke vil blive omfattet af ordningen.
Det er forslagsstillernes opfattelse, at mange kommuner vil gå mere aktivt ind i arbejdet med at fremskaffe boliger til flygtningene, hvis de ved, at også nabokommunerne er forpligtede til at gøre en indsats.
7. FREMSKAFFELSE AF BOLIGER I PRIVATE UDLEJNINGSEJENDOMME Efter lovforslagets KAPITEL 3 kan kommunalbestyrelsen beslutte, at ejere af private udlejningsejendomme skal stille ledige lejligheder til rådighed for kommunen til bosættelse af flygtninge.
En sådan ordning vil kunne fungere uden væsentlige problemer i større, professionelt drevne ejendomme.
Ordningen foreslås derfor begrænset til ejendomme med mere end 12 beboelseslejligheder.
Som hovedregel kan der kun kræves stillet een lejlighed til rådighed i hver ejendom.
For at gøre det muligt hurtigt at fremskaffe et stort antal lejligheder, er det den første lejlighed der bliver ledig efter ordningens indførelse, der skal stilles til rådighed.
I ejendomme med mere end 50 beboelseslejligheder kan kommunalbestyrelsen kræve, at der stilles indtil 3 ledige lejligheder til rådighed.
Hvis en eller flere lejligheder i ejendommen allerede er udlejet til flygtninge, nedsættes udlejerens forpligtelse til at stille lejligheder til rådighed tilsvarende.
Når ordningen er indført i en kommune, skal ejere af ejendomme, der er omfattet af ordningen, anmelde alle lejligheder, der bliver ledige, til kommunen.
Kommunen skal så inden 2 uger meddele udlejeren, om lejligheden ønskes anvendt til anvisning.
Hvis lejligheden ønskes anvendt til anvisning, er udlejeren pligtig til at udleje lejligheden til en flygtning eller flygtningefamilie, der anvises af kommunen.
 Der oprettes en normal lejekontrakt mellem udlejeren og flygtningen.
Kommunalbestyrelsen kan naturligvis, hvis den ønsker det, indføre mindre vidtgående ordninger end fastsat i loven.
Kommunens mulighed for at pålægge udlejerne en egentlig forpligtelse til at stille ledige lejligheder til rådighed vil formentlig i mange tilfælde kunne motivere udlejerne til at gå ind i et frivilligt og uformelt samarbejde med kommunen, således at en formel anvendelse af lovens regler bliver unødvendig.
8. INDRETNING AF UNGDOMSBOLIGER FOR UNGE FLYGTNINGE OG ANDRE UNGE I ENFAMILIESHUSE Efter lovforslagets KAPITEL 4 etableres der en ekstraordinær ungdomsboligkvote på 1.000 boligenheder.
Denne kvote skal anvendes til køb af enfamilieshuse og andre lignende ejendomme, der indrettes til ungdomsboliger.
Da det kun vil være nødvendigt med begrænsede ombygninger, vil der hurtigt kunne fremskaffes et betydeligt antal boliger ad denne vej.
For at forbedre mulighederne for boligmæssig integration mellem flygtningene og unge danskere foreslås det, at mindst 1/3 og højst 2/3 af beboerne ved den første udlejning skal være flygtninge.
Denne beboersammensætning skal opretholdes ved nyudlejninger i de første to år.
Derefter kan udlejning af ledige boliger ske efter de normale regler for ungdomsboliger.
Det er anført i forslaget, at tilsagn om støtte skal gives løbende, efterhånden som ansøgningerne indkommer.
Princippet er altså, at tilsagnene fordeles efter den rækkefølge, hvori ansøgningerne indkommer.
Formålet er at sikre, at der hurtigst muligt etableres så mange boliger som muligt.
Princippet hindrer ikke, at det afslås at give tilsagn til projekter, der findes uegnede.
I øvrigt finder de sædvanlige bestemmelser for ungdomsboliger, der opføres efter lov om boligbyggeri, anvendelse.
Udgifterne til etableringen af boligerne skal således holdes inden for det rammebeløb, der gælder for ungdomsboliger.
Boligerne finansieres med 85 procent indekslån og 15 procent rente- og afdragsfrit statslån.
Der ydes rentebidrag og afdragsbidrag efter samme regler som til andre ungdomsboliger.
9. ØKONOMISKE KONSEKVENSER Kun forslaget om en ekstraordinær ungdomsboligkvote vil medføre væsentlige offentlige udgifter.
 Hvis der regnes med en gennemsnitlig pris på 250.000 kr. pr.
boligenhed (inkl. ombygningsudgifter), vil det samlede statslån udgøre 37,5 mill. kr.
I de kommende år vil der være begrænsede udgifter til rentebidrag og afdragsbidrag.
Da den midlertidige indkvartering af flygtningene er meget dyr, vil en tidligere udplacering af flygtningene til egen bolig medføre betydelige besparelser.
Det fremgår af rapporten fra Boligministeriets Flygtningeudvalg, at udgifterne til den midlertidige indkvartering pr. måned pr. person ligger i størrelsesordenen 2.000-2.600 kr.
Heroverfor er udgiften til en individuel bolig pr. person pr. måned i gennemsnit omkring 1.000 kr.
Gennemsnitligt er der altså en besparelse på omkring 1.300 kr., hver gang en flygtning opnår egen bolig en måned tidligere end ellers.
Hvis det anslås, at forslaget vil medføre, at 6.000 flygtninge opnår egen bolig gennemsnitligt 6 måneder tidligere end ellers, vil den samlede besparelse blive på knap 50 mill. kr.
