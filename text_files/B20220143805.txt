Bekendtgørelse om supplerende bestemmelser om infektiøs bovin rhinotracheitis/infektiøs pustuløs vulvovaginitis I medfør af § 29, § 30, stk. 1, 3 og 4, § 32, § 33, § 34, stk. 1, § 35, § 53, stk. 1, § 62, § 67 og § 70, stk. 3, i lov om hold af dyr, jf. lovbekendtgørelse nr. 9 af 6. januar 2022, fastsættes efter bemyndigelse i henhold til § 7, nr. 1, og § 10, stk. 1, nr. 1 og 4, i bekendtgørelse nr. 1721 af 30. november 2020 om Fødevarestyrelsens opgaver og beføjelser:
Anvendelsesområde og definitioner § 1. Denne bekendtgørelse finder anvendelse på opdrættede kvæg, bison og bøfler (hhv.
Bos ssp., Bison ssp. og Bubalus ssp.).
 Stk. 2. Bekendtgørelsen supplerer:
 1) Europa-Parlamentets og Rådets forordning (EU) 2016/429 af 9. marts 2016 om overførbare dyresygdomme og om ændring og ophævelse af visse retsakter på området for dyresundhed (dyresundhedsloven).
 2) Kommissionens delegerede forordning (EU) 2020/689 af 17. december 2019 om supplerende regler til Europa-Parlamentets og Rådets forordning (EU) 2016/429 af 9. marts 2016 for så vidt angår regler om overvågning, udryddelsesprogrammer og status som sygdomsfri for visse listeopførte og nye sygdomme.
 § 2. I denne bekendtgørelse forstås ved:
 1) Besætning: Dyr, herunder avlsmateriale på en virksomhed, som er samme dyreart, som anvendes til samme formål, og som har samme operatør.
 2) IBR/IPV: Infektion hos kvæg med bovin herpesvirus 1 (BoHV-1), som kan forårsage sygdommene infektiøs bovin rhinotracheitis og infektiøs pustuløs vulvovaginitis.
 3) Definitionerne i de i § 1 nævnte forordninger finder anvendelse i denne bekendtgørelse.
Mistænkte og smittede virksomheder § 3. Opretholdes en mistanke om IBR/IPV, eller får en dyrlæge i øvrigt i forbindelse med sit arbejde mistanke om forekomst af IBR/IPV, skal dyrlægen straks underrette Fødevarestyrelsen og efter styrelsens anvisning indsende prøver til undersøgelse på det nationale referencelaboratorium eller et officielt laboratorium, der er udpeget af Fødevarestyrelsen til at foretage den pågældende analyse.
 § 4. Når der i en virksomhed er mistanke om eller konstateret smitte med IBR/IPV, pålægges relevante besætninger i virksomheden et offentligt tilsyn, der foruden de restriktioner, der pålægges i henhold til EU-kommissionens forordning nr. 2016/429 af 9. marts 2016 om overførbare dyresygdomme og om ændring og ophævelse af visse retsakter på området for dyresundhed (»dyresundhedsloven«) og EU-Komissionens delegerede forordning nr. 2020/689 af 17. december 2019, kan omfatte følgende:
 1) Forbud mod at kvæg, bison og bøfler holdes på udearealer uden Fødevarestyrelsen tilladelse.
 2) Forbud mod at lade mælk afhente fra virksomheden, undtagen efter Fødevarestyrelsens anvisning.
 3) Påbud om særlige forholdsregler ved håndtering og udbringning af husdyrgødning.
 4) Påbud om anvendelsen af kontaminerede arealer og foderafgrøder.
 5) Påbud om behandling og fjernelse af foder og halm fra virksomheden.
 6) Påbud om at foretage gnaver- og insektbekæmpelse på virksomheden.
Flytning af dyr fra mistænkte og smittede virksomheder § 5. Operatøren skal sikre, at kvæg, bison og bøfler fra en virksomhed, der er mistænkt eller konstateret smittet med IBR/IPV, kun flyttes fra virksomheden efter tilladelse fra Fødevarestyrelsen, hvis de føres direkte til slagteri.
 Stk. 2. Flyttes kvæg, bison og bøfler direkte til slagtning, skal det være ledsaget af en Fødevarestyrelsen udstedt passerseddel påført hvert dyrs identifikationskode.
 Stk. 3. Transporten af kvæg, bison og bøfler til slagtning skal tilrettelægges sådan, at dyrene hverken kommer i direkte eller indirekte kontakt med dyr fra virksomheder, der anses som værende fri for IBR/IPV.
Overvågning § 6. Mejeriet skal udtage leverandørmælkeprøver fra alle mælkeleverende besætninger til undersøgelse for antistoffer mod IBR/IPV efter et overvågningsprogram godkendt af Fødevarestyrelsen og i overensstemmelse med bilag IV, del IV, kapitel 2, afsnit 2, stk. 1 og 3, til EU-Kommissionens delegerede forordning nr. 2020/689. Prøverne skal indsendes til undersøgelse på et officielt laboratorium.
Stk. 2. Mejeriet skal hver måned udtage og indsende leverandørmælkeprøver til undersøgelse for antistoffer mod IBR/IPV fra alle mælkeleverende besætninger, hvori der er indsat kvæg fra EU- og samhandelslande eller tredjelande, i de følgende 6 måneder fra indførslen.
Prøverne skal indsendes til undersøgelse på et officielt laboratorium.
Stk. 3. Operatøren af en mælkeleverende besætning, der leverer mælk til et mejeri, som ikke er beliggende her i landet, skal sikre, at de mælkeprøver, der er nævnt i stk. 1 og 2, udtages og indsendes til undersøgelse på et officielt laboratorium.
Prøverne skal udtages af en uvildig person og udtages som en repræsentativ prøve af tankmælken.
Indsendelsen af mælken skal ske efter aftale med laboratoriet og på en sådan måde, at mælken kan undersøges, når den ankommer til laboratoriet.
 § 7. Slagteriet skal udtage en slagteblodprøve fra alle ikke-mælkeleverende besætninger, der har leveret dyr til slagning til undersøgelse for antistoffer mod IBR/IPV efter et overvågningsprogram godkendt af Fødevarestyrelsen og i overensstemmelse med bilag IV, del IV, kapitel 2, afsnit 2, stk. 1 og 3, til EU-Kommissionens forordning nr. 2020/689. Prøverne skal indsendes til undersøgelse på et officielt laboratorium.
Stk. 2. Operatøren af en ikke-mælkeleverende besætning, hvori der er indsat kvæg fra EU- og samhandelslande eller tredjelande, skal sikre, at der hver måned i de følgende 6 måneder fra indførslen udtages og indsendes en blodprøve fra to dyr til undersøgelse for antistoffer mod IBR/IPV.
Hvis der slagtes dyr fra besætningen, kan blodprøverne udtages som slagteblodprøver.
Prøverne skal indsendes til undersøgelse på et officielt laboratorium.
 Stk. 3. De blodprøver, der er nævnt i stk. 1 og 2, skal efter udtagelse opbevares på køl og sendes til undersøgelse senest 4 hverdage efter udtagelsen.
Stk. 4. Slagterierne skal etablere rutiner til kontrol af de leverede dyrs oprindelse og identitet samt udtagning og fremsendelse af blodprøver.
For at sikre, at prøvesvaret refererer til det prøvede dyr, skal det udtagne prøvemateriale ske med reference til dyrets identifikationskode.
Etiketter på prøvebeholdere og eventuelle tilhørende blanketter skal kunne aflæses maskinelt.
 § 8. Mejeriet og slagteriet skal sikre, at det officielle laboratorium elektronisk overfører positive og negative resultater af de undersøgelser, der er nævnt i de i § 6, stk. 1-3 og § 7, stk. 1 og stk. 2, til Den Centrale Danske Kvægdatabase, SEGES Innovation P/S senest den førstkommende arbejdsdag efter, at resultatet foreligger.
 § 9. Operatøren af en besætning, der har indført kvæg fra EU- og samhandelslande eller tredjelande, skal efter anmodning fra Fødevarestyrelsen give oplysninger om prøveresultater fra besætningen.
Anvendelse af prøver til overvågning for andre sygdomme § 10. Prøver udtaget i henhold til artikel 76 i EU-Kommissionens forordning nr. 2016/429 kan anvendes til overvågning for andre sygdomme.
Vaccination § 11. Vaccination imod IBR/IPV er forbudt.
Godtgørelse og erstatning § 12. Godtgørelse af afholdte udgifter til udførelse af foranstaltninger truffet i medfør af denne bekendtgørelse og erstatning kan kun findes sted i den udstrækning og på de betingelser, der er fastsat i bekendtgørelse om erstatning og udgifter ved bekæmpelse og forebyggelse af husdyrsygdomme.
Straffe- og ikrafttrædelsesbestemmelser § 13. Med bøde straffes den, der 1) overtræder § 3 og § 5, § 7, stk. 4  og § 11, eller 2) undlader at efterkomme påbud eller overtræder forbud udstedt i medfør af § 4, eller 3) undlader af efterkomme § 6, § 7, stk. 1-3, § 8 og § 9.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 14. Bekendtgørelsen træder i kraft den 13. november 2022.
 Stk. 2. Bekendtgørelse nr. 1450 af 12. december 2019 om IBR-infektion hos kvæg ophæves.
