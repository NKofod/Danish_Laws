 Ved SD-cirkulære nr. 531 af 29. juni 1977 fik amtsskatteinspektoraterne og  

 Københavns og Frederiksbergs skattedirektorater adgang til at tillade  

 tilbagebetaling af efterbetaling af løn, pension, understøttelser, erstatning  

 til lønmodtagere for tabt arbejdsfortjeneste mv.
Ved skatte- og afgiftsministeriets bekendtgørelse nr. 318 af 13. juni  

 1984, som ændret ved bekendtgørelse nr. 139 af 20. marts 1986, er der givet  

 regler om ligningskommissionernes adgang til at ændre skatteansættelser efter  

 udløbet af ligningsfristen, jf.
SD-cirkulære 1986-10 af 1. april 1986.
 I overensstemmelse hermed bemyndiges ligningskommissionerne til fremtidigt  

 at afgøre anmodninger om tilbagefordeling af almindeligt  

 indkomstskattepligtige indtægter, som ikke hidrører fra udøvelse af  

 selvstændig erhvervsvirksomhed.
 Som eksempel på sådanne indtægter kan nævnes:
Efterbetaling af løn, pensioner og understøttelser, erstatning til  

 lønmodtagere for tabt arbejdsfortjeneste eller uberettiget bortvisning samt  

 andre indkomstskattepligtige erstatninger.
Dette gælder, uanset  

 tilbagefordelingen sker til indkomstår, der ligger mere end 5 år forud for  

 det indkomstår, hvori beløbet ellers ville være skattepligtigt.
 Ved behandling af anmodninger om tilbagefordeling skal følgende  

 retningslinier følges:
 1. Ansøgningen om tilbagefordeling må være indgivet  

 inden udgangen af det kalenderår, der følger efter det indkomstår, hvori  

 erhvervelsen/udbetalingen har fundet sted.
2. Ansøgeren må godtgøre, at indtægten vedrører de  

 indkomstår, hvortil den ønskes henført til beskatning.
Hvor dette findes mest  

 praktisk, kan ligningsmyndigheden dog selv fremskaffe de nødvendige  

 oplysninger ved direkte henvendelse til vedkommendes arbejdsgiver, sociale  

 myndigheder mv.
 3. Der kan ikke meddeles tilladelse til udskydelse af  

 beskatning til senere indkomstår end det, for hvilket indtægten efter  

 gældende regler skal medregnes til den skattepligtige indkomst.
4. Tilbagebetalingen skal være af væsentlig økonomisk  

 betydning for ansøgeren.
Denne betingelse anses i almindelighed for opfyldt,  

 når nettobesparelsen ved den ønskede tilbageregulering kan opgøres til ca. 1%  

 af ansøgerens skattepligtige indkomst i det indkomstår for hvilket den  

 skattepligtige indkomst begæres nedsat.
Nettobesparelsen skal dog udgøre  

 mindst 1.000 kr.
5. Ansøgninger om fordeling af lønefterbetalinger, der  

 er erhvervet i medfør af ny kollektiv lønoverenskomst eller tilsvarende  

 reguleringer af tjenestemandslønninger, kan ikke imødekommes.
Det samme  

 gælder de i ministeriet for skatter og afgifters bekendtgørelse nr. 499 af  

 20. december 1985 § 1 nævnte udbetalinger.
 Lønefterbetaling i medfør af forfremmelse, tildeling af personligt tillæg  

 eller lignende vil derimod kunne tillades tilbagefordelt, hvis betingelserne  

 herfor i øvrigt er opfyldt.
Ligningskommissionernes afgørelser kan påklages til  

 amtsskatteinspektoraterne.
Afgørelser truffet af amtsskatteinspektoraterne og  

 af Københavns og Frederiksbergs kommunes skattedirektorater kan indbringes  

 for statsskattedirektoratet.
 SD-cirkulære nr. 531 af 29. juni 1977 ophæves.
