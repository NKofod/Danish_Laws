Bekendtgørelse om ændring i forretningernes fordeling mellem ministrene Efter statsministerens indstilling er der ved kongelige resolutioner af 3. oktober 2011, 5. oktober 2011, 14. december 2011 og 27. januar 2012 fastsat følgende bestemmelser vedrørende forretningernes fordeling mellem ministrene:
 § 1. Der oprettes et Ministerium for By, Bolig og Landdistrikter, således at der til dette ministerium overføres følgende sagsområder:
1) fra Socialministeriet: ressortansvaret for sager vedrørende almene boliger, studie- og ungdomsboliger, friplejeboliger, privat udlejning og byfornyelse, inklusive de til området hørende institutioner m.v., herunder Center for Boligsocial Udvikling, 2) fra Økonomi- og Erhvervsministeriet: ressortansvaret for boligområdet, herunder ejerboliger og andelsboliger m.v., 3) fra Indenrigs- og Sundhedsministeriet: ressortansvaret for sager vedrørende regional- og landdistrikter, herunder den regionalpolitiske redegørelse, puljer til fremme af bosætning samt det koordinerende ansvar for landdistriktspolitikken og 4) fra Ministeriet for Fødevarer, Landbrug og Fiskeri: ressortansvaret for tilrettelæggelse og administration af politikken for tilskud til lokale aktionsgrupper.
 § 2. Det eksisterende Ministerium for Videnskab, Teknologi og Udvikling omdannes til et Ministerium for Forskning, Innovation og Videregående Uddannelser, således at der til dette ministerium overføres følgende sagsområder:
1) fra Undervisningsministeriet: ressortansvaret for sager vedrørende videregående uddannelser på professionsbachelorniveau, herunder de videregående uddannelser for voksne under åben uddannelse, inklusive de til området hørende institutioner m.v., samt ressortansvaret for erhvervsakademiuddannelserne inklusive de til området hørende institutioner og SU-området, 2) fra Kulturministeriet: ressortansvaret for sager vedrørende lov om videregående kunstneriske uddannelsesinstitutioner under Kulturministeriet og lov om Danmarks Biblioteksskole, inklusive de af loven omfattede institutioner, dog bortset fra Statens Teaterskole, Filmskolen, Kunstakademiets Billedkunstskole samt musikkonservatorierne, og 3) fra Økonomi- og Erhvervsministeriet: ressortansvaret for sager vedrørende maritime uddannelser.
 § 3. Betegnelsen for Socialministeriet ændres til Social- og Integrationsministeriet, således at der til dette ministerium overføres følgende sagsområder:
1) fra Justitsministeriet: Familiestyrelsen med tilhørende sagsområder, 2) fra Beskæftigelsesministeriet: ressortansvaret for sager vedrørende ydelser til personer, der permanent er uden for arbejdsmarkedet, bortset fra efterløn m.v., samt en række særydelser, herunder folkepension, førtidspension, boligstøtte, børnetilskud samt hjælp til betaling af enkeltudgifter efter aktivloven, inklusiv de til området hørende institutioner m.v. og 3) fra Ministeriet for Flygtninge, Indvandrere og Integration: ressortansvaret for sager vedrørende integrationspolitik, forebyggelse af radikalisering og integrationsanalyser, inklusive de til området hørende institutioner m.v.
 § 4. Der oprettes et Økonomi- og Indenrigsministerium, således at der til dette ministerium overføres følgende sagsområder:
1) fra Finansministeriet: sager vedrørende udarbejdelse af konjunkturovervågning og -vurdering, international økonomi, bortset fra EUs budget og finansielle perspektiver, 2) fra Økonomi- og Erhvervsministeriet: sager vedrørende statistik og makroøkonomi, inklusive Danmarks Statistik og Det Økonomiske Råd og 3) fra Indenrigs- og Sundhedsministeriet: ressortansvaret for sager vedrørende indenrigsområdet, inklusive de til området hørende institutioner m.v.
 § 5. Det hidtidige Økonomi- og Erhvervsministerium omdannes til et Erhvervs- og Vækstministerium.
 § 6. Det hidtidige Indenrigs- og Sundhedsministerium omdannes til et Ministerium for Sundhed og Forebyggelse, således at der til dette ministerium overføres ressortansvaret for sager vedrørende området for sundhed og forebyggelse, inklusive de til området hørende institutioner m.v.
 § 7. Det hidtidige Klima- og Energiministerium omdannes til et Klima-, Energi- og Bygningsministerium, således at der til dette ministerium overføres følgende sagsområder:
1) fra Finansministeriet: ressortansvaret for administration af statens kontorejendomme og statens ejerskab af Christianiaområdet, 2) fra Ministeriet for Forskning, Innovation og Videregående Uddannelser: ressortansvaret for administration af universitetsbygninger og 3) fra Erhvervs- og Vækstministeriet: ressortansvaret for sager vedrørende byggeri, herunder bygningsreglement og forsøgsbyggeri.
 § 8. Det hidtidige Undervisningsministerium omdannes til et Ministerium for Børn og Undervisning, således at der til dette ministerium overføres følgende sagsområder:
1) fra Social- og Integrationsministeriet: ressortansvaret for sager vedrørende dag-, fritids- og klubtilbud til børn og unge, 2) fra Ministeriet for Flygtninge, Indvandrere og Integration: sager vedrørende danskundervisning som andetsprog og 3) fra Økonomi- og Indenrigsministeriet: sager vedrørende nationale mindretal.
 § 9. Det hidtidige Ministerium for Flygtninge, Indvandrere og Integration nedlægges, således at de til dette ministerium hørende forretninger overføres på følgende måde:
1) til Justitsministeriet: ressortansvaret for sager vedrørende udlændingeområdet, herunder sager vedrørende asyl, humanitær opholdstilladelse, familiesammenføring, EU og indfødsret, inklusive de til området hørende institutioner m.v. og 2) til Beskæftigelsesministeriet: ressortansvaret for sager vedrørende integration af flygtninge og indvandrere på arbejdsmarkedet og i uddannelsessystemet, herunder introduktionsprogrammet, samt sager vedrørende ophold på baggrund af beskæftigelse, herunder greencard-ordningen, au pair-ordningen, jobkort, studietilladelser m.v., inklusive de til området hørende institutioner m.v.
 § 10. Betegnelsen for Kirkeministeriet ændres til Ministeriet for Ligestilling og Kirke.
 § 11. IT- og Telestyrelsen nedlægges, og de hertil hørende forretninger overføres på følgende måde:
1) til Erhvervs- og Vækstministeriet: ressortansvaret for tele- og internetregulering samt administration af frekvenser, 2) til Forsvarsministeriet: ressortansvaret for sager vedrørende beskyttelse af kritisk it-infrastruktur samt statens varslingstjeneste for internettrusler GovCert, 3) til Finansministeriet: ressortansvaret for it-politik, herunder sager vedrørende digital kommunikation med borgere og virksomheder og 4) til Økonomi- og Indenrigsministeriet: ressortansvaret for visse opgaver vedrørende it-modernisering og digitaliseringsmæssige forhold.
 § 12. Farvandsvæsenet nedlægges, og de hertil hørende forretninger overføres på følgende måde:
1) til Erhvervs- og Vækstministeriet: Det Statslige Lodsvæsen og Lodstilsynet med tilhørende sagsområder samt sager vedrørende afmærkning af farvande, navigation og støtte til søfarende m.v., 2) til Klima-, Energi- og Bygningsministeriet: ressortansvaret for sager vedrørende oceanografi og 3) til Miljøministeriet: ressortansvaret vedrørende søopmåling.
 § 13. Følgende under udenrigsministeren hørende områder henlægges til handels- og investeringsministeren: sager vedrørende opgaveløsning for private virksomheder inden for eksport, internationalisering og investeringsfremme, herunder danske innovationscentre i udlandet, udnævnelse af eksportambassadører samt Eksportrådets netværk og partnerskaber for så vidt angår eksportfremme og tiltrækning af udenlandske investeringer.
 Stk. 2. Den departementale ekspedition af sager vedrørende disse forretningsområder sker i Udenrigsministeriet under ledelse af handels- og investeringsministeren og på dennes ansvar.
 § 14. Følgende under udenrigsministeren hørende områder henlægges til europaministeren: sager vedrørende europapolitiske opgaver, herunder det danske EU-formandskab, samt danske handelspolitiske interesser.
 Stk. 2. Den departementale ekspedition af sager vedrørende disse forretningsområder sker i Udenrigsministeriet under ledelse af europaministeren og på dennes ansvar.
 § 15. Den departementale ekspedition af sager vedrørende såvel multilateral som bilateral udviklingsbistand til udviklingslandene og østlandene sker fortsat i Udenrigsministeriet under ledelse af ministeren for udviklingsbistand og på dennes ansvar.
 § 16. Ressortansvaret for lov om Dagbladsnævnet overføres fra Statsministeriet til Kulturministeriet.
 § 17. Ressortansvaret for slotte og haver overføres fra Finansministeriet til Kulturministeriet.
 § 18. Ressortansvaret for tværgående koordinering af aktiviteter vedrørende klimatilpasning overføres fra Klima-, Energi- og Bygningsministeriet til Miljøministeriet.
 § 19. Ressortansvaret for Ligestillingsafdelingen med tilhørende sagsområder overføres fra Klima-, Energi- og Bygningsministeriet til Kirkeministeriet.
§ 20. Sager vedrørende folkeoplysning, herunder folkehøjskoler, jf. lov om frie kostskoler, overføres fra Ministeriet for Børn og Undervisning til Kulturministeriet, § 21. Ressortansvaret for Center for Kultur og Udvikling overføres fra Kulturministeriet til Udenrigsministeriet.
 § 22. Ressortansvaret for sager vedrørende dyreværn, dyrevelfærd for produktionsdyr, kæle- og hobbydyr samt eksotiske dyr, slagtning og aflivning af dyr, transport af dyr, avl af dyr, dyreforsøg og kloning og genmodificering af dyr overføres fra justitsministeren til ministeren for fødevarer, landbrug og fiskeri.
 § 23. Ressortansvaret for Det Dyreetiske Råd, Dyreværnsrådet, Rådet vedrørende hold af særlige dyr, Arbejdsgruppen om avl af dyr, Rådet for Dyreforsøg og Dyreforsøgstilsynet overføres fra justitsministeren til ministeren for fødevarer, landbrug og fiskeri.
