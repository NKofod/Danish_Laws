Skriftlig fremsættelse (26. januar 2006) Ministeren for  

 familie- og forbrugeranliggender  

  

 (Lars Barfoed) :
 Herved tillader jeg mig for Folketinget at fremsætte:
Forslag til lov om  

 bevarelse af ret til ægtefællepension ved separation og skilsmisse (Lovforslag nr.
L 147).
 Lovforslaget er en modernisering og en begrænset revision af lov  

 nr. 102 af 14. marts 1941 om bevarelse af enkepensionsret ved separation og  

 skilsmisse (enkepensionsloven). Lovforslaget er en del af det mere omfattende  

 emne om pensionsrettigheders behandling ved separation og skilsmisse.  

 Lovforslaget  

 bygger på betænkning nr. 1466/2005 fra Ægtefællepensionsudvalget, og der er  

 også på baggrund af betænkningen samtidig fremsat forslag til lov om ændring  

 af  

 lov om ægteskabets retsvirkninger og lov om skifte af fællesbo m.v. (L 146).
Lovforslaget omhandler de tilfælde, hvor der ved separation og  

 skilsmisse skal tages stilling til, om retten til en ægtefællepension skal  

 bevares og indebærer først og fremmest, at lovgivningen gøres kønsneutral.  

 Herudover  

 foreslås ikke egentlige ændringer af lovens anvendelsesområde bortset fra en  

 præcisering af, at ordninger, der har været led i et ansættelsesforhold, og  

 som  

 er opretholdt uden nogen forbindelse med et ansættelsesforhold, utvivlsomt er  

 omfattet af loven.
Endelig indeholder forslaget enkelte præciseringer og på  

 visse områder en afklaring af retstilstanden.
 Med disse bemærkninger indstiller jeg lovforslaget til  

 Folketingets velvillige behandling.
