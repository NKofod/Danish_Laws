 Danske Elværkers Forening har på baggrund af flere konkrete sager rettet  

 henvendelse til Justitsministeriet med henblik på at få afklaret, hvorledes  

 elforsyningsselskaberne skal forholde sig i forbindelse med afbrydelse af  

 elforsyningen til ejendomme, hvor der er husdyrhold.
 Det er Justitsministeriets opfattelse, at politiet som udgangspunkt først  

 har pligt til at gribe ind, når det konstateres, at dyr behandles  

 uforsvarligt, jf. herved dyreværnslovens §§ 21 ff.
 Justitsministeriet har dog af dyrevelfærdsmæssige grunde fundet det  

 hensigtsmæssigt, at politiet udøver en vis medvirken i disse sager, forinden  

 det konstateres, om afbrydelse af elforsyningen til ejendommen har ført til  

 overtrædelse af dyreværnslovens bestemmelser.
Politiet vil i disse sager modtage meddelelserne fra  

 elforsyningsselskaberne om afbrydelse af elforsyningen til en ejendom, hvor  

 der er husdyrhold.
Meddelelserne fra elforsyningsselskaberne bør så vidt  

 mulig indeholde oplysning om det nøjagtige tidspunkt for strømafbrydelsen.
 Herefter skal politiet hurtigst muligt skriftligt gøre den ansvarlige for  

 husdyrholdet opmærksom på, at den pågældende fra tidspunktet for  

 strømafbrydelsen kan blive udsat for, at politiet udsteder pålæg efter  

 dyreværnslovens § 21, såfremt det konstateres, at dyrene behandles  

 uforsvarligt, og at politiet i givet fald følger fremgangsmåden som beskrevet  

 i dyreværnslovens §§ 22 ff.
 På dagen for strømafbrydelsen skal politiet, eventuelt i følgeskab med en  

 dyrlæge, skaffe sig adgang til dyreholdet for at undersøge, om dyrene i  

 forbindelse med strømafbrydelsen behandles dyreværnsmæssigt forsvarligt.  

 såfremt det ikke er tilfældet følges fremgangsmåden i dyreværnslovens kapitel  

 4.
