Fremsat den 27. marts 2015 af Henrik Høegh (V), Anni Matthiesen (V), Pia Adelsteen (DF), Villum Christensen (LA) og Daniel Rugholm (K) Forslag til folketingsbeslutning om standsning af fald i biodiversitet ved udtagelse af statsskov Folketinget opfordrer regeringen til inden udgangen af maj 2015 at fremsætte et lovforslag om udtagelse af statsejet skov til initiativer, som vil føre til en standsning af tab i biodiversitet og dermed forbedre den samlede danske indsats for at standse tilbagegangen af biodiversitet inden udgangen af år 2020. Regeringen opfordres ligeledes til at tilbyde private skovejere den samme ordning mod nærmere bestemte aftaler.
Bemærkninger til forslaget Forslagsstillerne opfordrer regeringen til at udtage 20 pct. af de danske statsejede skove inklusive dele af kommunernes og Forsvarets skovarealer til initiativer, der vil sikre optimale forudsætninger for at øge biodiversiteten med henblik på at undgå yderligere tab af Danmarks biodiversitet. 20 pct. af Danmarks statsejede skove svarer til ca. 25.000 ha.
Et areal i den størrelse vil have en så stor effekt på biodiversiteten, at der vil ses tydelige resultater i løbet af et par år.
Skovarealerne skal derfor også udpeges i områder, hvor der er størst mulighed for at opnå gode resultater inden for biodiversitet.
Forslagsstillerne opfordrer ligeledes regeringen til at tilbyde den samme ordning til private skovejere, så de frivilligt kan indgå aftale om at bidrage til Danmarks biodiversitet.
WWF skønner, at en udtagelse på 25.000 ha til urørt skov vil have positive effekter for 65 pct. af de rødlistede arter i Danmark.
Det skal derfor nøje undersøges og analyseres, hvilke områder der egner sig bedst i den danske skov, og hvilke initiativer der skal igangsættes for at øge biodiversiteten, da det formodes, at urørt skov ikke er den eneste metode til en forøgelse af biodiversiteten.
I efteråret 2014 søsatte regeringen en lang række tiltag, deriblandt Naturplan Danmark, hvor § 3-områder skal naturbeskyttes i et sådant omfang, at gødskning og sprøjtning på disse arealer helt forbydes.
Flere eksperter i biodiversitet og miljø er dog ikke enige i den beslutning og mener i stedet, at fokus skal flyttes over på de danske skove for at opnå mere effektiv fremgang i biodiversiteten inden for en kortere tidsramme.
Det Økonomiske Råd udkom i 2012 med arbejdspapiret:  »Bevarelse af biodiversiteten i Danmark.
En analyse af indsats og omkostninger«.
Her redegør tre forskere og to sekretariatsmedlemmer for fordele og ulemper ved forskellige indsatsområder, hvis Danmark skal nå målene i biodiversitetskonventionen inden udgangen af 2020.
Rapporten beskriver, at den biologiske mangfoldighed bedst opnås ved, at den samlede indsats omfatter så mange arter som muligt, at indsatsen lægges der, hvor arterne lever, og at indsatsen er relevant.
Derudover spiller de samfundsøkonomiske omkostninger også ind, så der er taget højde for disse i rapporten.
Forfatterne kommer bl.a. frem til følgende konklusion: »Den væsentlige indsats til bevarelse af arterne må nødvendigvis lægges i naturområderne, forstået som skoven og den åbne natur.
Ud fra en målsætning om at bevare mangfoldigheden af arter i Danmark er der, isoleret set, hverken behov for eller fordele ved at lægge en betydelig indsats i agerland eller i byerne«.
 Udgangspunktet bør derfor være, at § 3-områder mindskes proportionalt med udtagelsen af statsejet skov.
De danske statsskove udgør samlet ca. 110.000 ha skov og varetages af Naturstyrelsen, som står for vedligehold, administration, skovopdyrkning etc.
Ifølge en beregning for 2013, som naturstyrelsen har foretaget for mediet Altinget, har staten en årlig indtjening på blot 50 mio. kr. for deres skovdrift i de danske skove.
Når 20 pct. af de statsejede skove eventuelt udtages, vil der derfor kun forsvinde 10 mio. kr. fra den årlige indtjening fra de danske skove.
Forslaget om at udtage 20 pct. vil dermed have en utrolig lav økonomisk konsekvens for det danske samfund sammenlignet med de socioøkonomiske konsekvenser, Naturplan Danmark vil medføre.
Forslaget vil ovenikøbet have både mere effektive, men også hurtigere resultat for biodiversiteten.
Det forventes ikke, at forslaget vil have nogen effekt på jagterhvervet i Danmark.
Forslaget skal finansieres gennem Miljøministeriet.
Skriftlig fremsættelse Henrik Høegh (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om standsning af fald i biodiversitet ved udtagelse af statsskov.
(Beslutningsforslag nr.
B 144) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
