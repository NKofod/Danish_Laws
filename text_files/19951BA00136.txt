Nr BSF 136 Forslag til folketingsbeslutning om ophævelse af forbudet mod anvendelse  

 af metalemballager til øl og mineralvand samt etablering af en returordning  

 med pant Fremsat af Aage Brusgaard (FP) Kim Behnke (FP) Tom Behnke (FP) Jan Køpke  

 Christensen (FP) Niels Højland (FP) Kirsten Jacobsen (FP) Annette Just (FP) den 21. maj 1996 Folketinget opfordrer regeringen til at sikre, at gældende regelsæt ændres, således at forbudet mod anvendelse af metalemballager til øl og mineralvand ophæves, og at der samtidig etableres en returordning med pant for dåserne.
 Ændringerne foretages efter følgende retningslinjer:
 1. Øl- og mineralvandsdåser skal frit kunne produceres, påfyldes,  

 distribueres, sælges og importeres i Danmark.
 2. Øl- og mineralvandsdåser skal have en pantordning efter svensk model.
 3. EF's emballagedirektiv implementeres fuldt og helt i Danmark.
 4. Regeringen foretager det nødvendige så betids, at øl- og  

 mineralvandsdåser kan være en realitet i Danmark fra den 1. januar 1997.
Bemærkninger til forslaget Danmark er det eneste land i EU, hvor det ikke er tilladt at sælge øl og  

 mineralvand på metaldåser.
Det danske system med returflasker med pant har i  

 mange år betydet, at returprocenten i Danmark er på over 90. En del af æren  

 for den høje returprocent har den høje pant.
Det er dyrt at bortkaste flasker  

 med pant, hvorfor de fleste husker at medbringe returflasker ved køb af nye  

 flasker med øl og mineralvand.
De flasker, som bliver efterladt i naturen og  

 andre steder, bliver hurtigt indsamlet af børn og voksne, der kan tjene gode  

 lommepenge ved indsamlingen.
Der er ingen tvivl om, at det danske system er  

 godt og bevaringsværdigt.
 Men forbrugerne skal have en valgmulighed.
 Øl og mineralvand på dåser har en række praktiske fordele.
 - Dåser holder bedre indholdet koldt i varme.
 - Dåser udgør ingen fare ved knusning.
 - Dåser går ikke itu ved tab.
 - Dåser kræver ikke plastkasser til transport, men kan emballeres i pap.
I regeringens argumenter imod metaldåser er der ikke taget højde for  

 ovenstående fordele.
I stedet har regeringen i redegørelsen om  

 miljøvurderingen af emballage til øl og læskedrikke i metal, som blev afgivet  

 til Folketingets Miljø- og Planlægningsudvalg den 2. maj 1996, jf. alm. del -  

 bilag 851, folketingsåret 1995-96, valgt at strække miljøelastikken så langt,  

 at argumentationen næsten er grinagtig.
Der argumenteres for  

 livscyklusanalyser, ressourceforbrug og en række andre faktorer.
På trods af,  

 at der på side 4 i et notat, der var vedlagt redegørelsen, under overskriften  

 »Usikkerhed« fremgår følgende: »Der er generelt store  

 usikkerheder og variationer forbundet dels med resultaterne i kortlægningen  

 og dels med resultaterne i miljøvurderingen« - hvilket på dansk betyder,  

 at det meste er gætterier - så (mis)bruger regeringen miljøargumentet for at  

 holde metaldåserne ude af Danmark.
 Hvis forbrugerne ønsker at drage nytte af de nævnte fordele, skal det være  

 tilladt at købe øl og mineralvand på dåse.
For at forhindre, at dåserne bortkastes i naturen, skal der indføres et  

 pantsystem efter svensk model.
I Sverige har man med en pantordning formået  

 at have en genanvendelsesprocent på over 90. Ved den svenske pantordning  

 bliver der ved køb af øl og mineralvand på dåse tillagt et pantbeløb.
Ved  

 supermarkeder og andre steder er der opstillet automater, som kan  

 »fodres« med de tomme dåser.
Dåserne tælles af maskinen, som  

 udskriver en pantbon, der kan indløses.
Dåserne bliver herefter presset  

 sammen og bragt til genanvendelse.
Metalressourcerne går således ikke tabt,  

 men genanvendes.
Ved indførelse af en pantordning i Danmark må regeringen ikke sætte  

 pantbeløbet for højt i det slet skjulte håb, at salget derved vil blive  

 mindsket.
Høj pant vil nemlig invitere til, at dåser købt i andre lande kan  

 omsættes til penge i Danmark.
Denne trafik kendes allerede i dag, hvor  

 danskerne køber f.eks. dåseøl i Tyskland og bringer de tomme dåser til salg i  

 Sverige.
I EU er der vedtaget et emballagedirektiv.
Direktivet skal være  

 implementeret den 30. juni 1996. Regeringen har valgt en konfrontationskurs  

 over for EU.
Det er ikke klogt, eftersom de danske argumenter er præget af  

 ideologisk modstand.
EU vil med rette kunne hævde, at den danske regerings  

 modstand er usaglig, eftersom så mange andre lande har metaldåser uden  

 nævneværdige problemer.
Hverken Tyskland, England eller andre EU-lande flyder  

 med tomme dåser, som det hævdes af regeringen.
Dertil kommer, at vi i dag kan købe dåseprodukter uden problemer.
Det er  

 muligt at købe sportsdrik, kakaomælk, frugtjuice m.v. på dåse.
Når regeringen  

 foreholdes dette faktum, er dens eneste modargument, at salget af disse  

 læskedrikke ikke udgør så stor en omsætning, som det forventes for øl og  

 mineralvand.
Her holder argumentationen altså heller ikke.
Dertil kommer, at  

 det allerede i dag er tilladt at indføre øl og mineralvand på dåse fra andre  

 lande til Danmark, hvis det bare er slutforbrugeren, som forestår indførslen.  

 Hvis en pølsemand, restauratør eller købmand henter øl eller mineralvand på  

 dåser i udlandet, må de ikke gøres til genstand for videresalg, men kunderne  

 må gerne selv hente produkterne i udlandet.
Dansk logik? Argumentationen  

 holder ikke, hvorfor EU har en nem sag.
Regeringen har valgt en strategi, hvorefter den håber på at købe tid.
En  

 sag ved EF-Domstolen m.v. vil tage flere år, år, som derved bliver dåsefrie  

 for Danmark.
Det er præcis denne adfærd, som med rette kritiseres kraftigt af  

 den danske regering, når det er andre EU-lande, der praktiserer  

 forhalingstaktikken.
Såvel EU's miljøkommissær, Ritt Bjerregaard, som en  

 række fremtrædende EU-eksperter er i dagspressen citeret for, at Danmark er  

 dømt til at tabe sagen.
Mistanken om forhalingstaktik er derfor begrundet.
Åbningen af det danske marked for øl og mineralvand på dåser vil næppe  

 føre til stor import af øl og mineralvandsprodukter på dåse.
Mange  

 udenlandske bryggerier har i årenes løb søgt at få danskerne til at drikke  

 deres øl eller mineralvand.
Resultatet taler for sig selv: danskerne  

 foretrækker de danske produkter.
Når danskere i mange år har søgt til  

 Tyskland for at købe øl og mineralvand på dåse, skyldes det primært den noget  

 lavere pris på produkterne som følge af lavere afgifter på øl og mineralvand  

 med smag.
 Dette beslutningsforslag er primært fremsat for at give Folketinget  

 lejlighed til at tilkendegive en holdning til det danske dåseforbud.
