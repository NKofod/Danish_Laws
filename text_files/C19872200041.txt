 Læreplan for undervisningsfaget ØKONOMISTYRING på kursus til højere  

 handelseksamen for elever med matematiske forkundskaber.
 Elever der undervises efter denne læreplan forudsættes at have matematiske  

 forkundskaber mindst svarende til Matematik, niveau IIA/IIB fra kursus til  

 højere handelseksamen.
Formålet med undervisningen i ØKONOMISTYRING er at give eleverne en  

 praktisk orienteret indføring i forskellige virksomhedstypers økonomiske  

 styring med forskellig tidshorisont.
Der skal skabes forståelse af, at  

 økonomistyringssystemer skal tilpasses den enkelte virksomheds særpræg.  

 Endvidere skal undervisningen sætte eleverne i stand til på kvalificeret måde  

 at deltage i virksomhedens økonomistyring, herunder budgetterings- og  

 kontrolarbejde.
Målet med undervisningen er, at eleverne, med udgangspunkt i den enkelte  

 virksomhed, kan udarbejde, opstille og vurdere virksomhedens budgetter og  

 kontrolrapporter.
I forbindelse med dette arbejde kan eleverne anvende  

 relevant moderne teknologi.
1. INDLEDNING Set ud fra en overordnet betragtning forener økonomistyringen  

 virksomhedens ledelsesopgaver og informationsbehandling med henblik på at  

 skabe et tilfredsstillende beslutningsgrundlag.
 Økonomistyring vil derfor omfatte en række erhvervsøkonomiske  

 fagdiscipliner, der naturligt giver undervisningen en tværfaglig karakter.  

 Der skal således anvendes delemner fra en række andre undervisningsfag,  

 hvorved der opnås samlede problemstillinger af praktisk erhvervsmæssig  

 karakter.
Gennem arbejdet med økonomistyringens problemkredse set ud fra tre  

 styringsniveauer skal der opnås en praktisk arbejdsmetodik.
Som et led heri  

 bør der arbejdes med skriftlige rapporter, hvorved der skabes færdigheder i  

 problemformulering, problembehandling og systematisk skriftlig fremstilling.
2. ØKONOMISTYRINGENS INDHOLD 2.1. Styringsniveauer Der orienteres om, at en virksomheds økonomistyring kan opfattes i  

 nedennævnte 3 niveauer.
På det strategiske niveau fastlægges og defineres de overordnede rammer  

 for virksomhedens fremtidige udvikling.
De eksterne forudsætninger f.eks.  

 efterspørgsel, konkurrenceforhold, teknologi og samfundsmæssige forhold  

 ændres løbende, og i overensstemmelse hermed sammensættes og dimensioneres  

 virksomhedens kapacitetsmæssige og finansielle grundlag.
På det taktiske niveau træffes der beslutninger, der kan indgå i  

 virksomhedens planer og budgetter for kommende perioder.
Denne planlægning  

 finder sted inden for rammer fastlagt på det strategiske niveau.
 På det operationelle niveau træffes de konkrete beslutninger i forbindelse  

 med gennemførelse af planer og budgetter fastlagt på det taktiske niveau.
2.2. Styringsområder Arbejdet med virksomhedens økonomistyring kan ske inden for 3 gensidigt  

 afhængige områder: aktivitet, kapacitet og finansiering.
 Aktivitetsstyringen består i at udnytte de aktivitetsmæssige muligheder,  

 således at virksomheden opnår et tilfredsstillende markedsføringsbidrag.
 Kapacitetsstyringen består i at udnytte de interne og eksterne  

 kapacitetsmæssige muligheder, således at virksomheden opnår resultat før  

 finansielle poster.
 Den finansielle styring består i at udnytte virksomhedens finansielle  

 kilder under hensyntagen til rentabilitet samt sikkerhed, afhængighed m.v.
3.ØKONOMISTYRINGSPROCESSEN Opbygningen af økonomistyringssystemet afhænger af forhold som  

 ændringshastigheden i en virksomheds omgivelser, herunder de generelle  

 efterspørgelsesforhold, produkternes levetid, konkurrenceforhold og  

 forsyningen af produktionsfaktorer; endvidere af de indre forhold i en  

 virksomhed, herunder antallet af produkter og produktionsprocessernes  

 opbygning og indbyrdes afhængighed.
4. AKTIVITETSSTYRING Undervisningen tilsigter at give en forståelse af aktivitetsstyringens  

 betydning for den samlede økonomiske styring i virksomheden såvel på  

 strategisk som på taktisk niveau.
 4.1. Strategisk niveau.
Aktivitetsstyring på det strategiske niveau omfatter valg af nye  

 markedsområder, hvilket medfører omkostninger til bl.a. markedsanalyser og  

 konkurrentanalyser.
Valg af nye produkter medfører omkostninger til  

 produktudvikling bl.a. udvikling af prototyper, screening og  

 testmarkedsføring.
I forbindelse med gennemgang af aktivitetsstyring på det strategisk niveau  

 identificeres og vurderes de risici denne medfører (risk- management). Disse  

 risici kan herefter enten accepteres eller risikospredning kan søges  

 gennemført eller reduceret ved 1. forsikringstegning 2. overføre risikoen til f.eks. overleverandør 3. reducere risiko for tab 4. undgå aktiviteter, der medfører risiko 4.2. Taktisk niveau Aktivitetsstyringen på det taktiske niveau omfatter prispolitik,  

 handlingsparametrenes omkostningsmæssige konsekvenser, samt valg af  

 afsætningsalternativer.
 Der orienteres om forskellig former for prispolitik og deres indflydelse  

 på likviditetsstrømmene.
 Distributionsgraden skal fastlægges med udgangspunkt i det vedtagne  

 serviceniveau (f.eks. leveringstiden). Distributionsomkostningerne kan  

 relateres til valg af transportmiddel, antal lagre, ruteplanlægning,  

 ordrestørrelse, eget eller lejet distributionssystem o.s.v. pr. produktgruppe  

 pr. segment/marked.
Markedskommunikationen skal deles op på de forskellige  

 kommunikationsformer og omkostningerne i forbindelse med kommunikationen skal  

 opdeles i arter.
Der kan være tale om omkostninger til reklame, promotion,  

 personligt salg og public relations.
 Reklame kan f.eks. omfatte omkostninger til kreativ udformning, produktion  

 af annoncer og medieanvendelse.
 Promotion kan f.eks. omfatte omkostninger til skilte, vareprøver og  

 konkurrencer.
 Personligt salg f.eks. omfatte lønomkostninger og omkostninger til  

 uddannelse.
 Omkostningerne til markedskommunikation skal så vidt muligt opdeles i  

 produktgrupper pr. segment/marked.
 Til beskrivelse af omkostningerne anvendes bidragskalkulation eller  

 grænsekalkulation (komme-til omkostninger).
 Ved valg af afsætningsalternativ anvendes totalmetoden, enhedsmetoden  

 eller differensmetoden.
5. KAPACITETSSTYRING Undervisningen tilsigter at give en forståelse af kapacitetsstyringens  

 betydning for den samlede økonomiske styring i virksomheden såvel på  

 strategisk som på taktisk niveau.
Virksomhedens nuværende og fremtidige ressourcer disponeres på en sådan  

 måde, at man opnår den bedste målopfyldelse.
Dette sikres på den måde, at  

 kapacitetsudstyr dimensioneres og sammensættes, så det på længere sigt  

 tilgodeser virksomhedens behov.
5.1. Strategisk niveau Kapacitetsstyring på det strategiske niveau omfatter investeringskalkuler  

 opstillet efter kapitalværdimetoden, annuitetsmetoden og den interne  

 rentefods metode.
Det er vigtigt, at der ikke blot tages hensyn til den rent  

 talmæssige opstilling af kalkulerne, men at der også tages hensyn til de  

 grundlæggende forudsætninger.
Det skal kunne afgøres, om en investering er  

 fordelagtig, og der skal kunne vælges mellem alternative investeringer.  

 Usikkerhed og følsomhed i forbindelse med den trufne afgørelse skal kunne  

 diskuteres og vurderes.
Beslutningsgrundlag omkring køb eller leje af  

 kapacitet skal kunne opstilles (jf. afsnit 6.2). De beregninger der  

 gennemføres, skal tage hensyn til de skattemæssige konsekvenser, der følger  

 af reglerne om skattemæssige afskrivninger (beskatningsprocent oplyses).
 Betydningen af de strategiske overvejelser belyses, og der orienteres om  

 kapacitetsændringer i form af organisationsudvikling.
5.2. Taktisk niveau Kapacitetsstyring på det taktiske niveau omfatter valg af  

 kapacitetssammensætning med virkning for de variable omkostninger, f.eks.  

 valg mellem allerede anskaffede maskiner med forskellig effektivitet.  

 Kapacitetsstyring med virkning for de kontante kapacitetsomkostninger  

 omfatter ændringer i kapaciteten, samt kapacitetsomkostningernes måling,  

 periodisering samt henføring til produkter, segmenter m.v.
Undervisningen må  

 omfatte de forskellige omkostningsarter.
Den optimale udnyttelse af den givne kapacitet skal kunne bestemmes.
Dette  

 skal ske gennem lønsomhedsprioritering ved beregning af differensbidrag pr.  

 enhed af den fælles kapacitet.
Lønsomhed ved udvidelse af  

 kapacitetsgrundlaget gennem forøgelse af variable enhedsomkostninger eller  

 forøgelse af kontante kapacitetsomkostninger skal ligeledes kunne vurderes.
6. FINANSIEL STYRING Finansiel styring har til opgave ud fra de markedsmæssige og  

 kapacitetsmæssige rammer at vælge de eksterne og interne finansieringskilder,  

 der over længere sigt giver den sikreste og billigste kapitalforsyning.
6.1. KAPITALBEHOV Beregning af kapitalbehov gennemføres såvel i forbindelse med en  

 virksomheds start som ved løbende aktivitetsændringer.
Opgørelsen omfatter  

 pengebindinger til anlægsinvesteringer og driftsbetingede pengebindinger.
 Kapitalbehov opgøres dels ud fra ind- og udbetalingstrømme og dels som  

 beregning af gennemsnitlig pengebinding ved hjælp af omsætningshastigheder  

 (beholdningsforskydningsmodellen).
 6.2. FlNANSIERINGSKILDER .
 Med udgangspunkt i en kreditmarkedsbeskrivelse skal der foretages en  

 gennemgang af de enkelte finansieringskilder til belysning af:
a. omkostninger i form af beregning af effektiv rente efter skat b. kontinuitet, herunder afdragsmønster c. fleksibilitet, dvs. tilpasningsevne til udsving i kapitalbehov d. afhængighed i form af långivers grad af indflydelse på virksomhedens  

 beslutninger Gennemgangen af finansieringskilder skal omfatte:
1. egenkapital, herunder virksomhedsformerne  

 enkeltmandsejet, I/S, ApS, A/S 2. leverandørkredit (såvel indenlandske som udenlandsk  

 kredit) 3. lån i pengeinstitutter, realkreditinstitutter m.v.  

 De lånetyper der f.eks. bør inddrages er annuitetslån, serielån, stående lån  

 (forfald ved udløb), kassekreditter, diskonteringskreditter, samt udlandslån.
6.3 Udlandslån/udlandsbetalinger Virksomheder, der benytter sig af muligheden for finansiering gennem lån i  

 udlandet, skal være opmærksom på de problemer der vil være til stede ved  

 disse låneformer.
Undervisningen afgrænses til finanslån.
 Finanslån (serie- og stående lån) gennemgås, herunder begrænsning af  

 kursrisiko gennem »multi-currency«-klausul (skift af lånevaluta ved  

 lån med variabel rente) og gennem »mix-lån« (sammensat af flere  

 valutaer).
 Omkostningerne ved finanslån omfatter stiftelsesprovision, udlandsrente  

 (liborsats og spread) samt betaling til danske pengeinstitutter  

 (formidlingsprovision og garantiprovision).
I forbindelse med beregning af effektiv rente efter skat indgår fradrag  

 for alle løbende låneomkostninger samt den skattemæssige virkning af  

 kursgevinst/tab.
Kursgevinst/-tab kan opgøres efter "lagerprincippet'  

 (regulering af afdrag og restgæld) og efter  

 »realisationsprincippet« (regulering af afdrag).
 Muligheden for at kurssikre udlandsbetalinger gennem indgåelse af  

 terminsforretninger gennemgås.
6.4. Køb/leasing Gennemgang af leasing baseres på finansiel leasing og omfatter fordele og  

 ulemper set i forhold til køb (herunder opsigelse, forlængelse og service).
 Vurdering af leasingtilbud foretages ud fra en omkostningsmæssig og en  

 likviditetsmæssig synsvinkel, herunder muligheden for en forøget udstyrsmasse  

 uden tilsvarende finansiering ved ibrugtagning.
 Omkostningsberegningen skal omfatte skattevirkningen, dvs. fuldt  

 fradragsberettiget ydelse samt beregning af skat af mistede afskrivninger.  

 Beregningen skal gennem effektiv rente kunne sammenlignes med andre  

 finansieringsformer.
6.5. VALG AF FINANSIERINGSMULIGHEDER Forholdet mellem egenkapital/fremmedkapital (den vertikale  

 balancestruktur) belyses, herunder at egenkapitalens forrentning afhænger af  

 relative størrelser som den samlede kapitalforrentning, renten for  

 fremmedkapital samt gældsætningsgraden.
 Langfristet/kortfristet kapital (den horisontale balanceregel). Belysning  

 af behovet for tilstrækkelig langfristet kapital til at opretholde det  

 ønskede aktivitetsniveau, herunder at den driftsnødvendige del af  

 omsætningsformuen bør finansieres langfristet.
Harmoniproblemet mellem investerings- og finansieringssiden.
Betydningen  

 af investeringens tilbagebetalingsmønster set i forhold til finansieringens  

 afdrags- og rentemønster belyses.
6.6. LIKVIDITETSBUDGET Likviditetsbeskrivelse med udgangspunkt i indtjeningsbidraget  

 sammenfattende periodens finansieringsdispositioner vedrørende drift,  

 anlægsinvesteringer, finansielle transaktioner og udlodning.
 Likviditetsbeskrivelsen er en integreret del af totalbudgettet.
7. TOTALBUDGET Hensigten med dette emne er, at budgettet skal betragtes som et resultat  

 af en aktiv og kreativ beslutningsproces.
 Det er vigtigt at budgetproceduren decentraliseres og opfattes som en  

 kontinuert proces.
 Handlingsplanernes sammenhænge skal kunne beskrives og vurderes i  

 budgettet.
 Det samlede budgetsystem skal betragtes som opbygget på baggrund af en  

 række delbudgetter over aktivitet, kapacitet og likviditet vurderet over  

 forskellig tidshorisont.
Der skal orienteres om det hensigtsmæssige i, at der udarbejdes en  

 budgetmanual, som skal sikre at budgetteringen tilrettelægges på den mest  

 hensigtsmæssige måde.
Budgetmanualen bruges bl.a. til at informere de  

 budgetansvarlige om proceduren og til at give information om udarbejdelse af  

 de enkelte delbudgetter.
Budgetmanualen skal indeholde en beskrivelse af  

 budgetsystemet, en tidsplan og en godkendelsesprocedure. (Praktiske eksempler  

 bør indgå i undervisningen).
Alternative budgetforslag opstillet under forskellige forudsætninger  

 vurderes ved anvendelse af budgetsimulation med forskellig tidshorisont.
De  

 nødvendige edb-faciliteter (Regneark) forudsættes at være tilgængelige.
8. KONTROL 8.1. Budgetkontrol Budgetkontrollen har til formål at skabe ny viden og erfaring gennem en  

 konfrontation af plan (budgetdata) og virkelighed (regnskabsdata). Formålet  

 er at forbedre grundlaget for en styret formulering af nye planer  

 (budgetter).
 Den enkelte virksomheds mulige kontrolområder er beskrevet i den  

 pågældende virksomheds resultatbudget og likviditetsbudget med tilhørende  

 specifikationer.
 Informative kontrolrapporter skal kunne opstilles med henblik på en  

 vurdering af det bagved liggende handlingsforløb.
Aktivitetskontrollen omfatter udarbejdelse af salgsstatistik, som i nogle  

 tilfælde kan suppleres med salgsprisafvigelser og  

 dækningsgrad/dækningsbidrag.
Aktivitetskontrollen kan for nogle  

 handelsvirksomheder etableres gennem salgsprissystemet.
Kontrollen med variable omkostninger omfatter både en pris- og en  

 mængdeside.
Standardomkostningskontrollens hovedide belyses ved stærkt  

 forenklede eksempler (een produktionsafdeling pr. virksomhed, enkle  

 opgørelser af igangværende arbejde og maximalt tre omkostningsarter). Der  

 orienteres om, at i nogle virksomheder kan det være relevant at udarbejde  

 efterkalkulationer.
 Kontrol med de salgsfremmende omkostninger og de kontante  

 kapacitetsomkostninger omfatter såvel priser som mængder.
Resultatkontrollen omfatter udarbejdelse af kortperiodisk  

 resultatopgørelse.
For serieproducerende virksomheder udarbejdes dekomponeret  

 resultatopgørelse i stærkt forenklede udgaver.
Den finansielle kontrol omfatter udarbejdelse af kortperiodisk  

 likviditetsbeskrivelser efter beholdningsforskydningsmodellen, samt kontrol  

 af kredit- og lagertider.
Der gives en orientering om  

 indbetalings-/udbetalingsmodellen.
8.2. Andre kontrolforanstaltninger Der gives en orientering inden for områderne kapacitetsudnyttelseskontrol,  

 disponeringskontrol og projektkontrol (f.eks. investeringer).
9. BUDGETREVISION Budgetrevision kan betragtes som en kontinuerlig proces, hvor man  

 opdaterer budgettet i takt med væsentlige ændringer i budgetforudsætningerne,  

 evt. som en integreret del af en rullende budgetprocedure.
 Denne læreplan finder første gang anvendelse på kursus til højere  

 handelseksamen fra og med august 1987.
 P.d.v.
 e.b.
N.H.
Tetzschner underv.insp.
