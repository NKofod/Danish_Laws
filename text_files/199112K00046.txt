Nr LSF 46 Forslag til Lov om ændring af myndighedsloven og bistandsloven  

 (Overførelse af forældremyndighed) Fremsat af Glønborg (KRF) Lysholm Christensen (KRF) Jørgen Kvist Jensen  

 (KRF) Kofod-Svendsen (KRF) den 22. oktober 1991 § 1 I myndighedsloven, jf. lovbekendtgørelse nr. 443 af 3. oktober 1985, som  

 senest ændret ved lov nr. 793 af 27. november 1990, foretages følgende  

 ændringer:
 1. I § 15 indsættes efter stk. 2 som nyt stykke:
»Stk. 3. Anmoder flere om forældremyndigheden over barnet,  

 skal statsamtet, før der træffes en afgørelse om forældremyndighed, i en  

 fælles samtale rådføre sig med de personer, der har fremsat anmodning,  

 medmindre dette kan være til væsentlig skade for barnet eller medføre  

 uforholdsmæssig forsinkelse af sagen.« Stk. 3-5 bliver herefter stk. 4-6.
 2. Efter § 16 indsættes som ny paragraf:
»§ 16 a.
Indehavere af forældremyndigheden kan udpege indtil  

 fire stedfortrædere, som statsamtet skal indhente udtalelse fra, når der  

 indledes en sag om fastlæggelse af forældremyndighed efter § 15, stk. 1, 2.  

 pkt., og stk. 2, samt §§ 21 og 22, medmindre forældremyndigheden er fastlagt  

 i henhold til § 16 eller det kan være til væsentlig skade for barnet eller  

 medføre uforholdsmæssig forsinkelse af sagen.
Statsamtet skal forelægge de  

 konkrete planer for stedfortræderne, inden der træffes endelig beslutning.
Stk. 2. Statsamtet skal desuden indhente udtalelse fra barnets  

 nære kontaktpersoner, inden der træffes afgørelse efter § 15, stk. 1, 2.  

 pkt., og stk. 2, samt §§ 21 og 22, medmindre dette kan være til væsentlig  

 skade for barnet eller medføre uforholdsmæssig forsinkelse af sagen.« 3. Efter § 22 indsættes som ny paragraf:
»§ 22 a.
Er der ingen egnede til at overtage  

 forældremyndigheden, skal en midlertidig indehaver af forældremyndigheden  

 vælges blandt en gruppe egnede frivillige, der er godkendt af  

 Justitsministeriet.
En person kan højst have midlertidig forældremyndighed  

 over tre børn.
Hver 6. måned skal statsamtet vurdere, om den pågældende  

 fortsat skal have forældremyndigheden over barnet.« 4. I § 23 indsættes efter stk. 1 som nyt stykke:
»Stk. 2. Indehaveren af forældremyndigheden har ansvaret for,  

 at barnets behov for samvær med dets nære kontaktpersoner opfyldes.« § 2 I lov om social bistand, jf. lovbekendtgørelse nr. 817 af 6. december  

 1990, som senest ændret ved lov nr. 406 af 6. juni 1991, foretages følgende  

 ændring:
 I § 32, stk. 2, indsættes efter 1. pkt. som nyt punktum:
»Det påhviler kommunalbestyrelsen i samarbejde med statsamtet at  

 indhente udtalelse fra barnets nære kontaktpersoner, inden der træffes  

 beslutning, medmindre dette kan være til væsentlig skade for barnet eller  

 medføre uforholdsmæssig forsinkelse af sagen.« § 3 Loven træder i kraft den 1. juli 1992.
Bemærkninger til lovforslaget Almindelige bemærkninger Et barn, som oplever den ulykke, at dets forældre af en eller anden grund  

 ikke kan udøve deres normale forældrefunktion, rammes ekstra hårdt, hvis man  

 indskrænker eller afskærer dets forbindelse til andre personer, som barnet  

 kender og holder af.
 Når nødvendige beslutninger vedrørende barnet skal træffes, er et grundigt  

 kendskab til barnet og dets hidtidige tilværelse en absolut nødvendighed for  

 at kunne varetage barnets tarv.
Lovforslaget giver de ansvarlige myndigheder en klar pligt til i sådanne  

 vanskelige situationer at inddrage de personer, som kan være til hjælp for  

 barnet.
I lovforslaget er disse personer omtalt som barnets nære  

 kontaktpersoner.
Det vil i de enkelte tilfælde være meget forskelligt, hvem der tilhører  

 gruppen af et barns nære kontaktpersoner.
Men generelt kan man gå ud fra, at  

 barnets bedsteforældre, søskende til dets forældre, dets eventuelle faddere  

 og nære venner af dets forældre vil tilhøre denne gruppe.
Jf. også artikel 5  

 i FN's konvention af 20. november 1989 om barnets rettigheder, hvoraf det  

 fremgår, at deltagerstaterne ikke kun skal respektere det ansvar og de  

 rettigheder og pligter, som forældrene har, men også tilsvarende ansvar,  

 rettigheder og pligter for så vidt angår medlemmer af den udvidede familie  

 eller samfundet i overensstemmelse med stedlig sædvane samt værger eller  

 andre personer med juridisk ansvar for barnet.
 Konventionen foreskriver altså, at en bredere kreds end blot  

 forældremyndighedens indehavere og det offentlige skal inddrages, inden der  

 træffes beslutning om barnets forhold.
 Det ligger i sagens natur, at en præcis definition af kredsen af nære  

 kontaktpersoner ikke kan udformes.
Statsamtet er kun forpligtet til at indhente udtalelse fra  

 kontaktpersoner, der er oplyst om, eller som melder sig.
Principielt skal  

 statsamtet medtage erklæring fra enhver, der sandsynliggør nær kontakt med  

 familien.
 Dette forslag løser kun en lille del af de mange alvorlige problemer, der  

 opstår, når et barn mister begge eller en af sine forældre, eller når  

 forældrene svigter deres omsorg for barnet.
Den 31. august 1988 nedsatte socialministeren et sagkyndigt udvalg med  

 henblik på en revurdering af bistandslovens bestemmelser vedrørende børn, det  

 såkaldte Graversenudvalg.
Udvalget afgav betænkning nr. 1212 om de retlige  

 rammer for indsatsen over for børn og unge den 22. oktober 1990. Betænkningen  

 indeholdt udkast til forslag til lov om ændring af bistandsloven.
Da  

 forslagsstillerne forventer, at socialministeren fremsætter forslag til  

 ændring af reglerne i bistandsloven som følge af udvalgsarbejdet, foreslås i  

 denne sammenhæng kun en enkelt ændring i bistandsloven som følge af de  

 foreslåede ændringer af reglerne om forældremyndighed.
 Lovforslaget berører følgende paragraffer i myndighedsloven:
1. § 15, stk. 1, 2. pkt., og stk. 2. § 15 beskriver, hvorledes man skal  

 forholde sig med forældremyndigheden efter dødsfald. § 15, stk. 1, 2. pkt.,  

 tager specielt højde for den situation, hvor forældrene har fælles  

 forældremyndighed, men hvor barnet ved dødsfaldet ikke bor hos den  

 efterlevende.
Stk. 2 tager stilling til, hvad der skal ske, hvis dødsfaldet  

 bevirker, at ingen har forældremyndigheden over barnet.
 2. § 16 bestemmer, at forældremyndighedens indehavere kan tilkendegive,  

 hvem der efter deres død bør have tillagt forældremyndigheden.  

 Tilkendegivelsen følges, medmindre hensynet til, hvad der er bedst for  

 barnet, taler imod.
 3. § 21 bestemmer, at hvis indehaveren eller begge indehavere af  

 forældremyndigheden er forhindret i at træffe beslutning om barnets  

 personlige forhold, kan statsamtet afgøre, hvem forældremyndigheden skal  

 tilkomme, så længe forhindringen varer.
 4. § 22 bestemmer, at midlertidige afgørelser kan ændres, hvis det er  

 bedst for barnet.
 5. § 23 foreskriver, at den forældre, der ikke har forældremyndigheden  

 over barnet, har ret til samvær.
Bemærkninger til lovforslagets enkelte bestemmelser Til § 1 Til nr. 1 Ved ændringen sikres det, at de personer, der føler sig knyttet til  

 barnet, og som ønsker at tage sig af det og give det en tryg opvækst, i et  

 møde sammen med statsamtet kan gennemdrøfte barnets situation og i fællesskab  

 medvirke til at finde den for barnet bedste løsning.
Under mødet vil  

 repræsentanterne fra statsamtet kunne danne sig et indtryk af de personer,  

 der har anmodet om forældremyndigheden, og deres eventuelle indbyrdes  

 kontakter og forhold.
Det kan være en nødvendig viden at have, når statsamtet  

 skal træffe afgørelse om, hvem der skal have forældremyndigheden.
Til nr. 2 I tilfælde af et dødsfald, hvor der ikke har foreligget en tilkendegivelse  

 ifølge § 16 (børnetestamente), eller hvor statsamtet ikke har fulgt denne,  

 eller i tilfælde hvor indehaveren eller begge indehavere af  

 forældremyndigheden ikke er i stand til at træffe bestemmelse vedrørende  

 barnet, skal statsamtet afgøre, hvem forældremyndigheden skal tilkomme.
I  

 disse tilfælde er det meget vigtigt, at statsamtet får belyst så mange  

 forhold vedrørende barnet som muligt.
Et grundigt kendskab til barnets  

 hidtidige liv er en forudsætning for at undgå forandringer, der af barnet  

 opleves som traumatiske brud, og for at kunne træffe beslutninger, som giver  

 barnet tryghed.
 Det er forslagsstillernes opfattelse, at de stedfortrædere, forældrene har  

 kunnet udpege, og barnets nære kontaktpersoner i meget høj grad vil kunne  

 være med til at tegne et mere nøjagtigt billede af barnets hidtidige  

 opvækstvilkår, holdningerne i hjemmet, forældrenes ønsker for barnets fremtid  

 m.v., således at forældremyndigheden tillægges en person eller et ægtepar,  

 der i meget høj grad kan videreføre barnets opdragelse i den retning, der er  

 valgt af forældremyndighedens indehaver/indehavere.
Det foreslås i stk. 1, at forældremyndighedsindehavere skal have mulighed  

 for at udpege op til fire personer, som skal fungere som stedfortrædere, når  

 indehavere af forældremyndigheden ikke selv er i stand til at træffe  

 beslutning.
Stedfortræderne skal fremføre de synspunkter og argumenter, de ud  

 fra deres kendskab til barnet og dets forhold mener har betydning for den  

 afgørelse, statsamtet skal træffe.
Statsamtet skal forelægge de konkrete  

 planer vedrørende barnet for stedfortræderne, før der træffes endelige  

 beslutninger.
 Forældre er frit stillede med hensyn til, hvem de ønsker at udpege som  

 stedfortrædere, men det vil oftest være personer, som barnet og forældrene  

 har tæt tilknytning til.
 Det foreslås i stk. 2, at statsamtet desuden skal indhente en udtalelse  

 fra barnets nære kontaktpersoner, inden der træffes beslutning.
Til nr. 3 I ganske få tilfælde er der ingen blandt barnets eller forældrenes  

 slægtninge eller venner, der ønsker at påtage sig forældremyndigheden over  

 barnet, eller som ud fra en konkret vurdering er egnet til at få  

 forældremyndigheden.
I sådanne tilfælde anbefalede arbejdsgruppen bag  

 betænkning nr. 985, at de sociale udvalg kan anbefale et  

 forældremyndighedsemne blandt en gruppe frivillige, der er egnede til at tage  

 sig af disse børn, eventuelt med henblik på senere adoption.
Advokater er ofte blevet udpeget til at varetage denne opgave.
Der har  

 imidlertid forekommet tilfælde, hvor en advokat har haft forældremyndigheden  

 til over tolv børn i flere år.
Det at have forældremyndigheden over et barn, og dermed tage sig af det og  

 dets personlige problemer, er en meget vigtig opgave.
Den kan ikke lykkes med  

 et rimeligt resultat, hvis forældremyndighedens indehaver samtidig skal tage  

 sig af 12 andre børns problemer og arbejde for, at de alle får gode og varige  

 opholdssteder.
Det foreslås derfor, at en person blandt en frivillig gruppe,  

 der midlertidigt tillægges forældremyndigheden over et barn, kun kan have  

 forældremyndigheden over op til tre børn ad gangen.
For at sikre, at den midlertidige indehaver af forældremyndigheden  

 virkelig arbejder for at finde et varigt opholdssted for barnet ved adoption  

 eller i familiepleje og en varig indehaver af forældremyndigheden, bestemmes  

 det, at statsamtet hver 6. måned skal vurdere, om den pågældende udøver en  

 tilstrækkelig ihærdig indsats for at få barnets forhold stabiliseret.
Er det  

 ikke tilfældet, skal forældremyndigheden fratages den pågældende.
Til nr. 4 Det er i en række tilfælde værdifuldt for et barn at opretholde en kontakt  

 til en voksen, som det har haft nær kontakt til, selv om denne person ikke er  

 en af barnets forældre.
Det kan f.eks. være i tilfælde, hvor barnet på grund  

 af forældrenes dødsfald risikerer at miste kontakten med den biologiske  

 familje.
Det kan også være i tilfælde, hvor den ene af forældrene dør eller  

 forældrene skilles og den anden ikke gør nok for at bevare kontakten til  

 (eller vedkommende nægter barnet at have kontakt med) den afdødes familie.  

 Det foreslås derfor, at forældremyndighedens indehaver skal sørge for, at  

 barnets behov for kontakt med dets nære kontaktpersoner opfyldes.
 I Norge og Sverige findes lignende regler.
Arbejdsgruppen, der afgav betænkning 985 om forældremyndighed og  

 samværsret, fandt, at der kan være en vis risiko for, at en sådan kontakt vil  

 miste sin værdi for barnet, hvis den giver anledning til konflikter.  

 Arbejdsgruppen mente derfor, at en kontakt i disse tilfælde bør ske i  

 forståelse med indehaveren af forældremyndigheden.
Forslagsstillerne er enig  

 i, at kontakten så vidt muligt bør ske på frivilligt grundlag.
Det fremførte  

 argument kan dog med lige så stor vægt anvendes med hensyn til fastsættelse  

 af samvær med den af forældrene, der ikke har del i forældremyndigheden.  

 Forslagsstillerne finder derfor ikke, at denne begrundelse for at undlade at  

 fastsætte regler i lovgivningen om samværsret til barnets nære  

 kontaktpersoner er tilstrækkelig.
Barnet kan have et stærkt behov for kontakt  

 med dets nære kontaktpersoner, og det vil i langt de fleste tilfælde være  

 værdifuldt for barnet at have kontakt med personer, der har kendt barnet,  

 mens det levede undre andre forhold, selv om forældremyndighedens indehaver  

 ønsker kontakten afbrudt.
Til § 2 Ifølge bistandslovens § 32, stk. 2, skal kommunalbestyrelsen i fornødent  

 omfang medvirke til, at der udpeges en egnet indehaver af  

 forældremyndigheden, hvis ingen har forældremyndigheden over et barn.
For at  

 sikre, at også kommunalbestyrelsen har opmærksomheden rettet mod barnets nære  

 kontaktpersoner og indhenter udtalelser fra dem, inden der træffes  

 beslutning, foreslås det, at kommunalbestyrelsen i samarbejde med statsamtet  

 skal indhente udtalelserne.
Til § 3 Det foreslås, at forslaget træder i kraft den 1. juli 1992.
