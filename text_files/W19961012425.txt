 Post Danmark, ændr. momsopkr.
 Reference: Momslovens §§ 13, stk. 1, nr. 13, 52, stk. 4, 2. pkt. og 52,  

 stk. 4, sidste punktum.
 Efter momslovens § 13, stk. 1, nr. 13, er postvæsenets indsamling og  

 omdeling af adresserede brevforsendelser, adresserede pakker og dag-, uge- og  

 månedsblade samt tidsskrifter fritaget for moms.
 Post Danmark har fra den 1. juli 1996 lagt moms på forsendelse af  

 breve og pakker, der sendes pr. postopkrævning, idet Post Danmark i  

 kraft af administrativt fastsatte ændringer har betragtet forsendelsen  

 som een samlet forsendelse, der ikke er omfattet af Post Danmark's  

 befordringspligt.
 Med den gældende formulering af momsloven er der imidlertid ikke  

 tilstrækkelig hjemmel til at pålægge moms på den  

 samlede forsendelse af breve og pakker, der sendes pr.  

 postopkrævning.
 Dette skyldes, at forsendelsen af almindelige breve og pakker  

 ("portodelen") er omfattet af momsfritagelsen i momslovens § 13, stk. 1, nr.  

 13, og der skal således alene opkræves moms af den del af  

 betalingen, der vedrører selve postopkrævningen  

 ('tillægsydelsen').
 Den som følge heraf nødvendige ændring af  

 momsberegningen for postopkrævningsforsendelser gennemføres af  

 Post Danmark fra den 1. november 1996.
 Told - og Skattestyrelsen har meddelt Post Danmark, at det i perioden 1.  

 juli 1996-31. oktober 1996 fejlagtigt opkrævede momsbeløb skal  

 indbetales til Told og Skat, jf. momslovens § 52, stk. 4, 2. punktum.  

 Indbetaling kan dog undlades, hvis fejlen berigtiges over for kunden, jf.  

 momslovens § 52, stk. 4, sidste punktum.
