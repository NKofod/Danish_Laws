Betænkning afgivet af Retsudvalget den  

 18. maj 2000 Betænkning over Forslag til lov om ændring af  

 straffeloven og retsplejeloven (Forældelse, styrket indsats mod seksuelt misbrug af  

 børn og unge samt IT-efterforskning) Udvalget har behandlet lovforslaget i nogle møder  

 og har herunder stillet spørgsmål til justitsministeren, som  

 denne har besvaret skriftligt.
 Et af udvalgets  

 spørgsmål til justitsministeren og dennes svar herpå er  

 optrykt som bilag til betænkningen.
 Der er af et mindretal stillet ændringsforslag,  

 hvorom henvises til de ledsagende bemærkninger.
 Herefter indstiller et flertal (udvalget med  

 undtagelse af Socialistisk Folkepartis, Dansk Folkepartis og Enhedslistens  

 medlemmer) lovforslaget til vedtagelse uændret.
 Et mindretal inden for flertallet (Venstres og Det  

 Konservative Folkepartis medlemmer af udvalget) bemærker  

 særligt:
Seksuel udnyttelse af børn er en af de mest  

 modbydelige forbrydelser, der findes.
Og den moderne teknologi - herunder  

 ikke mindst Internettet   bruges i stigende grad til at distribuere  

 børnepornografisk materiale.
Derfor bifalder Venstre og Det  

 Konservative Folkeparti forhøjelsen af strafferammerne i straffelovens  

 § 235, stk. 1 og 2. Strafforhøjelserne markerer samfundets kraftige  

 afstandtagen fra børneporno og giver samtidig politiet bedre redskaber  

 til at efterforske og opklare disse sager, hvilket også ændringen  

 i retsplejelovens regler om indgreb i meddelelseshemmeligheden giver.  

 Mindretallet tillægger bedre opklaringsmuligheder en væsentlig  

 præventiv betydning.
Dertil kommer, at § 235 ikke er den eneste bestemmelse i  

 straffeloven, der kriminaliserer børneporno.
En række andre  

 bestemmelser i straffeloven omhandler også seksuelt misbrug af  

 børn.
Således vil optagelse af børnepornografiske  

 billeder af børn kunne straffes efter § 232 om  

 blufærdighedskrænkelse.
Selve den seksuelle handling, som en  

 optagelse angår, vil kunne straffes efter § 222 om samleje med  

 børn under 15 år eller §§ 224 og 225, jf. eventuelt tillige §  

 226. Efter disse bestemmelser kan der idømmes fængsel indtil 6  

 år og under visse skærpende omstændigheder indtil 10  

 år.
Andre personer impliceret i optagelse af børnepornografisk  

 materiale - f.eks. producenter og fotografer - vil kunne straffes efter  

 reglerne om medvirken i § 23.
For så vidt angår ændringen af  

 forældelsesfristen for strafansvar for seksuelt misbrug af børn,  

 ønsker mindretallet at fremhæve, at det er tvivlsomt, om  

 ændringen vil føre til, at der rejses tiltale i flere sager  

 endsige sker domfældelse, idet mulighederne for opklaring på  

 forhånd vil være svækket på grund af den tid, der er  

 gået, ligesom den sanktion, der vil blive idømt efter så  

 lang tid, ikke vil give et korrekt indtryk af, hvordan forbrydelsens grovhed  

 normalt vurderes.
På grund af de særlige forhold specielt i  

 incestsager er mindretallet  dog enig i lovforslaget.
Sexmisbrug af børn er modbydeligt, og lovgivere har  

 en pligt til at gøre, hvad man kan for at komme misbruget til livs.  

 Det er desværre ikke nogen nem opgave, men lovforslaget er et skridt i  

 den rigtige retning.
Derfor indstiller mindretallet lovforslaget til  

 vedtagelse.
 Et mindretal (Socialistisk Folkepartis medlem af  

 udvalget) vil redegøre for sin stilling til lovforslaget ved 2.  

 behandling.
 Et andet mindretal (Dansk Folkepartis medlem af  

 udvalget) indstiller lovforslaget til vedtagelse med det stillede  

 ændringsforslag.
Det er Dansk Folkepartis opfattelse, at der skal ske en  

 betydelig indsats for at bekæmpe seksuelt misbrug af børn og  

 unge samt IT-udbredelse heraf.
Dansk Folkeparti anerkender, at der allerede i  

 1997 blev nedsat et datakriminalitetsudvalg, men det har efter partiets  

 opfattelse været yderst kritisabelt, at justitsministeren ikke  

 tidligere har taget initiativ til en skærpelse af strafferammen,  

 sådan som Dansk Folkeparti gentagne gange har opfordret til.
Det  

 behøvede man ikke nogen rapport fra datakriminalitetsudvalget for at  

 tage stilling til.
Computerudviklingen går forrygende hurtigt, og hvor  

 en enkelt person via Internettet i går kunne udbrede 2.000  

 IT-pornografiske billeder, er det i dag steget til 20.000 billeder, i morgen  

 er det 200.000 billeder, og om en uge er det 2 millioner billeder.
Teknikken  

 sætter ingen grænser for, hvor mange billeder der kan  

 transporteres rundt på Internettet.
Dansk Folkeparti er af den opfattelse, at strafferammen  

 for udbredelse af IT-pornografi skal sættes betydeligt i vejret og er  

 langt fra tilfreds med, at strafferammen foreslås forhøjet til  

 fængsel i 2 år.
Dansk Folkeparti har derfor stillet  

 ændringsforslag om, at strafferammen forhøjes til 6  

 år.
 Et tredje mindretal (Enhedslistens medlem af  

 udvalget) vil som følge af det urimelige tidspres, hvorunder  

 lovforslaget har været behandlet, ved 3. behandling stemme hverken for  

 eller imod lovforslaget.
Ændringsforslag Af	et mindretal (DF):
Til § 1 1) I den under nr. 6 foreslåede affattelse af §  

 235, stk. 1, 1. pkt., ændres »2 år« til:  

»6 år«.
Bemærkninger Til nr. 1 Forslagsstillerne er af den opfattelse, at der skal kunne  

 straffes langt hårdere end med bøde, hæfte eller  

 fængsel indtil 2 år for den, der erhvervsmæssigt  

 sælger eller på anden måde udbreder utugtige fotografier,  

 film eller lignende af børn.
Det er forholdsvis sjældent, at  

 domstolene udnytter en given strafferamme 100 pct., men ofte udmåler  

 man en straf betydeligt under strafferammens maksimum.
Forslagsstillerne  

 ønsker med ændringsforslaget primært at opnå to  

 ting.
For det første at sende et klart og tydeligt signal om, at  

 udbredelse af utugtige fotografier, film eller lignende af børn  

 erhvervsmæssigt eller privat helt og aldeles er uacceptabelt og ikke  

 under nogen omstændigheder accepteres i Danmark.
For det andet, at der  

 med en strafferamme på 6 år faktisk udmåles betydelig  

 strengere straffe, end der vil ske med en strafferamme på 2  

 år.
Dorte Bennedsen (S)  

  Lissa Mathiasen (S) fmd.  Per Kaalund (S)  

  Else Marie Mortensen (S)  Jan Petersen (S)  

  Anne Baastrup (SF) nfmd.
Sonja Albrink (CD)  

  Elisabeth Arnold (RV)  

  Søren Søndergaard (EL)  

  Birthe Rønn Hornbech (V)  

  Inge Dahl-Sørensen (V)  Karen Rønde (V)  

 Kim Behnke (FRI)  Helge Adam Møller (KF)  

  Jens Heimburger (KF)  Peter Skaarup (DF)  

  Jann Sjursen (KRF) Bilag Et af udvalgets spørgsmål til  

 justitsministeren og dennes svar herpå Bilaget er optrykt efter ønske fra Venstre og Det  

 Konservative Folkeparti.
 Spørgsmål nr. 1:
Udvalget anmoder om at få tilsendt høringssvarene og ministerens kommentarer til  

 høringssvarene vedrørende betænkning nr. 1377/1999 om  

 børnepornografi og IT-efterforskning, jf. alm. del   bilag 1193,  

 folketingsåret 1998-99, udkast til forslag til ændring af straffeloven  

 (Forældelse af strafansvar i sager om seksuelt misbrug af børn  

 og forældelse af idømt straf), jf. alm. del   bilag 122 udkast til forslag til ændring af straffeloven  

 (Forbud mod at anvende børn og unge under 18 år som »pornomodeller«), jf. alm. del   bilag 130.
 Svar:
Justitsministeriet sendte den 2. maj 2000 en oversigt over  

 modtagne høringssvar vedrørende lovforslaget til Folketingets  

 Retsudvalg.
Justitsministeriet har i vedlagte bilag, hvortil der henvises,  

 kommenteret de enkelte høringssvar med udgangspunkt i  

 høringsoversigten.
Kommentarerne er anført med kursiv  

 skrift.
 Uddrag af bilag til besvarelsen af spørgsmål  

 nr. 1:
1.3. Ændring af forældelsesfristen for  

 strafansvar for seksuelt misbrug af børn Det Danske Center for Menneskerettigheder har  

 ingen bemærkninger til denne del af udkastet.
Dommerne ved retten i Roskilde samt enkelte af dommerne  

 ved retten i Århus, Odense og Ålborg kan ikke tilslutte sig  

 denne del af udkastet.
Hovedårsagen er, at en forlængelse af  

 forældelsesfristen må antages at medføre et betydeligt  

 antal påtaleopgivelser eller frifindelser på grund af bevisets  

 stilling.
Endvidere fremhæves det, at den foreslåede  

 forlængelse af forældelsesfristen kan få en virkning modsat  

 den tilsigtede, idet den forurettede risikerer den ydmygelse, der er  

 forbundet med, at anmeldelsen afvises, eller at den tiltalte frifindes af  

 bevismæssige grunde.
Endelig anføres det, at sager om seksuelt  

 misbrug af børn er omkostningskrævende, og at forslaget derfor  

 ikke som antaget af Justitsministeriet kan forventes at være  

 udgiftsneutralt.
 Dommerfuldmægtigforeningen finder, at denne  

 del af lovforslaget er af en sådan vigtighed, at det fortjener  

 yderligere forberedelse under deltagelse af blandt andet anklagemyndigheden,  

 forsvarere, Dommerforeningen og Dommerfuldmægtigforeningen.
 Politidirektøren for København  

 foreslår, at bestemmelsen i lovforslagets § 1, nr. 2, også kommer  

 til at omfatte overtrædelse af straffelovens § 232 om  

 blufærdighedskrænkelse.
 Rigsadvokaten, Foreningen af Politimestre i  

 Danmark og Politiforbundet i Danmark bemærker, at det må  

 forventes, at forslaget vil give anledning til flere anmeldelser for seksuelt  

 misbrug, men at det må anses for tvivlsomt, om dette vil føre  

 til flere domfældelser, bortset fra de tilfælde, hvor der  

 foreligger en tilståelse.
Som det fremgår af pkt. 2.4. i de almindelige  

 bemærkninger til lovforslaget, foretages der med ændringerne i  

 forældelsesreglerne ingen ændringer i kravene til bevisernes  

 styrke i sager om seksuelt misbrug af børn.
Det må derfor  

 forudses, at der ved indførelse af en længere  

 forældelsesfrist vil være en del sager, der tidligere måtte  

 opgives, fordi strafansvaret var forældet, som alligevel ikke kan  

 gennemføres til domfældelse   medmindre den sigtede  

 tilstår   fordi der ikke foreligger tilstrækkelige beviser.  

 Personer, der som børn udsættes for seksuelt misbrug af en  

 nærtstående voksen er imidlertid ofte i den situation, at de  

 først langt senere i deres liv opnår tilstrækkelig  

 uafhængighed af gerningsmanden til de seksuelle overgreb til at kunne  

 anmelde forholdet.
Sådanne ofre for seksuelle overgreb bør efter  

 Justitsministeriets opfattelse sikres mulighed for som voksne at reagere over  

 for dette misbrug, uden at forældelsesreglerne udelukker muligheden for  

 strafferetlig forfølgelse.
Overtrædelse af straffelovens § 232 om  

 blufærdighedskrænkelse forældes efter 5 år.
De  

 foreslåede ændringer i beregningen af forældelsesreglerne  

 omfatter ikke overtrædelser af § 232.
Baggrunden herfor er navnlig den afvejning af generelle  

 hensyn, der ligger bag udformningen af forældelsesreglerne, jf. pkt.  

 2.4. i de almindelige bemærkninger til lovforslaget.
Efter  

 Justitsministeriets opfattelse er der ikke samme anledning til at give  

 mulighed for at gennemføre en straffesag om  

 blufærdighedskrænkelse, der ligger meget langt tilbage i tiden,  

 som ved de grovere former for seksuelt misbrug (voldtægt, incest og  

 seksuelt misbrug af mindreårige), der omfattes af lovforslaget.
 Som det fremgår af pkt. 9 i de almindelige  

 bemærkninger til lovforslaget, skønnes lovforslaget ikke at have  

 økonomiske konsekvenser for det offentlige af betydning.  

 Justitsministeriet skønner således, at udgifterne til de  

 yderligere straffesager, der måtte blive rejst som følge af de  

 ændrede regler om forældelse af strafansvar ved seksuelt misbrug  

 af børn, kan afholdes inden for de nuværende  

 bevillingsmæssige rammer.
