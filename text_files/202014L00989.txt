Betænkning afgivet af Beskæftigelsesudvalget den 19. april 2021 Betænkning over Forslag til lov om ændring af lov om social pension og lov om højeste, mellemste, forhøjet almindelig og almindelig førtidspension m.v.
(Ret til at få fratrukket merindtægt som følge af arbejde relateret til covid-19 ved indtægtsregulering af folke-, senior- og førtidspension m.v.) [af beskæftigelsesministeren (Peter Hummelgaard)]:
1. Ændringsforslag Beskæftigelsesministeren har stillet 9 ændringsforslag til lovforslaget.
2. Dispensation fra Folketingets foretningsorden Udvalget indstiller, at der dispenseres fra bestemmelsen i Folketingets forretningsordens § 8 a, stk. 2, om, at der skal gå 2 dage fra offentliggørelsen af betænkningen, til lovforslaget kommer til 2. behandling.
 Udvalget indstiller, at der dispenseres fra bestemmelsen i Folketingets forretningsordens § 13, stk. 1, om, at der skal gå 30 dage fra lovforslagets fremsættelse, til det kan vedtages ved 3. behandling.
 Udvalget indstiller, at der dispenseres fra bestemmelsen i Folketingets forretningsordens § 13, stk. 1, således at 3. behandling kan finde sted tidligere end 2 dage efter 2. behandling.
3. Berigtigelse af de administrative konsekvenser for erhvervslivet fra beskæftigelsesministeren Beskæftigelsesministeren har den 12. april 2021 oversendt et brev til udvalget, hvor de administrative konsekvenser for erhvervslivet berigtiges.
Brevet er omdelt på bilag 1.
4. Indstillinger Et flertal i udvalget (S, V, EL, DF, SF, RV og NB) indstiller lovforslaget til vedtagelse med de stillede ændringsforslag.
Et mindretal i udvalget (KF) indstiller lovforslaget til forkastelse ved 3. behandling.
Mindretallet vil stemme imod de stillede ændringsforslag.
Et andet mindretal i udvalget (LA) indstiller lovforslaget til forkastelse ved 3. behandling.
Mindretallet vil stemme for de stillede ændringsforslag.
Et tredje mindretal i udvalget (ALT) vil stemme hverken for eller imod lovforslaget ved 3. behandling.
Mindretallet vil stemme for de stillede ændringsforslag.
 Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
5. Politiske bemærkninger Venstre Venstres medlemmer af udvalget støtter lovforslaget, der skal sikre, at omkring 15.000 familier i 2020 og 2021 undgår, at f.eks. ægtefællen på førtidspension bliver modregnet, fordi vedkommendes ægtefælle påtager sig ekstra merarbejde i en helt særlig situation, hvor hele Danmark har kæmpet med corona og stadig kæmper for at komme fri af coronarestriktionerne.
Familierne skal selvfølgelig ikke straffes for at have ydet en ekstra indsats i en ekstraordinær situation.
Vi skylder dem tværtimod en meget stor tak.
Lovforslaget er en udmøntning af en politisk aftale, som blev indgået, efter at Vs beslutningsforslag med samme forslag blev behandlet i Folketinget den 23. februar 2021. Det gjorde V på baggrund af alt for mange historier, der viste, at danskere oplevede at blive ramt af en sammensat marginalskat på op til 70 pct., hvis de havde ydet en ekstra indsats i forbindelse med coronakrisen.
Statsministeren påstod, at der kun var tale om såkaldte enkeltsager.
Omkring 15.000 berørte familier vidner om noget andet.
De fortjener anerkendelse for deres arbejde  ikke et ekstra skattesmæk.
I V har vi desuden gennem årene taget flere tiltag vedrørende modregningsreglerne for at sikre balancen mellem, at det skal kunne betale sig at arbejde, og at man har et ansvar for at forsørge sin egen familie.
V stod således i spidsen for at lempe modregningsreglerne for folkepensionister i finansloven 2019, ligesom V har lempet reglerne i aftalen om seniorpensionen og aftalen om flere år på arbejdsmarkedet.
Dansk Folkeparti Dansk Folkepartis medlemmer af udvalget støtter lovforslaget og er tilfredse med, at regeringen har lyttet til forslaget om, hvordan man kan løse problemet med covid-19 relateret overarbejde således, at pensionister får mulighed for at foretage en digital indberetning til Udbetaling Danmark om ekstraindkomst forbundet med coronarelaterede ekstravagter.
Indberetningen kan både vedrøre pensionistens indkomst eller en ægtefælles/samlevers indkomst.
Herefter vil man i forbindelse med den årlige efterregulering af pension kunne korrigere for de indberettede coronarelaterede ekstraindtægter, og pensionisterne vil få efterbetalt, det de har mistet i coronaperioden.
Dette gælder for 2020 og 2021, hvor der er tale om coronarelateret ekstraarbejde.
Det vil betyde meget for dem, der er på arbejdsmarkedet, at de ikke skal gå og tænke for meget på, om de ved at tage ekstra arbejde vil komme til at forringe indtægten for deres ægtefælle/samlever, der er på førtidspension eller folkepension.
Det vil også betyde, at der er flere, der kan se en økonomisk gevinst i at arbejde ekstra til gavn for samfundet.
 De, der i denne covid-19-tid yder en ekstra indsats og udsætter sig selv for smitte, skal ikke straffes, men belønnes, og det vil dette lovforslag sikre.
6. Ændringsforslag med bemærkninger Ændringsforslag Til § 1 Af beskæftigelsesministeren, tiltrådt af et flertal (udvalget med undtagelse af KF):
 1) I den under nr. 1 foreslåede § 30 affattes stk. 2 således:
»Stk. 2. Indtægt, jf. stk. 1, omfatter A- og B-indkomst, hvoraf der skal betales arbejdsmarkedsbidrag, jf. lov om arbejdsmarkedsbidrag, samt lignende indtægt fra et andet EU-/EØS-land, Schweiz, Storbritannien, Færøerne eller Grønland.
B-indkomst, som indgår i en virksomheds over- eller underskud, er ikke omfattet af 1. pkt.« [Præcisering af typen af indtægt, der kan indberettes, og udvidelse af det geografiske område for indtjening af covid-19-relateret merindtægt til Storbritannien] 2) I den under nr. 1 foreslåede § 30 ændres i stk. 5, nr. 1, »ansættelseskontrakten for« til: »erklæring fra arbejdsgiver om påbegyndelse af«.
[Ændring af dokumentationskrav] 3) I den under nr. 1 foreslåede § 30 indsættes i stk. 8, 2. pkt., efter »samlever,«: »der er pensionist, og«.
[Præcisering af bestemmelsen] 4) I den under nr. 2 foreslåede § 32 b affattes stk. 2 således:
»Stk. 2. Indtægt, jf. stk. 1, omfatter A- og B-indkomst, hvoraf der skal betales arbejdsmarkedsbidrag, jf. lov om arbejdsmarkedsbidrag, samt lignende indtægt fra et andet EU-/EØS-land, Schweiz, Storbritannien, Færøerne eller Grønland.
B-indkomst, som indgår i en virksomheds over- eller underskud, er ikke omfattet af 1. pkt.« [Præcisering af typen af indtægt, der kan indberettes, og udvidelse af det geografiske område for indtjening af covid-19-relateret merindtægt til Storbritannien] 5) I den under nr. 2 foreslåede § 32 b ændres i stk. 5, nr. 1, »ansættelseskontrakten for« til: »erklæring fra arbejdsgiver om påbegyndelse af«.
[Ændring af dokumentationskrav] 6) I den under nr. 2 foreslåede § 32 b indsættes i stk. 8, 2. pkt., efter »samlever,«: »der er pensionist, og«.
[Præcisering af bestemmelsen] Til § 2 7) I den under nr. 1 foreslåede § 28 affattes stk. 2 således:
»Stk. 2. Indtægt, jf. stk. 1, omfatter A- og B-indkomst, hvoraf der skal betales arbejdsmarkedsbidrag, jf. lov om arbejdsmarkedsbidrag, samt lignende indtægt fra et andet EU-/EØS-land, Schweiz, Storbritannien, Færøerne eller Grønland.
B-indkomst, som indgår i en virksomheds over- eller underskud, er ikke omfattet af 1. pkt.« [Præcisering af typen af indtægt, der kan indberettes, og udvidelse af det geografiske område for indtjening af covid-19-relateret merindtægt til Storbritannien] 8) I den under nr. 1 foreslåede § 28 ændres i stk. 5, nr. 1, »ansættelseskontrakten for« til: »erklæring fra arbejdsgiver om påbegyndelse af«.
[Ændring af dokumentationskrav] 9) I den under nr. 1 foreslåede § 28 indsættes i stk. 8, 2. pkt., efter »samlever,«: »der er pensionist, og«.
[Præcisering af bestemmelsen] Bemærkninger Til nr. 1 og 4 Det fremgår af det foreslåede § 30, stk. 2, jf. § 1, nr. 1, og af § 32 b, stk. 2, jf. § 1, nr. 2, i det fremsatte lovforslag, hvilke typer af indtægter der mere præcist indgår i ordningen, og som vil kunne medføre, at der vil kunne ses bort fra indtægterne, hvis de er covid-19-relaterede.
Efter forslaget til bestemmelserne omfatter covid-19-relateret indtægt A- og B-indkomst, der er indberettet til indkomstregisteret, jf. lov om et indkomstregister, hvoraf der skal betales arbejdsmarkedsbidrag, jf. lov om arbejdsmarkedsbidrag, og B-indkomst, hvoraf der skal betales arbejdsmarkedsbidrag, og som ikke er indberetningspligtig til indkomstregisteret, jf. lov om et indkomstregister, samt lignende indtægt fra et andet EU-/EØS-land, Schweiz, Færøerne eller Grønland.
 Formålet med bestemmelserne er at afgrænse indtægten således, at det kun er indtægt fra et lønmodtagerforhold eller et lønmodtagerlignende forhold, der vil kunne ses bort fra ved efterreguleringen af pensionen.
 Tilsvarende vil der også kunne ses bort fra lignende indtægter fra et andet EU-/EØS-land, Schweiz, Færøerne eller Grønland.
 Det fremgår ikke klart af de foreslåede bestemmelser, at B-indkomst, som indgår i en virksomheds over- eller underskud, ikke er en indtægt, der er omfattet af ordningen om covid-19-relateret indtægt, der kan ses bort fra ved opgørelsen af pensionsgrundlaget ved efterregulering.
 På denne baggrund foreslås det, at det kommer til at fremgå af bestemmelserne, at B-indkomst, som indgår i en virksomheds over- eller underskud, ikke er en indtægt, der kan ses bort fra.
Derudover foreslås bestemmelsen sprogligt præciseret ved at forkorte ordlyden således, at indberetning til indkomstregisteret og de to henvisninger til lov om et indkomstregister udgår, idet indholdet gør teksten uklar og er overflødig, da al A- og B-indkomst, hvoraf der skal betales arbejdsmarkedsbidrag, er omfattet af bestemmelsen.
Det vil sige, at der skal betales arbejdsmarkedsbidrag, uanset om indtægten indberettes til indkomstregistret.
Disse dele af ændringsforslaget vil ikke indebære materielle ændringer i forhold til det fremsatte lovforslags § 1, nr. 1 og 2.
Derudover foreslås det at udvide det geografiske område for indtjening af covid-19-relateret merindtægt til også at omfatte Storbritannien således, at Storbritannien sidestilles med EU/EØS, Schweiz, Færøerne og Grønland i relation til den foreslåede ordning.
Dermed vil covid-19-relaterede indtægter fra Storbritannien også kunne undtages, således at der sker en ligebehandling med andre EU-lande, selv om Storbritannien er udtrådt af EU.
Til nr. 2 og 5 I det under nr. 1 foreslåede § 30, stk. 5, nr. 1, og under nr. 2 foreslåede § 32 b, stk. 5, nr. 1, i det fremsatte lovforslag foreslås det, at indberetningen skal indeholde ansættelseskontrakten for ansættelsesforhold, jf. stk. 4, d.v.s. ansættelseskontrakten for ansættelsesforhold relateret til covid-19, som er påbegyndt den 1. marts 2020 eller senere.
 Det foreslås med ændringsforslagene, at der i stedet for krav om at vedlægge en ansættelseskontrakt til indberetningen skal vedlægges en erklæring fra arbejdsgiveren om påbegyndelse af ansættelsesforhold således, at arbejdsgiveren bekræfter ansættelsestidspunktet, og at ansættelsen er relateret til covid-19.
 Baggrunden for forslaget er, at en arbejdsgivererklæring under hensyn til dataminimering anses for tilstrækkelig dokumentation.
Til nr. 3 og 6 I det under nr. 1 foreslåede § 30, stk. 8, og det under nr. 2 foreslåede § 32 b, stk. 8, fremgår, at bemyndigelsen vil blive anvendt til at fastsætte nærmere bestemmelser om efterbetaling af pension til efterlevende ægtefælle eller samlever.
Bemyndigelsesbestemmelserne foreslås præciseret således, at det fremgår, at de ægtefæller og samlevere, der vil blive fastsat regler om efterbetaling af pension til, skal være pensionister.
Dette fremgår af lovbemærkningerne til de i lovforslaget foreslåede bemyndigelsesbestemmelser, men vil med ændringsforslagene komme til at fremgå direkte af ordlyden.
 Der er tale om en præcisering af bemyndigelsesbestemmelserne.
Til nr. 7 Det fremgår af det foreslåede § 28, stk. 2, i det fremsatte lovforslags § 2, nr. 1, hvilke typer af indtægter der mere præcist indgår i ordningen, og som vil kunne medføre, at der vil kunne ses bort fra indtægterne, hvis de er covid-19-relaterede.
 Efter forslaget til bestemmelserne omfatter covid-19-relateret indtægt A- og B-indkomst, der er indberettet til indkomstregisteret, jf. lov om et indkomstregister, hvoraf der skal betales arbejdsmarkedsbidrag, jf. lov om arbejdsmarkedsbidrag, og B-indkomst, hvoraf der skal betales arbejdsmarkedsbidrag, og som ikke er indberetningspligtig til indkomstregisteret, jf. lov om et indkomstregister, samt lignende indtægt fra et andet EU-/EØS-land, Schweiz, Færøerne eller Grønland.
 Formålet med bestemmelserne er at afgrænse indtægten således, at det kun er indtægt fra et lønmodtagerforhold eller et lønmodtagerlignende forhold, der vil kunne ses bort fra ved efterreguleringen af pensionen.
 Tilsvarende vil der også kunne ses bort fra lignende indtægter fra et andet EU-/EØS-land, Schweiz, Færøerne eller Grønland, idet det foreslås, at der vil skulle ses bort fra »lignende indtægt« fra disse lande.
 Det fremgår ikke klart af den foreslåede bestemmelse, at B-indkomst, som indgår i en virksomheds over- eller underskud, ikke er en indtægt, der er omfattet af ordningen om covid-19-relateret indtægt, der kan ses bort fra ved opgørelsen af pensionsgrundlaget ved efterregulering.
 På denne baggrund foreslås det, at det kommer til at fremgå af bestemmelsen, at B-indkomst, som indgår i en virksomheds over- eller underskud, ikke er en indtægt, der kan ses bort fra.
Derudover foreslås bestemmelsen sprogligt præciseret ved at forkorte ordlyden således, at indberetning til indkomstregisteret og de to henvisninger til lov om et indkomstregister udgår, idet indholdet gør teksten uklar og er overflødig, da al A- og B-indkomst, hvoraf der skal betales arbejdsmarkedsbidrag, er omfattet af bestemmelsen.
Det vil sige, at der skal betales arbejdsmarkedsbidrag, uanset om indtægten indberettes til indkomstregisteret.
Denne del af ændringsforslaget vil ikke i øvrigt indebære materielle ændringer i forhold til det fremsatte lovforslags § 2, nr. 1.
Derudover foreslås det at udvide det geografiske område for indtjening af covid-19-relateret merindtægt til også at omfatte Storbritannien således, at Storbritannien sidestilles med EU/EØS, Schweiz, Færøerne og Grønland i relation til den foreslåede ordning.
Dermed vil covid-19-relaterede indtægter fra Storbritannien også kunne undtages, således at der sker en ligebehandling med andre EU-lande, selv om Storbritannien er udtrådt af EU.
Til nr. 8 I det under nr. 1 foreslåede § 28, stk. 5, nr. 1, i det fremsatte lovforslag foreslås det, at indberetningen skal indeholde ansættelseskontrakten for ansættelsesforhold, jf. stk. 4, d.v.s. ansættelseskontrakten for ansættelsesforhold relateret til covid-19, som er påbegyndt den 1. marts 2020 eller senere.
Det foreslås med ændringsforslaget, at der i stedet for krav om at vedlægge en ansættelseskontrakt til indberetningen skal vedlægges en erklæring fra arbejdsgiveren om påbegyndelse af ansættelsesforholdet således, at arbejdsgiveren bekræfter ansættelsestidspunktet, og at ansættelsen er relateret til covid-19.
 Baggrunden for forslaget er, at en arbejdsgivererklæring under hensyn til dataminimering anses for tilstrækkelig dokumentation.
Til nr. 9 I det under nr. 1 foreslåede § 28, stk. 8, fremgår det, at bemyndigelsen vil blive anvendt til at fastsætte nærmere bestemmelser om efterbetaling af pension til en efterlevende ægtefælle eller samlever.
Bemyndigelsesbestemmelsen foreslås med ændringsforslaget præciseret således, at det fremgår, at de ægtefæller og samlevere, der vil blive fastsat regler om efterbetaling af pension til, skal være pensionister.
Dette fremgår af lovbemærkningerne til den i lovforslaget foreslåede bemyndigelsesbestemmelse, men vil med det foreslåede ændringsforslag komme til at fremgå direkte af ordlyden af lovforslaget.
 Der er tale om en præcisering af bemyndigelsesbestemmelsen.
7. Udvalgsarbejdet Lovforslaget blev fremsat den 24. marts 2021 og var til 1. behandling den 13. april 2021. Lovforslaget blev efter 1. behandling henvist til behandling i Beskæftigelsesudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 1 møde.
Høringssvar Et udkast til lovforslaget har inden fremsættelsen været sendt i høring.
Den 24. marts 2021 sendte beskæftigelsesministeren høringssvarene og et høringsnotat til udvalget.
Bilag Under udvalgsarbejdet er der omdelt 5 bilag på lovforslaget.
Bjørn Brandenborg (S) Bjarne Laustsen (S) fmd.
Jan Johansen (S) Jens Joel (S) Jeppe Bruus (S) Kasper Sand Kjær (S) Henrik Møller (S) Lennart Damsbo-Andersen (S) Samira Nawa (RV) Kathrine Olldag (RV) Karsten Hønge (SF) Halime Oguz (SF) Jette Gottlieb (EL) Victoria Velasquez (EL) Christian Juhl (EL) Torsten Gejl (ALT) Hans Andersen (V) Anne Honoré Østergaard (V) nfmd.
Carsten Kissmeyer (V) Morten Dahlin (V) Stén Knuth (V) Ulla Tørnæs (V) Bent Bøgsted (DF) Jens Henrik Thulesen Dahl (DF) Dennis Flydtkjær (DF) Mads Andersen (KF) Birgitte Bergman (KF) Lars Boje Mathiesen (NB) Alex Vanopslagh (LA) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
