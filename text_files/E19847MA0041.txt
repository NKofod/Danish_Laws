 En momsregistreret landbrugsvirksomhed protesterede imod, at toldvæsenet  

 anvendte en del af et negativt afgiftstilsvar til delvis modregning med et  

 skyldigt, men ikke forfaldent afgiftstilsvar uden at yde nogen  

 rentegodtgørelse.
 Virksomheden angav den 22. marts 1982 et afgiftstilsvar vedrørende andet  

 halvår 1981. Heraf forfaldt halvdelen (rate I) til betaling den 1. juni 1982  

 med sidste rettidige indbetalingsdag den 20. juni 1982, mens den anden  

 halvdel (rate II) forfaldt til betaling den 1. september 1982 med sidste  

 rettidige indbetalingsdag den 20. september 1982.
 Den 19. juli 1982 angav virksomheden et negativt afgiftstilsvar vedrørende  

 første halvår 1982. Da rate I af afgiftstilsvaret vedrørende andet halvår  

 1981 ikke var betalt, anvendte distriktstoldkamret en del af det negative  

 afgiftstilsvar til modregning heri, mens det resterende negative  

 afgiftstilsvar blev anvendt til delvis modregning med rate II af  

 afgiftstilsvaret vedrørende andet halvår 1981. Den resterende del af det  

 skyldige beløb for rate II blev indbetalt den 21. oktober 1982.
Da afgiftstilsvaret vedrørende begge rater ikke var betalt rettidigt, har  

 toldkamret efterfølgende beregnet og opkrævet et rentebeløb.
Virksomheden  

 mente sig berettiget til en rentegodtgørelse af det beløb, der var anvendt  

 til modregning med rate II af afgiftstilsvaret for andet halvår 1981.
 Ministeriet for skatter og afgifter meddelte, at i medfør af  

 merværdiafgiftslovens § 23, stk. 3, kan krav på afgift vedrørende tidligere  

 afgiftsperioder modregnes ved udbetaling af negativ afgift, selv om  

 afgiftskravet i henhold til disse perioder ikke er forfaldent.
 Den foretagne modregning var således i overensstemmelse med loven.
 Endvidere meddeltes det, at der ikke i loven er hjemmel til udbetaling af  

 renter vedrørende negative afgiftstilsvar, som bringes til modregning i  

 overensstemmelse med § 23, stk. 3.
