Pressenævnets kendelse i sag nr. 16-70-01043 Ny klage over TV 2s dokumentar Snyd og Borrelia behandles ikke Administratoren af Facebook-gruppen Borrelia Lukket har klaget over TV 2-udsendelsen.
Da hverken klageren eller Facebook-gruppen Borrelia Lukket er nævnt i udsendelsen, er klageren ikke klageberettiget.
Pressenævnet behandler derfor ikke klagen.
Det forhold, at klageren havde opfordret medlemmerne af Facebook-gruppen til at medvirke i udsendelsen, kunne ikke føre til, at klageren havde en sådan interesse i sagen, at hun var klageberettiget.
 Pressenævnets formand udtaler:
[Klager] har klaget over udsendelsen Snyd eller Borrelia.
Hun medvirker ikke selv i udsendelsen, ligesom Facebook-gruppen Borrelia Lukket heller ikke er omtalt eller afbildet.
Det er en betingelse for at klage til Pressenævnet, at klageren har retlig interesse i det forhold, der klages over.
Det indebærer, at man som person, virksomhed, organisation eller lignende skal være omtalt, afbildet eller på anden måde identificeret i mediet.
Det er ikke tilstrækkeligt blot at have interesse i det emne, der er behandlet.
 Da [Klager] ikke personligt er direkte eller indirekte nævnt i udsendelsen, kan hun ikke anses for at have en sådan retlig interesse, at der er grundlag for at behandle klagen.
 Det forhold, at [Klager] på Facebook opfordrede medlemmer af Borrelia Lukket til at medvirke i udsendelsen, og nogen af gruppens 1.100 medlemmer eventuelt medvirkede, kan ikke føre til, at [Klager] har en sådan interesse i sagen, at hun er klageberettiget.
 Klagen afvises herefter, jf. medieansvarsloven § 43, stk. 2, nr. 2.
 [Klager] har klaget over udsendelsen Snyd eller Borrelia bragt den 28. september 2016 på TV 2, idet hun mener, at god presseskik er tilsidesat.
[Klager] klagede den 25. oktober 2016 til TV 2, der den 7. november 2016 afviste at behandle klagen under henvisning til, at hun ikke var omtalt i udsendelsen.
Klagen er modtaget i Pressenævnet den 10. november 2016.
 [Klager] har til støtte for klagen blandt andet anført, at hun i foråret 2016 blev kontaktet af TV 2 med henblik på, om hun kunne bidrage til en dokumentarudsendelse ved eksempelvis at opfordre medlemmer af Borrelia Lukket til at henvende sig til TV 2.
 [Klager] har oplyst, at hun er stifter af Facebook-gruppen Borrelia Lukket, som er et lukket forum for borrelia-patienter med ca. 1.100 medlemmer, og at hun den 30. marts 2016 skrev følgende på Facebook-siden:
 EN OPFORDRING TIL JER ALLE:
 TV 2 dokumentations afdeling ved journalisterne [Person A] og [Person B] er i gang med forberedelser til en evt. dokumentar.
Skriv til dem på: [E-mailadresse] Det er vigtigt, at så mange som muligt skriver til dem.
Det er nu vores vindue er åbent, og at vi har mulighed for at blive hørt.
Disse 2 journalister er kendt for udsendelser: Patienten som fik nok og dokumentaren om HPV kvinderne.  Ifølge [Klager] har hun videre bidraget med baggrundsviden til TV 2-udsendelsen under en falsk præmis.
Hun blev telefonisk kontaktet af TV 2, der oplyste, at de havde fået mange henvendelser fra mennesker, der var havnet i ulykkelige situationer på grund af den manglende indsigt i borrelia i Danmark.
Den situation ville TV 2 belyse ud fra disse menneskers perspektiv.
[Klager] var glad for, at der ville komme fokus på problematikken og ville gerne bidrage og sendte derfor materiale, der blandt andet understøtter, at man ikke følger internationale retningslinjer for borrelia-udredning i Danmark.
Såfremt hun havde vidst, hvad udsendelsen skulle handle om, havde hun ikke opfordret medlemmerne af Borrelia Lukket til at henvende sig til TV 2 og deltage i udsendelsen.
 Pressenævnets formand udtaler:
[Klager] har klaget over udsendelsen Snyd eller Borrelia.
Hun medvirker ikke selv i udsendelsen, ligesom Facebook-gruppen Borrelia Lukket heller ikke er omtalt eller afbildet.
Det er en betingelse for at klage til Pressenævnet, at klageren har retlig interesse i det forhold, der klages over.
Det indebærer, at man som person, virksomhed, organisation eller lignende skal være omtalt, afbildet eller på anden måde identificeret i mediet.
Det er ikke tilstrækkeligt blot at have interesse i det emne, der er behandlet.
 Da [Klager] ikke personligt er direkte eller indirekte nævnt i udsendelsen, kan hun ikke anses for at have en sådan retlig interesse, at der er grundlag for at behandle klagen.
 Det forhold, at [Klager] på Facebook opfordrede medlemmer af Borrelia Lukket til at medvirke i udsendelsen, og nogen af gruppens 1.100 medlemmer eventuelt medvirkede, kan ikke føre til, at [Klager] har en sådan interesse i sagen, at hun er klageberettiget.
 Klagen afvises herefter, jf. medieansvarsloven § 43, stk. 2, nr. 2.
 Afgjort den 21. november 2016.
