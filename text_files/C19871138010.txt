 Cirkulæreskrivelse til politiet og anklagemyndigheden.
 1. Indledning.
 Ved lov nr. 385 af 10. juni 1987, som er trådt i kraft den 1. juli 1987,  

 er der i retsplejelovens § 723, stk. 3, indført en adgang til at beskære  

 sager af såkaldt procesøkonomiske grunde.
 Formålet med denne nye bestemmelse er - ikke mindst af hensyn til de  

 sigtede eller tiltalte - at opnå en hurtigere gennemførelse af straffesager.
 Efter denne nye bestemmelse kan anklagemyndigheden i statsadvokatsager og  

 i de politisager, som behandles efter de samme regler som statsadvokatsager  

 (jf. § 721, stk. 2, jf. stk. 1, nr. 4), helt eller delvis opgive eller  

 frafalde tiltale, såfremt sagens gennemførelse vil medføre vanskeligheder,  

 omkostninger eller behandlingstider, som ikke står i rimeligt forhold til  

 sagens betydning og den straf, som i givet fald kan forventes idømt.
 Kompetencen til at opgive eller frafalde tiltale efter den nye bestemmelse  

 i retsplejelovens § 723, stk. 3, tilkommer - jf. herved § 723, stk. 4 -  

 statsadvokaten i statsadvokatsager og politimesteren (politidirektøren i  

 København) i de i § 721, stk. 1, nr. 4, nævnte sager.
2. Motivudtalelser i betænkning nr. 1066/1986 om økonomisk kriminalit Om indholdet og den forventede anvendelse i praksis af denne adgang til at  

 beskære sager af såkaldt procesøkonomiske grunde udtales det i betænkning nr.  

 1066/1986 om økonomisk kriminalitet:
»Reglen anvender udtrykket »opgive eller frafalde tiltale«.  

 Dette skyldes, at beskæring af de af udvalget foreslåede grunde kan komme på  

 tale på flere forskellige stadier af sagen.
Det kan således tænkes, at man i  

 forbindelse med tiltalerejsningen skal tage stilling til, om man af hensyn  

 til sagens hurtige behandling ved retten skal frafalde tiltale i et eller  

 flere forhold, som er fuldt efterforsket, og hvor den pågældende efter  

 anklagemyndighedens vurdering ville blive domfældt, hvis tiltalen omfattede  

 disse punkter.
I sådanne tilfælde foreligger der et tiltalefrafald.
Situationen vil dog formentlig oftere være den, at man på et tidligere  

 stadium af sagen må tage stilling til, om efterforskningen bør begrænses til  

 visse forhold for at fremskynde hele sagen, altså også behandlingen, inden  

 sagen bringes for retten.
Som eksempel herpå kan nævnes sager, hvor et eller  

 flere forhold kræver omfattende efterforskning, f.eks. i form af  

 rekonstruktion af et bogholderi, afhøring af et stort antal vidner,  

 vanskeligt gennemførlige kontakter til udenlandske myndigheder eller  

 lignende, og hvor efterforskning i disse forhold vil være både tids- og  

 mandskabskrævende, medens resten af sagen vil kunne gennemføres hurtigt.
I  

 disse tilfælde vil man naturligvis ikke på forhånd kunne sige, om fortsat  

 efterforskning i givet fald kunne give grundlag for en fældende dom.
Den  

 foreslåede bestemmelse giver anklagemyndigheden mulighed for at opgive disse  

 forhold, således at resten af sagen kan fremmes så hurtigt som muligt.
I sager med flere sigtede giver bestemmelsen mulighed for at begrænse  

 sagen til kun at omfatte sagens hovedpersoner.
Dette vil navnlig kunne komme  

 på tale, hvor en gennemførelse af sagen mod personer, hvis medvirken skønnes  

 at have været af mere underordnet karakter, urimeligt vil forlænge eller  

 vanskeliggøre hele sagens gennemførelse.
Selv om den foreslåede bestemmelse formelt giver hjemmel til at frafalde  

 hele tiltalen, vil den typiske situation i praksis være den, at  

 tiltaleopgivelsen eller frafaldet efter den nye bestemmelse ikke omfatter  

 hele sagen, men kun nogle af flere forhold i et større sagskompleks eller en  

 del af et forhold.
I praksis vil det også kunne forekomme, at der sker en  

 påtalebegrænsning ved, at der rejses sigtelse eller tiltale for en trinlavere  

 bestemmelse, f.eks. for overtrædelse af bogføringsbestemmelsen i stedet for  

 bedrageri.
Endelig gives der i videre omfang mulighed for at begrænse  

 tiltalen til bestemmelser, som efter deres indhold er subsidiære, f.eks.  

 mandatsvig i forhold til bedrageri.
Det er naturligvis ikke tanken med forslaget, at sager skal kunne beskæres  

 i et sådant omfang, at en forventet flerårig frihedsstraf reduceres til en  

 bøde.
Derimod vil det ikke være udelukket at foretage beskæring af en sag,  

 selv om dette indebærer, at den forventede straf reduceres fra f.eks. 4 års  

 fængsel til 1-2 års fængsel.' 3. Forelæggelse for den overordnede anklagemyndighed.
Blandt andet med henblik på at opnå ensartethed i retsanvendelsen har  

 Justitsministeriet fundet det hensigtsmæssigt at supplere de foreskrifter,  

 som er indeholdt i Justitsministeriets cirkulæreskrivelse af 29. juni 1984 om  

 forelæggelse m.v. for statsadvokaterne.
Justitsministeriet fastsætter derfor  

 følgende retningslinier om politimestrenes forelæggelse for den overordnede  

 anklagemyndighed af sager eller spørgsmål i tilknytning til sager, hvor der  

 opstår spørgsmål om beskæring af procesøkonomiske grunde i henhold til  

 bestemmelsen i retsplejelovens § 723, stk. 3:
a.
Det skal indledningsvis bemærkes, at de retningslinier for forelæggelse  

 for statsadvokaterne, som er fastsat i cirkulæreskrivelsen fra 1984, også  

 finder anvendelse på de sager, hvor der opstår spørgsmål om anvendelse af §  

 723, stk. 3.
b.
Der er i denne forbindelse især anledning til at fremhæve, at det  

 følger af retningslinierne i cirkulæreskrivelsen af 29. juni 1984, at sager,  

 hvor der er spørgsmål om at nedlægge påstand om anden sanktion end almindelig  

 straf og konfiskation, som f.eks. rettighedsfrakendelse i medfør af den nye  

 bestemmelse i straffelovens § 79, i almindelighed skal forelægges  

 statsadvokaten, jf. cirkulærets pkt. 3a.
c.
Ligeledes henledes opmærksomheden på cirkulærets pkt. 5g og 5h,  

 hvorefter sager vedrørende underslæb bl.a. skal forelægges statsadvokaten,  

 hvor den strafferetlige vurdering forudsætter en bedømmelse af underliggende,  

 komplicerede civilretlige eller forretningsmæssige forhold, og for så vidt  

 angår sager vedrørende bedrageri, mandatsvig og dokumentfalsk, hvor forholdet  

 er begået under udøvelse af erhvervsvirksomhed, og hvor tiltalebeslutningen  

 forudsætter komplicerede regnskabsmæssige bedømmelser og vurderinger af  

 underliggende civilretlige og forretningsmæssige forhold.
d.
Foruden de sager, som er omfattet af bestemmelserne i  

 Justitsministeriets cirkulæreskrivelse af 29. juni 1984, skal sager, hvor der  

 er spørgsmål om beskæring af procesøkonomiske grunde enten i form af en  

 påtaleopgivelse eller ved tiltalefrafald, forelægges for statsadvokaten, hvis  

 det må antages, at denne beskæring vil kunne indebære væsentlige ændringer  

 med hensyn til sanktionens art eller størrelse - eller efter omstændighederne  

 kunne påvirke vurderingen af skyldspørgsmålet - og spørgsmålet om beskæring  

 giver anledning til tvivl.
Der skal anlægges et forsigtigt skøn med hensyn  

 til vurderingen af, hvorvidt spørgsmålet om beskæring giver anledning til en  

 sådan tvivl, at der bør ske forelæggelse for statsadvokaten.
 Udskillelse af bagatelforseelser eller andre lovovertrædelser, som -  

 f.eks. på grund af deres ligeartethed med de øvrige påsigtede  

 lovovertrædelser - næppe kan antages at få væsentlig indflydelse på straffens  

 størrelse eller sanktionsvalget, kan således finde sted uden forudgående  

 forelæggelse for statsadvokaten.
 Det anførte indebærer endvidere, at forelæggelse i almindelighed skal  

 finde sted i sager med en eller flere sigtede, hvor der er spørgsmål om af  

 procesøkonomiske grunde helt at opgive eller frafalde tiltale i sagen eller  

 at begrænse sagen til kun at omfatte enkelte af de sigtede.
e.
Har den sigtede gjort sig skyldig i voldskriminalitet, eller indgår  

 trussel om vold i kriminaliteten, vil hensynet til ofret og i den forbindelse  

 hensynet til et eventuelt erstatningskrav typisk tale for, at der rejses  

 tiltale.
Opstår der derfor spørgsmål om - af procesøkonomiske grunde - at  

 opgive eller frafalde sådanne forhold, skal sagen forelægges statsadvokaten.
 4. Indberetning.
Rigsadvokaten har oplyst, at han med henblik på, at der i  

 Anklagemyndighedens Årsberetning kan gives en redegørelse for, hvorledes  

 retsplejelovens § 723, stk. 3, administreres, således at der kan opnås  

 ensartethed, vil anmode statsadvokaterne om løbende at indberette de  

 afgørelser, der træffes af statsadvokaterne.
Indberetningen vil således  

 tillige komme til at omfatte de sager, der i henhold til denne  

 cirkulæreskrivelse forelægges af politimestrene.
 Det kan i øvrigt oplyses, at Justitsministeriet er indstillet på - når der  

 har været lejlighed til at vurdere de foreløbige erfaringer med hensyn til  

 anvendelsen i praksis af bestemmelsen i retsplejelovens § 723, stk. 3 - at  

 tage retningslinierne i denne cirkulæreskrivelse op til revision.
