Skrivelse om oplysninger til  

 bevillingskontrollen for finansåret 2002 Oplysninger til bevillingskontrollen for finansåret 2002 1. Ifølge rigsrevisorlovens § 17, stk. 1 (lovbekendtgørelse  

 nr. 3 af 7. januar 1997), skal rigsrevisor afstemme statsregnskabet med  

 særregnskaberne og sammenholde bevillings- og regnskabstal  

 (bevillingskontrol). Rigsrevisionen afgiver en beretning til statsrevisorerne  

 om revisionen af statsregnskabet, hvori der redegøres for den  

 udførte bevillingskontrol.
Statsrevisorernes årlige beretning om revisionen af statsregnskabet  

 indeholder herudover en redegørelse for den udførte revision  

 for hvert enkelt ministerområde.
Endvidere vil en række  

 tværgående emner blive behandlet i beretningen.
 2. Til brug for bevillingskontrollen for finansåret 2002 bedes  

 ministeriet sende de i pkt. 5-8 nævnte oplysninger vedrørende  

 samtlige hovedkonti under ministerens område til Rigsrevisionen  

senest den 15. april 2003.
 Det skal bemærkes, at der er foretaget følgende  

ændringer i forhold til sidste års indkaldelse af  

 oplysninger til brug for bevillingskontrollen:
 ·  

 	Det tidligere pkt. 9 om afgivelse af en erklæring til regnskabet er  

 erstattet af ministeriernes godkendelse af regnskaberne i form af en  

 særlig godkendelsesskrivelse (regnskabserklæring), jf.  

 Økonomistyrelsens skrivelse af 20. november 2002 til alle  

 departementer vedrørende regnskabsafslutningen for finansåret  

 2002.
Tværgående emner til beretningen for 2002 3. Rigsrevisionen vil undersøge følgende  

 tværgående emner med henblik på en eventuel omtale i  

 beretningen for 2002:
·  

 	Finansministeriets stillingskontrol ·  

 	Indtægtsdækket virksomhed ·  

 	IT-anvendelse.
 Rigsrevisionen vil rette henvendelse til de relevante ministerier, hvis  

 der til undersøgelsen af de tværgående emner er behov for  

 særlige oplysninger.
Regnskabsmæssige forklaringer 4. Der afgives regnskabsmæssige forklaringer ved væsentlige  

 afvigelser mellem de opstillede mål og de opnåede resultater samt  

 ved væsentlige afvigelser mellem bevillingstal og regnskabstal.
De  

 nærmere krav til de regnskabsmæssige forklaringer er beskrevet i  

 pkt. 5-8 nedenfor.
 For hovedkonti, der indgår i et virksomhedsregnskab/årsrapport  

 for 2002, skal alle de i pkt. 5-8 omtalte regnskabsmæssige forklaringer  

 indgå i virksomhedsregnskabet/årsrapporten.
 5. For hovedkonti, hvor der er opstillet mål i  

bevillingslovene, skal der redegøres for  

 væsentlige afvigelser mellem de opstillede mål, fx aktivitets-,  

 service- og produktivitetsmål, og de opnåede resultater.  

 Oplysningerne om de opnåede resultater afgives i en form, der  

 muliggør sammenligning med oplysningerne i bevillingslovene.
 For hovedkonti, der indgår i et  

virksomhedsregnskab/årsrapport, skal der endvidere  

 redegøres for væsentlige afvigelser mellem de i  

 virksomhedsregnskabet/årsrapporten gengivne mål og de  

 opnåede resultater.
 Hvis der er tvivl, bør der afgives regnskabsmæssig  

 forklaring.
6. Der skal endvidere på hovedkontoniveau afgives  

 regnskabsmæssig forklaring for alle bevillingstyper for  

 væsentlige afvigelser mellem bevillingstallene, som de fremgår af  

 bevillingslovene, og statsregnskabstallene.
For hovedkonti med  

 bevillingsafregning bedes de regnskabsmæssige forklaringer tage  

 udgangspunkt i årets resultat.
Ved vurdering af om en afvigelse er væsentlig, må såvel  

 den procentvise som den beløbsmæssige afvigelse tages i  

 betragtning.
Hvis der er tvivl, bør der afgives regnskabsmæssig  

 forklaring.
 De regnskabsmæssige forklaringer skal bl.a. indeholde oplysninger  

 om, hvilke ændringer i budgetteringsforudsætningerne, herunder  

 aktivitetsændringer, afvigelserne dækker over, baggrunden for  

 disse ændringer samt hvordan ændringerne relaterer sig til de  

 realiserede udgifter og indtægter.
 For driftsbevillinger, anlægsbevillinger og statsvirksomheder gives  

 der forklaring i følgende tilfælde:
a.
For driftsbevillinger hvis der er væsentlige  

 afvigelser mellem bevillings- og regnskabstal for den samlede  

 nettoudgiftsbevilling eller for lønsumsbevillingen.
Der skal  

 således ikke afgives forklaring for afvigelser på underkonti  

 eller standardkonti inden for hovedkontoen.
Forklaring på afvigelser  

 for hele hovedkontoen kan dog tage udgangspunkt i mer- eller mindreforbrug  

 på underkonti eller standardkonti.
 Der skal under alle omstændigheder afgives regnskabsmæssig  

 forklaring, hvis bevillingsoverskridelsen udgør mere end 2 % af  

 bruttodriftsudgifterne eller 10 mio. kr., eller hvis en  

 bevillingsoverskridelse fra tidligere år ikke er udlignet, jf.  

 Budgetvejledning 2001, pkt. 2.6.5.
b.
For anlægsbevillinger i form af projektbevilling  

 afgives regnskabsmæssig forklaring ved væsentlige afvigelser  

 mellem bevillings- og regnskabstal for det enkelte projekt, eller hvis der i  

 øvrigt er væsentlige projektændringer eller  

 væsentlige ændringer med hensyn til totaludgift og  

 færdiggørelsestidspunkt, jf.
Budgetvejledning 2001, pkt.  

 2.8.3.
 For anlægsbevillinger, hvor dele af bevillingen er afsat som  

 rådighedspulje, afgives der regnskabsmæssig forklaring ved  

 merforbrug eller væsentligt mindreforbrug af rådighedspuljen i  

 forhold til det bevilgede.
c.
For statsvirksomheder redegøres for afvigelser ud  

 over de tilladte akkumulerede udsving i nettotallet.
Der afgives en oversigt  

 over det akkumulerede udsving i forhold til nettotallet for de sidste 4  

 år, og der afgives forklaring, hvis det akkumulerede udsving er  

 negativt 4 år i træk, jf.
Budgetvejledning 2001, pkt. 2.7.4.
 7. For hovedkonti med bevillingsafregning afgives regnskabsmæssig  

 forklaring for væsentlige indrapporteringer i forbindelse hermed  

 foretaget ved anvendelse af bevillingsafregningsskemaets (arbejdsudgaven)  

 pkt. 5, 12, 16, 17 og 18.
 8. Hvis Finansministeriet i finansårets løb har givet  

 ministeriet tilladelse til at foretage dispositioner, hvortil der ikke  

 normalt er hjemmel, herunder fx overførsler mellem hovedkonti, bedes  

 ministeriet vedlægge kopi af korrespondance mv.
 9. Yderligere eksemplarer af denne cirkulæreskrivelse kan rekvireres  

 ved henvendelse til Rigsrevisionen på tlf. 33 92 84 00, lokal 28 416.  

 Cirkulæreskrivelsen findes også på Rigsrevisionens  

 hjemmeside:  www.rigsrevisionen.dk.
