Erstatningsansvarslovens § 26, tortgodtgørelse ved forbrydelser mod kønssædeligheden m.v., nævnets j.nr. 11-520-20691 Skadevolder, en 42-årig mand, krænkede ansøgers blufærdighed ved i en periode på over 3 måneder adskillige gange via Facebook, MSN, mobiltetelefon og sms, at udtrykke ønske om at se og røre hendes bryster, tilbød hende penge hvis han måtte se hende nøgen og anvendte et billede af sit erigerede lem som profilbillede på MSN.
Ansøger var 12 år.
Skadevolder blev for dette og andre forhold idømt fængsel i 2½ år.
Ansøger krævede 10.000 kr. i tortgodtgørelse.
Retten udskød kravet til civilt søgsmål eller til Erstatningsnævnet.
Nævnet tilkendte ansøger 5.000 kr. i godtgørelse for tort.
Nævnet lagde vægt på, at der var tale om blufærdighedskrænkelser over længere tid, men at skadevolder ikke havde befølt ansøger eller set hende nøgen.
