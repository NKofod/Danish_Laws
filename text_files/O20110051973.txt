Inspektion af Bo og Naboskab Sydlolland den 12. marts 2008 - Afsluttende brev Den 20. december 2010 afgav jeg opfølgningsrapport nr. 2 om min inspektion den 12. marts 2008 af Bo og Naboskab Sydlolland.
I rapporten bad jeg enkelte steder om underretning eller nærmere oplysninger.
I den anledning har jeg modtaget en udtalelse af 15. april 2011 med bilag fra Region Sjælland, Socialafdelingen, der er et samlet svar fra Bo og Naboskab Sydlolland og regionen.
Ligesom i de tidligere opfølgningsrapporter har jeg i det følgende generelt omtalt udtalelsen som regionens udtalelse.
 Jeg skal herefter meddele følgende:
 Ad punkt 4.2. Medicin, læge mv.
Bo og Naboskab Sydlolland havde bedt distriktschefen i Psykiatrisk Center Syd om et møde om samarbejdsrelationerne mellem centeret og naboskabet.
Der var aftalt møde i august 2010 som den faglige konsulent fra socialafdelingen ville deltage i.
Jeg bad om at blive underrettet om resultatet af dette møde.
 Regionen har oplyst at der som et resultat af mødet er etableret et velfungerende samarbejde der har bevirket at der nu er en åben dialog om løsninger og arbejdet fremover.
 Jeg har noteret mig det oplyste.
Ad punkt 4.9.Vold Jeg bad om at få oplyst hvorfor vold (og trusler om vold) ikke var medtaget i regionens reviderede interviewguide.
 Regionen har oplyst at vold og trusler ikke indgår i indeværende år i den tilsynsguide der anvendes ved de anmeldte tilsyn.
Regionen har desuden oplyst at der ved de uanmeldte screeningstilsyn i 2011 er fokus på magtanvendelse.
Regionen har vedlagt kopi af det screeningsskema der anvendes.
Jeg har noteret mig at vold og trusler ikke indgår i indeværende år i tilsynsguiden, og jeg går således ud fra at regionen vil overveje om det skal medtages senere.
Jeg henviser i den forbindelse også til at det af den voldspolitik som jeg tidligere har modtaget fra Socialafdelingen, fremgår at Socialafdelingen  bl.a. i forbindelse med tilsyn med det enkelte botilbud  har ansvaret for at følge op på forekomsten af vold og trusler mv., og på hvordan der lokalt arbejdes målrettet med voldsforebyggelse og opfølgning på episoder med vold og trusler mv.
 Også fordi regionen tidligere (i sagen om inspektion af Bakkegården) har oplyst at der sker en systematisk indsamling og registrering af oplysninger om forekomsten af vold mod personalet, foretager jeg mig ikke mere vedrørende spørgsmålet om at medtage vold og trusler i tilsynsguiden.
Ad punkt 4.11. Beboerindflydelse og pårørendekontakt Regionsrådet vedtog den 4. november 2009 en overordnet bruger- og pårørendepolitik for de tilbud og institutioner som regionen driver.
Denne politik skulle ledelsen i tilbuddene og institutionerne udmønte i lokale retningslinjer i løbet af 2010, og jeg bad om underretning om Bo og Naboskab Sydlollands udmøntning.
 Regionen oplyste i sin sidste udtalelse at der var udarbejdet et retningsgivende dokument om beboerindflydelse og pårørendekontakt der tog afsæt i konceptet om kvalitetsmodellen, og at der forelå et udkast der skulle behandles på det næste møde i MED-udvalget.
 Jeg bad om at få oplyst resultatet af behandlingen af dette udkast (der kun vedrørte brugerinddragelse) på det nævnte møde.
Regionen har oplyst at udkastet blev behandlet på et møde den 9. juni 2010 hvor det blev besluttet at det skulle endeligt vedtages på det næste møde i MED-udvalget.
Dette møde skulle finde sted den 19. april 2011.
 Regionen har videre oplyst at der på de kommende møder i MED-udvalget vil blive fulgt op på den lokale udmøntning af kvalitetsmodellen.
I forlængelse heraf har regionen oplyst at arbejdet med kvalitetsmodellen generelt er forsinket.
Det skyldes at der samtidig skulle indføres et elektronisk klientjounalsystem (BOSTED). For at implemente dette system skulle samtlige medarbejdere gennemgå et kursusforløb, og samtlige botilbud skulle indføre den elektroniske journal.
Implementeringen er nu sket, og fokus er igen rettet på arbejdet med kvalitetsmodellen.
Der er aftalt en række møder i maj 2011 hvor samtlige medarbejdere introduceres til arbejdet med de ydelsesspecifikke standarder.
 Jeg har noteret mig det oplyste, herunder at udkastet om den lokale udmøntning af brugerinddragelsen skulle vedtages endeligt på et møde den 19. april 2011, hvilket jeg derfor går ud fra er sket.
Da det vedlagte udkast kun omfattede brugerinddragelse, bad jeg om at få oplyst hvad der videre skete med hensyn til lokal udmøntning af pårørendepolitikken.
Jeg bemærkede at jeg var opmærksom på at pårørendeinddragelse ikke var en del af første generation af kvalitetsmodellen som Bo og Naboskab Sydlollands ovennævnte retningsgivende dokument tog afsæt i.
Regionen har oplyst at det i den årlige driftsaftale er beskrevet at der i 2011 skal følges op på både de overordnede mål og tilbuddets egne retningslinjer for bruger- og pårørendepolitikken.
Det er desuden i forhold til politikken besluttet at der skal udgives kvartalsskrifter der også udsendes til de pårørende som informationsmateriale.
Jeg har noteret mig at bruger- og pårørendepolitikker for de enkelte tilbud under Region Sjælland, herunder Bo og Naboskab Sydlolland, findes på regionens hjemmeside.
Jeg har desuden noteret mig det oplyste om at der i 2011 vil blive fulgt op på både de overordnede mål og de lokale retningslinjer.
Opfølgning Jeg betragter herefter sagen om min inspektion den 12. marts 2008 af Bo og Naboskab Sydlolland som afsluttet.
Underretning Dette opfølgningsbrev sendes til Bo og Naboskab Sydlolland og Region Sjælland, Socialafdelingen.
Folketingets Retsudvalg modtager en kopi af brevet til regionen.
 Jeg vedlægger en ekstra kopi af brevet til Bo og Naboskab Sydlolland som jeg beder bo og naboskabet om at gøre tilgængeligt for beboerne og deres pårørende.
