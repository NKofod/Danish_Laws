 Konkurrenceankenævnet har stadfæstet Konkurrencerådets afgørelse, der  

 bemyndigede sekretariatet til at optage forhandlinger i henhold til  

 konkurrencelovens § 11 med MD Foods om udformning af generelle vilkår for MD  

 Foods' salg til mejerier og mellemhandlere.
 MD Foods indbragte sagen for ankenævnet, idet selskabet fandt, at  

 rådet forud for afgørelsen ikke havde fremlagt materiale, der i tilstrækkelig  

 grad kunne belyse behovet for en udformning af samhandelsbetingelser, og  

 selskabet fandt på den baggrund, at der ikke forelå den fornødne hjemmel for  

 at gennemføre en § 11-forhandling.
 Ankenævnet fandt ikke grundlag for at kritisere Konkurrencerådets  

 beslutningsgrundlag og stadfæstede derfor Konkurrencerådets afgørelse.
År 1995, den 10. februar 1995 afsagde Konkurrenceankenævnet i sagen j.nr.  

 94-31.962 MD Foods amba ctr.
Konkurrencerådet sålydende:
K E N D E L S E 1. Ved skrivelse af 24. maj 1994 har advokat Terkel Lund-Nielsen på vegne  

 MD Foods amba klaget over en af Konkurrencerådet den 27. april 1994 truffet  

 afgørelse, hvorved rådet i medfør af konkurrencelovens § 11 besluttede, at  

 der skal optages forhandlinger med klageren om udformning af generelle vilkår  

 for dennes salg til mejerier og mellemhandlere af mælkeprodukter.
 Klageren har påstået afgørelsen ophævet.
 Konkurrencerådet har påstået afgørelsen stadfæstet.
 Ankenævnet har den 8. juni 1994 afslået at tillægge klagen opsættende  

 virkning.
 2.a Konkurrencerådets afgørelse af 27. april 1994 er sålydende:
 »Rådet har d.d. behandlet Enighedens klage over MD Foods. . . .
 Rådet har på baggrund af det forelagte besluttet, at sekretariatet skal  

 optage forhandlinger med MD Foods i henhold til konkurrencelovens § 11 om  

 udformning af generelle vilkår for MD's salg til mejerierne og mellemhandlere  

 af mælkeprodukter.
Rådet har til grund for afgørelsen lagt MD's dominerende stilling på  

 markedet for mælkeprodukter.
MD har ikke på nuværende tidspunkt udformet  

 generelle leveringsbetingelser for selskabets salg af mælkeprodukter  

 (friskvarer) men forbeholder sig ret til en skønsmæssig afgørelse af hvem de  

 vil handle med og på hvilke betingelser.
 Ved udformningen af generelle retningslinier lægger Rådet vægt på, at  

 vilkårene fastsættes ud fra saglige og objektive kriterier, og at de kommer  

 til at gælde generelt og fremlægges åbent.
I den forbindelse bemærkes, at retningslinier også må omfatte MD's salg  

 til Kløver, og herunder således som forholdene gælder for øjeblikket tage  

 hensyn til den udligning af resultatet af MD's og Kløvers virksomhed, der  

 sker i kraft af de eksisterende aftaler.
Der vil således skulle indgå i  

 drøftelserne at samhandelen til P (Mejeriernes Produktionsselskab A.m.b.a.)  

 skal åbnes således at andre mejeriselskaber kan handle på samme vilkår. . . .  

 ».
 2.b Rådets afgørelse var vedlagt den sagsfremstilling, der forelå for  

 rådets medlemmer, og det hedder heri bl.a.:
»Enigheden Produktion A/S (EP) har den 28. januar 1994 . . .  

 klaget over MD Foods (MD). EP ønsker, at Rådet pålægger MD's og Kløver Mælks  

 (Kløver) fællesejede selskaber - Mælkedisponeringsselskabet (M) og  

 Produktionsselskabet (P) at »åbne deres handel således, at andre  

 mejeriselskaber skal kunne handle direkte.« Derved vil man undgå, at MD  

 gennem sin salgsafdeling stopper al konkurrence på markedet ved at annullere  

 kutymemæssige rabatter.
Der henvises til, at MD ejer 82% af de to selskaber.  

 . . .
Baggrunden er ifølge EP konkret, at MD ensidigt den 21. januar 1994 har  

 opsagt en rabataftale, der har været gældende i en meget lang årrække.
MD har  

 over for EP henvist til, at samhandelen MD/EP er ophørt for en række andre  

 produkter.
Den omtalte samhandel drejer sig om færdigvarer og specielt om  

 Cultura , Gaio og Danone-produkter. . . .
MD anvender i praksis tre sæt prislister som udgangspunkt for sin  

 markedsføring over for forskellige kundegrupper.
Mejeriprislisten anvendes  

 ved samhandel mellem mejerier.
På Sjælland har EP været den eneste aftager  

 efter denne prisliste (udover Kløver). Grossistprislisten anvendes over for  

 kunder, der vil videresælge til detailhandelen.
Detailprislisten er MD's  

 prisliste til detailhandelen.
Der er ikke fastlagt bestemte generelle kriterier for hvem der kan handle  

 efter de forskellige prislister.
MD henviser til at man normalt leverer til  

 alle kunder der vil betale, men at man ikke føler sig forpligtet til at  

 levere sine mærkevarer til sine konkurrenter inden for mejeribranchen og at  

 man stiller krav om at sådanne mejerier (konkurrenter) aftager en større  

 andel af MD's produktprogram.
EP har været en undtagelse fra denne regel.
Begrundelsen for at ændre EPs status m.h.t. rabatter er, at selskabets  

 samhandel med MD er faldet væsentligt og i dag kun omfatter produkter som man  

 ikke selv kan producere eller købe fra Kløver eller Arla.
MD anser EP som  

 direkte konkurrent og finder det eksempelvis forretningsmæssigt betænkeligt  

 at EP skal tjene på salg af Kærgården samtidig med at EP markedsfører et  

 konkurrerende produkt »Guldhorn«.
Ifølge MD ligger der ikke nødvendigvis omkostningsbesparelser til grund  

 for om der leveres efter den ene eller den anden prisliste.
Som nævnt spiller  

 den samlede samhandel en rolle og desuden tages der hensyn til om MD i  

 forvejen har distribution til det pågældende mejeris kunder.
 MD lægger ikke begrænsninger på sine aftageres eventuelle videresalg.  

 Kløver vil eksempelvis som hovedregel kunne sælge også MD's mærkevarer videre  

 til egne kunder. ...'.
3. Klagerens argumentation 3.a Klageren har anført, at der ikke af rådet forud for afgørelsen er  

 foretaget undersøgelser, som belyser behovet for udformning af generelle  

 vilkår for klagerens salg af mælkeprodukter til mejerier og mellemhandlerne.
 Den af Enigheden Produktion A/S til rådet indgivne klage har et langt  

 snævrere og konkretiseret indhold end kommissoriet for de af rådet forlangte  

 § 11-forhandlinger.
Det er en forudsætning for, at rådet kan iværksætte forhandlinger i  

 henhold til konkurrencelovens § 11, at der forud herfor er foretaget sådanne  

 nødvendige undersøgelser, at dette med rimelighed sandsynliggør, at der  

 foreligger de i § 11 anførte skadelige virkninger for konkurrencen.
Rådet har  

 imidlertid stillet sig tilfreds med resultatet af tidligere fremlagte  

 undersøgelser, men disse er ikke relevante.
 Konsekvensen af de manglende undersøgelser er, at rådet ikke har fornøden  

 hjemmel til at pålægge klageren at deltage i § 11-forhandlinger.
3.b Klageren har over for rådet tilkendegivet, at Enigheden Produktion A/S  

 må betragtes som en direkte konkurrent.
Som følge heraf kan klageren  

 overhovedet ikke antages at være pligtig at levere til Enigheden.
 Herefter vil rådet i henhold til lovens § 12 være afskåret fra at kunne  

 give klageren et leveringspåbud, som omfatter leverancer til Enigheden, og  

 rådet vil så meget desto mere være afskåret fra at fastsætte regler for, på  

 hvilke vilkår sådanne leverancer skal finde sted.
 Det fremgår ikke, at rådet har beskæftiget sig med denne problemstilling,  

 endsige ladet foretage undersøgelser heraf.
Klageren har henvist til, at rådet har udtalt: »Der er ikke på  

 nuværende tidspunkt grund til at foretage specielle undersøgelser af netop  

 dette spørgsmål«.
Denne udtalelse må bekræfte, dels at sådanne  

 undersøgelser ikke er foretaget, dels at der efter rådets opfattelse ikke  

 består nogen juridisk nødvendighed heraf.
3.c I medfør af det såkaldte Aftalekompleks III, som under ankesagen er  

 blevet godkendt af Konkurrencerådet, gælder, at - P-selskabet er et andelsselskab, hvis medlemmer (andelshavere) er MD  

 amba, Kløver Mælk A.m.b.a. og Mejeriernes Mælkedisponerings- selskab A.m.b.a.
 - P-selskabets formål er - til brug for medlemmernes afsætning heraf på  

 det danske marked - at drive virksomhed med produktion af visse  

 mejeriprodukter.
Klageren har henvist til, at det i rådets afgørelse om dette selskab bl.a.  

 hedder: »Der vil således skulle indgå i drøftelserne, at samhandelen til  

 P skal åbnes således, at andre mejeriselskaber kan handle på samme  

 vilkår.« Dette udsagn er i sig selv til hinder for en § 11-forhandling og er udtryk  

 for en ulovlig beslutning.
Der er ikke hjemmel for rådet til at forlange  

 opfyldelse heraf.
Forhåndstilkendegivelsen er derfor udtryk for en ulovlig  

 beslutning, og et sådant krav er i strid med konkurrenceloven.
Dette gør §  

 11-forhandlingerne illusoriske.
Først og fremmest gælder imidlertid, at P ikke er part i sagen.
Det må  

 være udelukket under en sag rejst mod en virksomhed at stille krav om, at en  

 anden virksomhed, selv om denne er medejet af den første, skal åbne sin  

 samhandel med andre.
I sig selv indebærer dette - ulovlige - krav til  

 forløbet af § 11-forhandlingerne, at hele afgørelsen må bortfalde som værende  

 ulovlig.
 Kravet om, at P skal åbne sin samhandel til at omfatte ikke-medlemmer, og  

 at der yderligere stilles krav til de vilkår, hvorunder denne samhandel skal  

 finde sted, er i eklatant strid med, hvad klageren og P er pligtige at tåle.
 Også disse forhold må indebære, at afgørelsen må bortfalde som værende  

 ulovlig.
4. Konkurrencerådets argumentation 4.a Konkurrencerådet har anført, at klageren ikke har bestridt at indtage  

 en dominerende stilling på det relevante marked.
 Rådet er ikke i sin sagsbehandling eller i sine afgørelser bundet af  

 henvendelsen fra Enigheden Produktion A/S, men vil inden for de rammer, der  

 er angivet i konkurrencelovens § 1, kunne tage yderligere spørgsmål op og  

 herunder kunne anlægge en bredere synsvinkel.
Enigheden Produktion A/S' henvendelse til rådet angår nogle specielle  

 mejeriprodukter, der af klageren sælges som mærkevarer.
Klageren har  

 imidlertid ikke udformet salgsbetingelser, der specielt omfatter disse  

 produkter, men har henholdt sig til sine generelle regler om samhandel for  

 mælkeprodukter.
Rådet har derfor anlagt en vurdering ud fra det samlede  

 program af mælkeprodukter.
Der er imidlertid ikke hermed taget stilling til,  

 om klageren ville kunne opstille sortimentsregler eller særregler for nogle  

 mærkevarer m.v.
Det må i givet fald bero på en vurdering af det særlige  

 grundlag for et sådant krav.
I en sag for ankenævnet - j.nr. 93-18.916 MD Foods amba og Kløver Mælk  

 A.m.b.a. ctr.
Konkurrencerådet - var der klaget over en af rådet den 3. marts  

 1993 truffet afgørelse.
Rådet har i nærværende sag henvist til de  

 undersøgelser om klagerens forhold, der forelå i denne sag, men rådet har  

 udbygget undersøgelserne på enkelte punkter.
4.b Det er indgået i rådets behandling, at klageren betragter Enigheden  

 Produktion A/S som en direkte konkurrent.
Forholdet kan imidlertid ikke  

 begrunde, at rådet skulle være afskåret fra at benytte nogen af de midler,  

 der er hjemmel til at benytte ifølge konkurrenceloven for at afhjælpe  

 skadelige virkninger for konkurrencen.
Det er rådet, som må vurdere, hvilken  

 fremgangsmåde der herefter skal anvendes.
En senere anvendelse af påbud om  

 levering efter konkurrencelovens § 12, stk. 2, er således ikke udelukket.
Om  

 denne beføjelse vil blive aktuel, beror bl.a. på udfaldet af §  

 11-forhandlingerne.
4.c Rådet har ved angivelse af temaet for § 11-forhandlingerne præciseret,  

 at dette også skal omfatte vilkårene for klagerens salg til Kløver Mælk  

 A.m.b.a.
Rådet har ikke angivet, at der skulle gælde særlig retningslinier  

 for salget til dette selskab.
Rådets afgørelse er rettet til klageren og angår dennes salgsbetingelser.  

 Det er Enigheden Produktion A/S, som har rejst spørgsmål om at åbne for  

 samhandelen fra P til andre selskaber.
Resultaterne af den virksomhed, der  

 foregår i P, har betydning for det økonomiske resultat hos klageren og Kløver  

 Mælk A.m.b.a. og kan komme til at indgå i § 11-forhandlingerne og i rådets  

 efterfølgende bedømmelse.
Til det af klageren anførte om ulovlig virksomhed har rådet bemærket, at  

 temaet for § 11-forhandlingerne vil være, at de skadelige virkninger for  

 konkurrencen skal bringes til ophør.
Rådets angivelse i afgørelsen af  

 forhandlingstemaet ud fra de gennemførte undersøgelser er fuldt dækkende, er  

 hjemlet af loven og kan således ikke tages som udtryk for en ulovlig  

 beslutning.
5. Ankenævnets bemærkninger Under de foreliggende omstændigheder finder ankenævnet ikke grundlag for  

 at kritisere Konkurrencerådets beslutningsgrundlag.
Herefter og i øvrigt af  

 de grunde, som rådet har anført til støtte for sin afgørelse, stadfæster  

 ankenævnet denne afgørelse.
 Konkurrencerådets afgørelse af 27. april 1994 stadfæstes.
 (* 1) Konkurrencerådet:
