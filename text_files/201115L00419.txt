Tillægsbetænkning afgivet af Skatteudvalget den 14. marts 2012 Tillægsbetænkning over Forslag til lov om ændring af lønsumsafgiftsloven, momsloven, opkrævningsloven, lov om offentligt hasardspil i turneringsform og forskellige andre love (Udvidelse af lønsumsafgiftsfritagelse for museumsvirksomhed, momsfradrag i stedet for godtgørelse for visse transaktioner, mulighed for dagbøder ved uregistreret virksomhed, visse lempelser i faktureringsreglerne m.v.) [af skatteministeren (Thor Möger Pedersen)] 1. Udvalgsarbejdet Lovforslaget blev fremsat den 9. november 2011 og var til 1. behandling den 24. november 2011. Lovforslaget blev efter 1. behandling henvist til behandling i Skatteudvalget.
Udvalget afgav betænkning den 23. februar 2012. Lovforslaget var til 2. behandling den 28. februar 2012, hvorefter det blev henvist til fornyet behandling i Skatteudvalget.
Møder Udvalget har, efter lovforslaget blev henvist til fornyet udvalgsbehandling, behandlet lovforslaget i 1 møde.
Skriftlige henvendelser Udvalget har i forbindelse med udvalgsarbejdet modtaget en skriftlig henvendelse fra Ole Buch-Rasmussen, Lynge.
 Skatteministeren har over for udvalget kommenteret den skriftlige henvendelse til udvalget.
Samråd Udvalget har stillet 2 samrådsspørgsmål til skatteministeren til mundtlig besvarelse, som denne har besvaret i et samråd med udvalget den 14. marts 2012. Skatteministeren har efterfølgende sendt udvalget det talepapir, som lå til grund for besvarelsen af spørgsmålene.
Spørgsmål Udvalget har under den fornyede behandling af lovforslaget stillet 3 spørgsmål til transportministeren, som denne har besvaret.
Udvalget har endvidere stillet 8 spørgsmål til skatteministeren til skriftlig besvarelse. 3 af spørgsmålene er besvaret af skatteministeren, og de sidste 5 spørgsmål forventes besvaret den 16. marts 2012.
2. Indstillinger og politiske bemærkninger Udvalget indstiller lovforslaget til vedtagelse i den affattelse, hvori det foreligger efter 2. behandling.
 Venstres, Dansk Folkepartis, Liberal Alliances og Det Konservative Folkepartis medlemmer af udvalget bemærker, at lovforslaget omhandler en række ændringer på skatte- og momsområdet, men den følgende tilkendegivelse fra de fire partier omhandler alene den del af lovforslaget, som vedrører betaling af moms ved indførsel til private af magasiner og tidsskrifter fra ikke-EU-lande, idet Venstre, Dansk Folkeparti, Liberal Alliance og Det Konservative Folkeparti kan støtte de andre elementer i lovforslaget.
Venstre, Dansk Folkeparti, Liberal Alliance og Det Konservative Folkeparti noterer sig, at regeringen har valgt at udskyde den del af lovforslaget, som omhandler beskatning af magasiner produceret uden for EU.
Venstre, Dansk Folkeparti, Liberal Alliance og Det Konservative Folkeparti finder det rigtigt at få belyst, hvorvidt lovforslaget strider mod konventioner, som Danmark har underskrevet, samt EU-retten.
Venstre, Dansk Folkeparti, Liberal Alliance og Det Konservative Folkeparti vil, uanset hvordan undersøgelsen falder ud, fortsat være imod den del af lovforslaget, som omfatter betaling af moms ved indførsel til private af magasiner og tidsskrifter fra ikke-EU-lande.
Det skyldes, at de høringssvar, der er indgivet, påpeger en række problematiske forhold, som ikke umiddelbart kan løses.
Givet at indkrævning af moms og told fortsat skal varetages af Post Danmark efter samme procedure som i dag, vil magasiner og tidsskrifter fortsat blive pålagt et gebyr på 160 kr. pr. ekspedition.
Der er ingen rimelighed i dette gebyr, som på ingen måde står i forhold til størrelsen på momsen pr. magasin og tidsskrift.
Konsekvensen vil som påpeget gennem en række høringssvar være, at de fleste abonnenter vil opsige abonnementet.
Dermed vil provenuet helt forsvinde, samtidig med at mange borgere vil blive afskåret fra at følge med i ny viden fra udlandet.
Venstre, Dansk Folkeparti, Liberal Alliance og Det Konservative Folkeparti anerkender fuldt ud, at den nuværende lovgivning i forhold til hjemtagning af magasiner og tidsskrifter produceret uden for EU skaber et uheldigt incitament til at få produceret magasiner og tidsskrifter uden for EU.
Imidlertid skaber det løsningsforslag, lovforslaget anviser, flere problemer, end det løser.
 Venstre, Dansk Folkeparti, Liberal Alliance og Det Konservative Folkeparti opfordrer derfor skatteministeren til at komme med et nyt løsningsforslag, som ikke medfører drastiske og utilsigtede konsekvenser for de mange, der abonnerer på udenlandske magasiner.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Ane Halsboe-Larsen (S) Henrik Sass Larsen (S) Jacob Bjerregaard (S) John Dyrby Paulsen (S) Pernille Rosenkrantz-Theil (S) Simon Kollerup (S) Thomas Jensen (S) Nadeem Farooq (RV) Rasmus Helveg Petersen (RV) Camilla Hersom (RV) Jonas Dahl (SF) Jesper Petersen (SF) Frank Aaen (EL) Johanne Schmidt-Nielsen (EL) Jørgen Arbo-Bæhr (EL) Hans Andersen (V) Gitte Lillelund Bech (V) fmd.
Jakob Ellemann-Jensen (V) Lars Christian Lilleholt (V) Tina Nedergaard (V) Torsten Schack Pedersen (V) Troels Lund Poulsen (V) Mads Rørvig (V) Dennis Flydtkjær (DF) Mikkel Dencker (DF) Hans Kristian Skibby (DF) Karina Adsbøl (DF) Ole Birk Olesen (LA) nfmd.
Brian Mikkelsen (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
