Beretning afgivet af Miljø- og Fødevareudvalget den 14. september 2016 Beretning over Forslag til folketingsbeslutning om forbud mod salg og anvendelse af ukrudtsmidlet Roundup og andre ukrudtsmidler med aktivstoffet glyfosat til privat brug [af Maria Reumert Gjerding (EL) m.fl.]:
1. Udvalgsarbejdet Beslutningsforslaget blev fremsat den 1. april 2016 og var til 1. behandling den 10. maj 2016. Beslutningsforslaget blev efter 1. behandling henvist til behandling i Miljø- og Fødevareudvalget.
Møder Udvalget har behandlet beslutningsforslaget i 2 møder.
2. Politiske bemærkninger Et mindretal i udvalget (EL og ALT) finder, at WHOs advarsler fra marts 2015, om at sprøjtemidler med aktivstoffet glyfosat er kræftfremkaldende, skal tages meget alvorligt.
De seneste år har der været en meget stor uenighed mellem WHO med verdens førende kræftlæger på den ene side og EU's fødevaresikkerhedsagentur, EFSA, på den anden side.
Denne uenighed har senest medført, at man fra Europa-Kommissionens side har givet en midlertidig forlængelse af tilladelsen til brug af aktivstoffet glyfosat på 18 måneder, hvorefter EUs kemikalieagentur, ECHA, skal komme med en endelig vurdering af stoffets farlighed.
Danske forskere har fundet glyfosat i urinen hos danske børn.
Roundup er endvidere blevet sat på Arbejdstilsynets liste over kræftfremkaldende stoffer som en direkte følge af WHO-eksperternes melding.
For danske borgere har konsekvensen af WHO-rapporten dog blot været, at man fra november 2015 ikke længere har kunne købe midlet direkte fra selvbetjeningshylder i danske butikker, men at midlet nu skal sælges af uddannet personale, men må fortsat sælges til almindelige haveejere i lokale byggemarkeder, havecentre og dagligvarebutikker.
Haveejere er som bekendt ikke uddannet til at håndtere stoffer med denne farlighed.
Mindretallet mener på baggrund af usikkerheden omkring de sundhedsmæssige aspekter forbundet med Roundup og andre ukrudtsmidler med aktivstoffet glyfosat, at dette tiltag langt fra er tilstrækkeligt, og at usikkerheden bør komme borgerne og naturen til gode.
Danmark kan f.eks. kigge mod Frankrig, hvor man har taget advarslen fra WHO alvorligt, og den ansvarlige minister i Frankrig har annonceret, at man vil forbyde glyfosatholdige midler fra 2020.
 Mindretallet mener, at Danmark bør handle nu og ikke afvente processen i EU.
EL og ALT ønsker, at der indføres et nationalt forbud mod salg og anvendelse af ukrudtsmidlet Roundup og andre ukrudtsmidler med aktivstoffet glyfosat til privat brug.
EL og ALT opfordrer regeringen til inden udgangen af 2016 at stille forslag om et forbud mod salg og anvendelse af ukrudtsmidlet Roundup og andre ukrudtsmidler med aktivstoffet glyfosat til privat brug.
 P.u.v.
