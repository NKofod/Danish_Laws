 I henhold til lovbekendtgørelse nr. 532 af 16. oktober 1984 om  

 genanvendelse og begrænsning af affald § 11, fastsættes:
§ 1 Kommunalbestyrelsen kan med henblik på genanvendelse og begrænsning af  

 affaldsmængder og miljøbelastningen herfra iværksætte indsamlinger af  

 genanvendelige materialer og produkter fra private husstande.
 Stk. 2.  Kommunalbestyrelsen skal iværksætte  

 indsamlinger af aviser, ugeblade og lignende samt glasemballager fra private  

 husstande i bebyggelser, hvor der til stadighed er mere end 2.000 husstande.
§ 2 Indsamlinger skal tilrettelægges med det sigte, at væsentlige dele af det  

 genanvendelige materiale udnyttes til genanvendelse.
Videreudnyttelse af  

 affald til energifremstilling betragtes ikke som genanvendelse.
 Stk. 2.  Kommunalbestyrelsen kan fastsætte de nærmere  

 regler i et regulativ, herunder bestemmelse om, at en eller flere  

 affaldstyper skal holdes adskilt fra andet affald.
 Stk. 3.  Regulativet skal bekendtgøres i de lokale  

 aviser, der har almindelig udbredelse i kommunen, eller iøvrigt på den på  

 stedet almindeligt anvendte måde.
§ 3 Kommunalbestyrelsen kan helt eller delvist, overlade den praktiske  

 gennemførelse af kommunale indsamlingsordninger til dertil egnede  

 virksomheder og organisationer.
 Stk. 2.  Kommunalbestyrelsen kan træffe beslutning om,  

 at virksomheder og organisationer ikke må foretage indsamlinger af  

 genanvendelige materialer og produkter omfattet af en kommunal ordning.
§ 4 Kommunalbestyrelsen kan opkræve gebyr på samme måde som gebyrer ved  

 bortskaffelse af husholdningsaffald iøvrigt.
§ 5 I forskrifter, der udstedes af kommunalbestyrelsen i medfør af denne  

 bekendtgørelse, kan der fastsættes straf af bøde.
§ 6 Bekendtgørelsen træder i kraft den 1. januar 1987.
 Stk. 2.  § 1, stk. 2 træder dog først i kraft den 1.  

 januar 1990.
 Stk. 3.  Bekendtgørelse nr. 434 af 3. august 1982 om  

 kommunale indsamlinger af papir og drikkevareemballager fra private  

 husstande, ophæves pr. 1. januar 1987.
