Bekendtgørelse om ansvarshavende aktuar i firmapensionskasser1) I medfør af § 9 c, § 26, stk. 6, og § 71, stk. 5, i lov om tilsyn med firmapensionskasser, jf. lovbekendtgørelse nr. 1561 af 19. december 2007, fastsættes:
Anvendelsesområde § 1. Denne bekendtgørelse finder anvendelse på pensionskasser omfattet af lov om tilsyn med firmapensionskasser.
Den ansvarshavende aktuar § 2. Antagelse og afskedigelse af den ansvarshavende aktuar kan alene foretages af bestyrelsen.
 Stk. 2. Stillingen som ansvarshavende aktuar kan ikke forenes med stillingen som medlem af direktionen eller bestyrelsen i pensionskassen.
 § 3. Den ansvarshavende aktuar skal have afsluttet en af følgende uddannelser:
 1) Aktuaruddannelsen fra et dansk universitet (cand.act.).
2) Aktuaruddannelsen fra et andet land, hvis uddannelsen indeholder a) kurser svarende til de kurser i forsikringsmatematik, der indgår i aktuaruddannelsen på bachelorniveau fra et dansk universitet, b) kurser svarende til de obligatoriske kurser i livsforsikringsmatematik, der indgår i aktuaruddannelsen på kandidatniveau fra et dansk universitet, og c) kurser i dansk forsikringsjura og forsikringsregnskab svarende til aktuaruddannelsen på bachelorniveau fra et dansk universitet eller tilsvarende.
3) En uddannelse beslægtet med nr. 1 (som cand.scient., cand.stat., cand.scient.oecon.) eller en tilsvarende udenlandsk uddannelse.
Uddannelsen skal være suppleret med kurser i forsikringsmatematik samt kurser i dansk forsikringsjura og forsikringsregnskab svarende til aktuaruddannelsen på bachelorniveau fra et dansk universitet eller tilsvarende.
Uddannelsen skal ud over dette være suppleret med kurser svarende til de obligatoriske kurser i livsforsikringsmatematik, der indgår i aktuaruddannelsen på kandidatniveau fra et dansk universitet.
Stk. 2. Den ansvarshavende aktuar skal efter afslutningen af den af stk. 1, nr. 1, nævnte uddannelse have deltaget i praktisk aktuararbejde for 1) livsforsikringsselskaber eller tværgående pensionskasser omfattet af lov om finansiel virksomhed, 2) pensionskasser omfattet af lov om tilsyn med firmapensionskasser, eller 3) Arbejdsmarkedets Tillægspension Stk. 3. Den ansvarshavende aktuar skal efter afslutningen af en af de i stk. 1, nr. 2, 1. punktum, eller stk. 1, nr. 3, 1. punktum, nævnte uddannelser have deltaget i praktisk aktuararbejde for de i stk. 2 nævnte selskaber på fuld tid i mindst 6 år inden for de sidste 10 år.
Den ansvarshavende aktuar skal efter afslutningen af en af de i stk. 1, nr. 2 eller 3, nævnte uddannelser (inkl. de heri nævnte supplerende kurser) have arbejdet tæt sammen med en ansvarshavende aktuar i et af de i stk. 2 nævnte selskaber i mindst 1 af de 6 år.
 Stk. 4. Den ansvarshavende aktuar skal som minimum have opnået et indgående kendskab til udarbejdelse af anmeldelser, bonussystemer, forsikringstekniske opgørelser, herunder beregning af solvenskrav, opgørelse af hensættelser og udarbejdelse af den årlige beretning til Finanstilsynet.
 § 4. Når bestyrelsen har antaget en ansvarshavende aktuar, skal dette indberettes til Finanstilsynet senest 14 dage efter antagelsen.
 Stk. 2. Bestyrelsen skal ved indberetningen, jf. stk. 1, afgive en erklæring om, at den ansvarshavende aktuar opfylder kravene efter § 3.
 Stk. 3. Når den ansvarshavende aktuar afskediges eller fratræder som ansvarshavende aktuar, skal bestyrelsen og den ansvarshavende aktuar senest 1 måned efter fratrædelsen indsende hver sin redegørelse til Finanstilsynet om baggrunden herfor.
§ 5. Den ansvarshavende aktuar skal have adgang til alle oplysninger, som denne finder nødvendig for udøvelsen af hvervet, herunder bestyrelsesprotokollen.
Finanstilsynet kan kræve de oplysninger af aktuaren, som er nødvendige til bedømmelse af pensionskassens økonomiske stilling.
Stk. 2. Bestyrelsen skal udfærdige en funktionsbeskrivelse for den ansvarshavende aktuar.
Funktionsbeskrivelsen skal indeholde en overordnet beskrivelse af, hvilke opgaver der skal udføres i egenskab af ansvarshavende aktuar.
Stk. 3. Funktionsbeskrivelsen skal i pensionskasser, hvor andre medarbejdere udfører opgaver for den ansvarshavende aktuar, overordnet angive fordelingen af opgaver.
Funktionsbeskrivelsen skal tillige indeholde overordnede retningslinjer for den ansvarshavende aktuars uddelegering af opgaver, herunder for den ansvarshavende aktuars efterfølgende kontrol af de uddelegerede opgaver.
 Stk. 4. I pensionskasser, som har under 100 medlemmer, defineret som personer hvis beskæftigelse berettiger eller vil berettige til at modtage pensionsydelser fra pensionskassen, kan bestyrelsen undlade at udfærdige en funktionsbeskrivelse for den ansvarshavende aktuar.
Den ansvarshavende aktuars rapportering til bestyrelsen § 6. Den ansvarshavende aktuar skal i forbindelse med bestyrelsens vedtagelse af årsrapporten udfærdige en skriftlig rapport til bestyrelsen.
 Stk. 2. Aktuarrapporten skal indeholde alle væsentlige konklusioner af betydning for regnskabsaflæggelsen fra aktuarens beretning til Finanstilsynet om regnskabet for det år, beretningen vedrører, jf. § 7.
 Stk. 3. Aktuarrapporten skal indeholde en fortegnelse over de i årets løb foretagne anmeldelser og bemærkninger hertil.
 Stk. 4. Det skal i aktuarrapporten oplyses, om den ansvarshavende aktuar har modtaget alle de oplysninger, der er anmodet om.
 Stk. 5. Hvis den ansvarshavende aktuars kontrol indebærer, at årsrapporten efter den pågældendes opfattelse ikke giver et retvisende billede af pensionskassens aktuarmæssige forhold, skal aktuarrapporten indeholde særskilt oplysning herom.
 Stk. 6. Aktuarrapporten skal underskrives af den ansvarshavende aktuar samt forelægges for og underskrives af den samlede bestyrelse.
 Stk. 7. Senest 10 dage efter, at pensionskassens generalforsamling har godkendt årsrapporten, skal kopi af aktuarrapporten være modtaget i Finanstilsynet.
 Stk. 8. Bestyrelsen skal gøres bekendt med alle andre væsentlige konklusioner i aktuarens beretning end de i stk. 2 nævnte.
 Stk. 9. I pensionskasser, som har under 100 medlemmer, defineret som personer hvis beskæftigelse berettiger eller vil berettige til at modtage pensionsydelser fra pensionskassen, kan den ansvarshavende aktuar undlade at udfærdige en skriftlig rapport til bestyrelsen.
Den ansvarshavende aktuars beretning § 7. Den ansvarshavende aktuar skal årligt indsende en beretning til Finanstilsynet.
 Stk. 2. Beretningen skal være Finanstilsynet i hænde senest 1 måned efter, at pensionskassens generalforsamling har godkendt årsrapporten for det år, beretningen vedrører.
 Stk. 3. Finanstilsynet kan efter ansøgning dispensere fra den i stk. 2 fastsatte frist.
 Stk. 4. Finanstilsynet udarbejder en vejledning om indholdet i den ansvarshavende aktuars beretning.
Straffebestemmelser og ikrafttræden § 8. Forsætlig eller groft uagtsom overtrædelse af §§ 2-6, og § 7, stk. 1-2, straffes med bøde.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
 § 9. Bekendtgørelsen træder i kraft den 1. november 2009.
 Stk. 2. Samtidig ophæves bekendtgørelse nr. 778 af 11. august 2005 om bekendtgørelse om ansvarshavende aktuar i firmapensionskasser.
Finanstilsynet, den 28. oktober 2009 Ulrik Nødgaard / Per Plougmand Bærtelsen 1) Bekendtgørelsen indeholder bestemmelser, der gennemfører dele af Europa Parlamentets og Rådets direktiv 2003/41/EF af 3. juni 2003 om arbejdsmarkedsrelaterede pensionskassers aktiviteter og tilsynet hermed, (EF-Tidende 2003 nr.
L 235, s. 10) (pensionskassedirektivet).
