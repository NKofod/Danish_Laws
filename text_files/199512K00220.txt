Nr LSF 220 Forslag til Lov om undersøgelse af Nørrebrosagen Fremsat af justitsministeren (Bjørn Westh) den 13. marts 1996 Vedtaget ved tredjebehandling den 14. maj 1996 Lov nr. 389 af 22/05/1996 § 1. Der nedsættes en undersøgelseskommission bestående af 3  

 medlemmer, der udpeges af justitsministeren.
Formanden og yderligere et  

 medlem udpeges efter indstilling fra Advokatrådet.
Et medlem udpeges efter  

 fælles indstilling fra Det Juridiske Fakultet ved Københavns Universitet og  

 Juridisk Institut ved Århus Universitet.
Stk. 2. Justitsministeren udpeger endvidere en person, der kan  

 bistå kommissionen med at foretage afhøringer i retten.
Der stilles i øvrigt  

 den fornødne sekretariatsbistand til rådighed for undersøgelseskommissionen.
 Stk. 3. De personer, der efter stk. 1 og 2 deltager i  

 undersøgelsens gennemførelse, skal være uvildige og uafhængige i forhold til  

 de myndigheder og personer, hvis forhold undersøges.
§ 2. Undersøgelseskommissionen har til opgave at undersøge og  

 klarlægge 1) det samlede begivenhedsforløb i forbindelse med urolighederne på  

 Nørrebro den 18. og 19. maj 1993, 2) omstændighederne omkring udformningen af kommissoriet for den daværende  

 rigsadvokats undersøgelse og rækkevidden af kommissoriet, for så vidt angår  

 spørgsmålet om tilvejebringelse af oplysninger vedrørende Københavns Politi,  

 samt 3) de drøftelser og andre kontakter om tilrettelæggelsen af undersøgelsen,  

 der fandt sted mellem den daværende rigsadvokat og Justitsministeriet,  

 Københavns Politi samt Dansk Politiforbund.
Stk. 2. På grundlag af den i stk. 1 nævnte undersøgelse og  

 klarlæggelse skal undersøgelseskommissionen udtale sig om, hvorvidt der af  

 personer i offentlig tjeneste er begået fejl eller forsømmelser, der kan give  

 anledning til, at et retligt ansvar søges gennemført.
En sådan udtalelse  

 omfatter dog ikke de menige politifolk på Nørrebro.
§ 3. Undersøgelseskommissionen træffer bestemmelse om  

 undersøgelsens nærmere tilrettelæggelse.
Undersøgelseskommissionen kan  

 inddrage materiale, som er tilvejebragt i forbindelse med den daværende  

 rigsadvokats undersøgelse.
Undersøgelseskommissionen kan anmode særligt  

 sagkyndige om en udtalelse eller anden bistand til brug for undersøgelsen.
 § 4. Myndigheder og personer har pligt til at udlevere dokumenter  

 og andet foreliggende materiale til undersøgelseskommissionen, når  

 kommissionen anmoder om det.
 § 5. Undersøgelseskommissionen kan anmode Københavns Byret om at  

 indkalde personer til at afgive forklaring for retten.
Stk. 2. Forklaring afgives efter reglerne i retsplejeloven.  

 Bestemmelsen i retsplejelovens § 169 finder ikke anvendelse.
Afhøringen  

 foretages af undersøgelseskommissionens medlemmer eller den person, der er  

 udpeget efter § 1, stk. 2, 1. pkt.
 Stk. 3. Forklaring afgives i retsmøder, der er offentlige.
 Stk. 4. De personer, hvis forhold undersøges, har ret til at lade  

 sig bistå af en bisidder.
 § 6. Lov om offentlighed i forvaltningen, forvaltningsloven og  

 ombudsmandsloven gælder ikke for den virksomhed, som udøves af  

 undersøgelseskommissionen.
 § 7. Undersøgelseskommissionen afgiver en beretning om resultatet  

 af sin undersøgelse til justitsministeren, der offentliggør beretningen.
 § 8. Loven træder i kraft ved bekendtgørelsen i Lovtidende.
Oprindeligt fremsat forslag § 1. Der nedsættes en undersøgelseskommission bestående af 3 medlemmer, der udpeges af justitsministeren.
Formanden og yderligere et medlem udpeges efter indstilling fra Advokatrådet.
Et medlem udpeges efter fælles indstilling fra Det Juridiske Fakultet ved Københavns Universitet og Juridisk Institut ved Århus Universitet.
Stk. 2. Justitsministeren udpeger endvidere en person, der kan  

 bistå kommissionen med at foretage afhøringer i retten.
Der stilles i øvrigt  

 den fornødne sekretariatsbistand til rådighed for undersøgelseskommissionen.
 Stk. 3. De personer, der efter stk. 1 og 2 deltager i  

 undersøgelsens gennemførelse, skal være uvildige og uafhængige i forhold til  

 de myndigheder og personer, hvis forhold undersøges.
§ 2. Undersøgelseskommissionen har til opgave at undersøge og  

 klarlægge 1) det samlede begivenhedsforløb i forbindelse med urolighederne på  

 Nørrebro den 18. og 19. maj 1993, 2) omstændighederne omkring udformningen af kommissoriet for den daværende  

 rigsadvokats undersøgelse og rækkevidden af kommissoriet, for så vidt angår  

 spørgsmålet om tilvejebringelse af oplysninger vedrørende Københavns Politi,  

 samt 3) de drøftelser og andre kontakter om tilrettelæggelsen af undersøgelsen,  

 der fandt sted mellem den daværende rigsadvokat og Justitsministeriet,  

 Københavns Politi samt Dansk Politiforbund.
Stk. 2. På grundlag af den i stk. 1 nævnte undersøgelse og  

 klarlæggelse skal undersøgelseskommissionen udtale sig om, hvorvidt der af  

 personer i offentlig tjeneste er begået fejl eller forsømmelser, der kan give  

 anledning til, at et retligt ansvar søges gennemført.
En sådan udtalelse  

 omfatter dog ikke de menige politifolk på Nørrebro.
§ 3. Undersøgelseskommissionen træffer bestemmelse om  

 undersøgelsens nærmere tilrettelæggelse.
Undersøgelseskommissionen kan  

 inddrage materiale, som er tilvejebragt i forbindelse med den daværende  

 rigsadvokats undersøgelse.
Undersøgelseskommissionen kan anmode særligt  

 sagkyndige om en udtalelse eller anden bistand til brug for undersøgelsen.
 § 4. Myndigheder og personer har pligt til at udlevere dokumenter  

 og andet foreliggende materiale til undersøgelseskommissionen, når  

 kommissionen anmoder om det.
 § 5. Undersøgelseskommissionen kan anmode Københavns Byret om at  

 indkalde personer til at afgive forklaring for retten.
Stk. 2. Forklaring afgives efter reglerne i retsplejeloven.  

 Bestemmelsen i retsplejelovens § 169 finder ikke anvendelse.
Afhøringen  

 foretages af undersøgelseskommissionens medlemmer eller den person, der er  

 udpeget efter § 1, stk. 2, 1. pkt.
 Stk. 3. Forklaring afgives i retsmøder, der er offentlige.
 Stk. 4. De personer, hvis forhold undersøges, har ret til at lade  

 sig bistå af en bisidder.
 § 6. Lov om offentlighed i forvaltningen, forvaltningsloven og  

 ombudsmandsloven gælder ikke for den virksomhed, som udøves af  

 undersøgelseskommissionen.
 § 7. Undersøgelseskommissionen afgiver en beretning om resultatet  

 af sin undersøgelse til justitsministeren, der offentliggør beretningen.
 § 8. Loven træder i kraft ved bekendtgørelsen i Lovtidende.
Bemærkninger til lovforslaget Almindelige bemærkninger 1. Baggrund og formål 1.1. Den 18. og 19. maj 1993 fandt nogle af de alvorligste uroligheder i  

 nyere tid sted på Nørrebro med sammenstød mellem politi og aktivister.
Ved skrivelse af 31. maj 1993 anmodede Justitsministeriet den daværende  

 rigsadvokat Asbjørn Jensen om at gennemføre en undersøgelse af  

 begivenhederne.
Skrivelsen var sålydende:
 »Justitsministeriet skal herved anmode Dem om at gennemføre en  

 undersøgelse af begivenhederne på Nørrebro den 18. og 19. maj 1993.
 Undersøgelsen skal give et samlet billede af de pågældende begivenheder og  

 herunder belyse såvel optakten til som forløbet af de voldshandlinger, der  

 fandt sted.
Som grundlag for undersøgelsen kan der bl.a. indhentes oplysninger fra  

 beboere i området og fra andre med viden om begivenhederne, ligesom  

 oplysninger fra mediernes dækning af det passerede kan indgå.
Endvidere bør  

 det materiale, som udarbejdes af politidirektøren i København, inddrages i  

 undersøgelsen.
Politidirektøren uddyber eller supplerer på anmodning disse  

 redegørelser.
Endelig bør der i undersøgelsen indgå de oplysninger, der  

 fremkommer ved den strafferetlige behandling af sager mod personer, der  

 deltog i begivenhederne.
 Justitsministeriet skal anmode Dem om på grundlag af undersøgelsen at  

 afgive en beretning, der indeholder en beskrivelse og vurdering af  

 begivenhedsforløbet på Nørrebro den 18. og 19. maj 1993.
Rigspolitichefembedet har givet tilsagn om at yde bistand i forbindelse  

 med gennemførelsen af undersøgelsen.« Den 29. august 1994 afgav den daværende rigsadvokat sin redegørelse om  

 begivenhederne på Nørrebro den 18. og 19. maj 1993 til Justitsministeren.
 Kort efter afgivelsen af redegørelsen blev det i en udsendelse i Danmarks  

 Radio oplyst, at der i forbindelse med skudafgivelsen på Fælledvej var blevet  

 råbt »Skyd efter benene«.
 På baggrund af disse nye oplysninger udarbejdede Asbjørn Jensen en  

 supplerende redegørelse om skudepisoden på Fælledvej under begivenhederne på  

 Nørrebro den 18. og 19. maj 1993. Denne redegørelse blev afgivet til  

 justitsministeren den 30. maj 1995.
 I juli 1995 besluttede Folketingets Ombudsmand at realitetsbehandle en  

 række klager over Asbjørn Jensens undersøgelser og redegørelser.
 Folketingets Ombudsmand afsluttede behandlingen af sagen med afgivelsen af  

 »Redegørelse II om Nørrebro-sagen« den 29. januar 1996.
Ombudsmanden har i redegørelsen fundet, at Asbjørn Jensens undersøgelse  

 vedrørende »Nørrebro-sagen« på forskellige punkter har været  

 mangelfuld.
Ombudsmanden har bl.a. sammenfattet sin opfattelse af Asbjørn  

 Jensens undersøgelse på følgende måde (redegørelsen side 9 f.):
 »I min endelige udtalelse, (. . . . .), har jeg konstateret at den  

 måde man valgte at gennemføre undersøgelsen på ikke kan siges fuldt ud at  

 leve op til kravene og forventningerne om en dækkende og uvildig  

 undersøgelse.
Der er forskellige ydre forhold i forbindelse med undersøgelserne som kan  

 medvirke til at svække tilliden til undersøgelsens uvildighed: Afhøringerne  

 af de politifolk der var med på Nørrebro, er i Asbjørn Jensens første rapport  

 i de fleste tilfælde foretaget af Københavns Politi selv.
Der har været  

 kontakt mellem undersøgeren og de undersøgte myndigheder på en måde som ikke  

 er egnet til at fremme tilliden til undersøgelsen.
Men den væsentligste kritik fra min side retter sig mod den metode  

 (bedømmelsesgrundlaget) Asbjørn Jensen har anvendt i sin undersøgelse.
Der er  

 her ikke blot tale om en formelt præget indvending og uenighed med  

 undersøgeren.
Efter min mening (. . . . .) har den anvendte metode haft  

 væsentlige konsekvenser for de forhold Asbjørn Jensen har valgt at undersøge  

 - og hermed for de mangler som hans rapporter m.v. efter min opfattelse lider  

 af.
En mere stringent og konsekvent metode ville ikke have efterladt  

 væsentlige ubesvarede spørgsmål f.eks. vedrørende den øverste politiledelses  

 eventuelle ansvar, eller vedrørende skudepisoden på Sankt Hans Torv.« 1.2. Regeringen finder, at kritikken fra Folketingets Ombudsmand må føre  

 til, at der gennemføres en ny og bredere undersøgelse af Nørrebro-sagen.
 Det foreliggende lovforslag har til formål at etablere en sådan ny  

 undersøgelse.
 Det foreslås, at der nedsættes en særlig undersøgelseskommission bestående  

 af tre personer til at gennemføre undersøgelsen.
Lovforslaget indeholder nærmere regler om kommissionens opgaver,  

 virksomhed og beføjelser.
Efter forslaget er undersøgelseskommissionens  

 opgaver ikke begrænset til en undersøgelse og klarlæggelse af et  

 begivenhedsforløb.
Kommissionen skal også udtale sig om et eventuelt retligt  

 ansvar for enkeltpersoner.
 Om forslagets nærmere indhold henvises i øvrigt til pkt. 2 om hovedpunkter  

 i lovforslaget og til forslagets bemærkninger til de enkelte bestemmelser.
2. Hovedpunkter i lovforslaget En gennemførelse af lovforslaget vil indebære, at der nedsættes en særlig  

 undersøgelseskommission bestående af 3 medlemmer, der udpeges af  

 justitsministeren.
Ingen af medlemmerne må være dommer.
Formanden og  

 yderligere et medlem udpeges efter indstilling fra Advokatrådet.
Det tredje  

 medlem udpeges efter en fælles indstilling fra Det Juridiske Fakultet ved  

 Københavns Universitet og Juridisk Institut ved Århus Universitet.
 Kommissionen skal undersøge og klarlægge tre forskellige forløb og  

 spørgsmål:
1) selve begivenhederne på Nørrebro den 18. og 19. maj 1993, dvs. de samme  

 forhold, der var omfattet af kommissoriet for daværende rigsadvokat Asbjørn  

 Jensens undersøgelse, 2) omstændighederne omkring udformningen af kommissoriet for Asbjørn  

 Jensens undersøgelse og rækkevidden af kommissoriet for så vidt angår  

 spørgsmålet om, på hvilken måde oplysninger vedrørende Københavns Politi  

 skulle tilvejebringes, samt 3) de drøftelser og andre kontakter om tilrettelæggelsen af undersøgelsen,  

 der fandt sted mellem Asbjørn Jensen og Justitsministeriet, Københavns Politi  

 samt Dansk Politiforbund.
 På grundlag af undersøgelsen og klarlæggelsen af de nævnte forløb og  

 spørgsmål skal undersøgelseskommissionen udtale sig om, hvorvidt der af  

 personer i offentlig tjeneste er begået fejl eller forsømmelser, der kan give  

 anledning til, at et retligt ansvar søges gennemført f.eks. i form af en  

 tjenestemandssag.
Undersøgelseskommissionen oplyser sagen dels ved hjælp af foreliggende  

 materiale, dels ved at lade involverede personer indkalde til at afgive  

 forklaring i retten.
Undersøgelseskommissionen kan endvidere anmode særligt  

 sagkyndige om en udtalelse eller anden bistand til brug for undersøgelsen.
Forklaring afgives efter reglerne i retsplejeloven, dog således at  

 retsplejelovens § 169 ikke finder anvendelse.
Afhøringen foretages af  

 undersøgelseskommissionens medlemmer eller den person, der er udpeget hertil.  

 Forklaring afgives i retsmøder, der er offentlige.
Undersøgelseskommissionen afslutter sit arbejde med afgivelsen af en  

 beretning.
Beretningen afleveres til justitsministeren, der offentliggør den.
3. Forslagets økonomiske og administrative konsekvenser Gennemførelsen af den foreslåede undersøgelse vil indebære en række  

 udgifter.
Heraf kan bl.a. nævnes vederlæggelse af undersøgelseskommissionens  

 medlemmer, udspørger og sekretariat, herunder eventuel substitution i de  

 pågældendes hovedstillinger, udgifter til dommer, protokolfører, lokaler m.v.  

 i forbindelse med afhøringer i Københavns Byret, udgifter til bisiddere,  

 eventuelle udgifter til sagkyndig bistand samt kontorholdsudgifter m.v.  

 Vederlæggelsen af undersøgelseskommissionens medlemmer fastsættes af  

 Justitsministeriet efter drøftelse med Finansministeriet.
Udgifterne i  

 forbindelse med undersøgelseskommissionens virksomhed afholdes af statskassen  

 i overensstemmelse med de retningslinier, der gælder for undersøgelsesretter.  

 Udgifterne afholdes af Justitsministeriets konto for strafferetspleje m.v.
Bemærkninger til de enkelte bestemmelser Til § 1 Bestemmelsen fastsætter, hvordan undersøgelseskommissionen skal  

 sammensættes.
Advokatrådet skal indstille to personer med angivelse af, hvem af de to  

 der indstilles udpeget som formand, mens universiteterne i fællesskab alene  

 skal indstille en person.
Advokatrådet og universiteterne er ikke afskåret  

 fra at indstille jurister uden for deres egen kreds.
Ingen af de indstillede  

 må dog være dommer.
Endvidere gælder det, at de personer, der indstilles,  

 skal være uvildige og uafhængige i forhold til de myndigheder og personer,  

 hvis forhold skal undersøges, jf. forslagets § 1, stk. 3. Der må således ikke  

 foreligge omstændigheder, der er egnede til at rejse tvivl om medlemmernes  

 fuldstændige upartiskhed.
Der skal som nævnt ikke foretages alternative indstillinger.
Det følger  

 heraf, at reglerne i ligestillingslovgivningen om indstilling af både en mand  

 og en kvinde ikke finder anvendelse.
Indstillingerne er offentligt  

 tilgængelige.
Selv om det formelt er justitsministeren, der udpeger medlemmerne,  

 forudsættes det, at ministeren følger de indstillinger, der fremkommer fra  

 Advokatrådet og universiteterne.
Indstilles en person, der ikke opfylder  

 betingelserne for at blive medlem af kommissionen, f.eks. fordi den  

 pågældende ikke kan anses for uvildig og uafhængig, kan justitsministeren  

 ikke selv udpege andre personer.
I en sådan situation må justitsministeren  

 anmode om en ny indstilling.
Den i § 1, stk. 2, 1. pkt., nævnte person, der skal bistå kommissionen med  

 at foretage afhøringer i retten, forudsættes udpeget efter aftale med  

 kommissionen.
Den pågældende skal ligesom kommissionens medlemmer være  

 uvildig og uafhængig i forhold til de myndigheder og personer, hvis forhold  

 skal undersøges.
Det samme gælder for kommissionens sekretariat.
Til § 2 I bestemmelsen fastsættes det, hvilke opgaver undersøgelseskommissionen  

 skal udføre.
 Kommissionens opgaver (kommissorium) omfatter dels en beskrivende del  

 (»fact finding«), dels en ansvarsbedømmelsesdel.
 Den beskrivende del, der er angivet i bestemmelsens stk. 1, omfatter 3  

 led.
 For det første skal kommissionen undersøge og klarlægge det samlede  

 begivenhedsforløb i forbindelse med urolighederne på Nørrebro den 18. og 19.  

 maj 1993. Denne del svarer til de forhold, der var omfattet af kommissoriet  

 for Asbjørn Jensens undersøgelse.
Kommissionen skal foretage en ny selvstændig undersøgelse af  

 begivenhederne på Nørrebro og de forhold, der havde betydning for  

 begivenhedsforløbet.
Undersøgelsen skal således bl.a. omfatte spørgsmål om de  

 ledelsesmæssige dispositioner, herunder med hensyn til politiets uddannelse,  

 udrustning, beredskab, planlægning m.v. i relation til begivenheder af den  

 art, der fandt sted på Nørrebro.
Undersøgelsen og klarlæggelsen af det samlede begivenhedsforløb omfatter  

 også en beskrivelse af de menige politifolks forhold.
På dette punkt er  

 kommissionens opgave således ikke begrænset til den kreds af personer, i  

 forhold til hvilken kommissionen efter bestemmelsens stk. 2 skal udtale sig  

 om et eventuelt retligt ansvar, jf. nedenfor.
For det andet skal kommissionen undersøge og klarlægge omstændighederne  

 omkring udformningen af kommissoriet for den undersøgelse, der blev  

 gennemført af Asbjørn Jensen, og klarlægge rækkevidden af kommissoriet, for  

 så vidt angår spørgsmålet om, på hvilken måde oplysninger vedrørende  

 Københavns Politi skulle tilvejebringes.
Dette punkt omfatter bl.a.  

 drøftelser mellem den daværende justitsminister, rigsadvokaten og en kreds af  

 embedsmænd på et møde i Justitsministeriet den 25. maj 1993.
Endelig skal kommissionen undersøge og klarlægge de drøftelser og andre  

 kontakter om tilrettelæggelsen af undersøgelsen, der fandt sted mellem  

 Asbjørn Jensen og Justitsministeriet, Københavns Politi samt Dansk  

 Politiforbund.
Dette led omfatter ikke blot drøftelser m.v., hvori Asbjørn  

 Jensen deltog, men også drøftelser mellem f.eks.
Justitsministeriet og Dansk  

 Politiforbund om undersøgelsens gennemførelse.
 De to sidstnævnte punkter skal ses i sammenhæng med, at Folketingets  

 Ombudsmand i sin redegørelse af 29. januar 1996 har peget på en række  

 forhold, der efter ombudsmandens opfattelse kan medvirke til at svække  

 tilliden til uvildigheden af Asbjørn Jensens undersøgelse.
Det fremgår af bestemmelsens stk. 2, at undersøgelseskommissionens opgaver  

 ikke er begrænset til en undersøgelse og klarlæggelse af, hvad der faktisk er  

 passeret.
Efter stk. 2 skal kommissionen således tillige udtale sig om,  

 hvorvidt der af personer i offentlig tjeneste (dog ikke for så vidt angår de  

 menige politifolk på Nørrebro) er begået fejl eller forsømmelser, der kan  

 give anledning til, at et retligt ansvar - disciplinært ansvar eller  

 eventuelt strafansvar - søges gennemført.
Finder kommissionen, at der ikke er  

 tale om fejl og forsømmelser af den angivne karakter, men at de vurderede  

 handlemåder er uhensigtsmæssige, kritisable eller lignende, er kommissionen  

 ikke afskåret fra at give udtryk herfor.
 Denne vurdering af et eventuelt personligt ansvar omfatter med den nævnte  

 begrænsning alle involverede personer i offentlig tjeneste, herunder  

 politiledere og embedsmænd, uanset om de pågældende fortsat fungerer i de  

 pågældende stillinger.
For personer, der er fratrådt deres stillinger i den statslige  

 forvaltning, skal vurderingerne dog foretages og udformes i lyset af, at der  

 ikke længere er mulighed for i givet fald at gennemføre tjenestemandssager  

 mod de pågældende.
Den angivne begrænsning indebærer, at kommissionen ved  

 formuleringen af en eventuel kritik ikke kan udtale, at der efter  

 kommissionens opfattelse foreligger en tjenesteforseelse af en sådan  

 karakter, at der ville have været grundlag for at søge et disciplinært ansvar  

 gennemført, hvis den pågældende fortsat havde været ansat i den statslige  

 forvaltning.
Baggrunden for denne begrænsning er, at den pågældende som nævnt  

 ikke vil have mulighed for at få et sådant belastende udsagn fra kommissionen  

 efterprøvet under en efterfølgende tjenestemandssag.
 Den ovennævnte vurdering af enkeltpersoners forhold omfatter ikke alene  

 spørgsmål af politimæssig karakter i forbindelse med urolighederne på  

 Nørrebro, jf. § 2, stk. 1, nr. 1. Kommissionen skal også foretage en sådan  

 vurdering med hensyn til de spørgsmål vedrørende udformningen og  

 gennemførelsen af Asbjørn Jensens undersøgelse, der er nævnt i § 2, stk. 1,  

 nr. 2 og 3. Kommissionen skal ikke herudover vurdere Asbjørn Jensens  

 undersøgelse.
Kommissionen har som nævnt ikke til opgave at foretage vurderinger af et  

 eventuelt personligt ansvar hos de menige politifolk på Nørrebro.
Med menige  

 politifolk sigtes alene til politifolk uden kommando- og ledelsesbeføjelser.  

 Delingsførere, lederen af uropatruljen m.v. er således ikke omfattet af  

 udtrykket »menige politifolk«.
Grundlovens § 61, 2. pkt., indeholder et forbud mod at nedsætte  

 særdomstole med dømmende myndighed.
Kommissionen har derfor ikke adgang til  

 at træffe bindende afgørelser om et eventuelt personligt ansvar for  

 involverede personer.
Når kommissionens beretning foreligger, må de  

 pågældende myndigheder, herunder ansættelsesmyndigheder, tage stilling til,  

 hvilke konsekvenser der skal drages af kommissionens udtalelser om sådanne  

 ansvarsspørgsmål.
Til § 3 Bestemmelsen fastslår den generelle regel, at kommissionen selv træffer  

 bestemmelse om undersøgelsens nærmere tilrettelæggelse.
Bestemmelsen er et  

 udslag af kommissionens funktionelle uafhængighed.
I den forbindelse åbner  

 bestemmelsen mulighed for, at kommissionen kan bestemme, at materiale, som er  

 tilvejebragt i forbindelse med Asbjørn Jensens undersøgelse, skal indgå i  

 undersøgelsen.
Bestemmelsen giver endvidere mulighed for, at kommissionen kan  

 anmode særligt sagkyndige om en udtalelse eller anden bistand til brug for  

 undersøgelsen.
Til § 4 For at sikre, at undersøgelseskommissionen kan få alle relevante  

 oplysninger frem, er det i bestemmelsen fastsat, at myndigheder og personer  

 er forpligtet til at udlevere dokumenter og andet foreliggende materiale, når  

 kommissionen anmoder om det.
Det er efter den foreslåede bestemmelse ikke et krav, at kommissionen skal  

 kunne specificere de dokumenter, der kræves udleveret.
Kommissionen kan på  

 samme måde som en undersøgelsesret ved undersøgelsens start anmode de berørte  

 myndigheder og personer om at udlevere alt relevant materiale til  

 kommissionen.
Bliver kommissionen bekendt med eksistensen af dokumenter m.v.,  

 som den ikke har modtaget i henhold til den indledende udleveringsbegæring,  

 vil kommissionen specifikt kunne anmode om at få udleveret det pågældende  

 materiale.
Den foreslåede udleveringspligt omfatter alt foreliggende materiale,  

 herunder også materiale tilvejebragt i forbindelse med Asbjørn Jensens  

 undersøgelse.
Pligten til at udlevere materiale gælder, selv om materialet er  

 internt.
Det forudsættes, at internt materiale ikke mister sin interne  

 karakter ved at blive udleveret til kommissionen.
Dette svarer til, hvad der  

 antages at gælde ved udlevering af internt materiale til undersøgelsesretter.
 Hvis offentligt ansatte undlader at opfylde pligten til at udlevere  

 foreliggende materiale til kommissionen, vil der være tale om en  

 tjenesteforsømmelse, der vil kunne medføre disciplinært ansvar og i grove  

 tilfælde strafansvar efter straffelovens § 156 eller § 157. For ministres  

 vedkommende vil en sådan pligttilsidesættelse efter omstændighederne kunne  

 indebære en overtrædelse af ministeransvarlighedslovens § 5. På den baggrund  

 findes der ikke behov for en særlig regel med henblik på gennemtvingelse af  

 udleveringspligten.
Til § 5 Efter bestemmelsen kan undersøgelseskommissionen anmode Københavns Byret  

 om at indkalde personer til at afgive forklaring for retten.
Forklaring afgives efter reglerne i retsplejeloven.
Retten afgør, om de  

 personer, der indkaldes, er forpligtet til at afgive forklaring, og om  

 forklaring afgives under strafansvar.
 De indkaldte har som udgangspunkt vidnepligt, jf. retsplejelovens § 168,  

 og vidnerne afgiver normalt forklaring under strafansvar, jf. straffelovens §  

 158. Over for modvillige vidner kan retten anvende de almindelige  

 tvangsmidler, jf. retsplejelovens § 178.
Vidnepligten er undergivet de almindelige begrænsninger i retsplejeloven,  

 jf. retsplejelovens §§ 169-172. Vidneudelukkelsesgrunden i retsplejelovens §  

 169 (om tavshedspligt i det offentliges interesse) finder dog ikke  

 anvendelse.
Det er derfor ikke nødvendigt, at vedkommende myndighed  

 (minister) giver samtykke til, at en embedsmand afgiver forklaring for  

 retten.
 Ingen kan forpligtes til at afgive vidneforklaring, hvis den pågældende  

 herved vil udsætte sig selv for straf eller tab af velfærd, jf.  

 retsplejelovens § 171, stk. 2, nr. 1.
Retten vejleder, hvis omstændighederne giver grund dertil, vidnerne om  

 indholdet af reglerne om vidneudelukkelse og vidnefritagelse, jf.  

 retsplejelovens § 173, stk. 1. Inden vidnet afhøres, sikrer retten sig, at  

 der ikke er noget til hinder for vidneforklaringens afgivelse.
Retten  

 pålægger derefter vidnet at tale sandhed og gør vidnet bekendt med  

 strafansvaret for afgivelse af falsk forklaring, jf. retsplejelovens § 181.
 Det forudsættes, at personer, som kan risikere et disciplinært eller  

 strafferetligt ansvar, afhøres med tilkendegivelse om, at de ikke har pligt  

 til at udtale sig, og at forklaring afgives uden sædvanligt strafansvar.
 Afhøringerne foretages af undersøgelseskommissionens medlemmer eller den  

 person, der er udpeget efter § 1, stk. 2, 1. pkt.
 Hovedindholdet af forklaringen optages i retsbogen, jf. retsplejelovens §  

 186, stk. 2. Det forudsættes, at retten sender en gratis udskrift af  

 retsbogen vedrørende de afgivne forklaringer til undersøgelseskommissionen og  

 til den, der har afgivet den pågældende forklaring.
Forklaring afgives i retsmøder, der er offentlige.
Begrundelsen herfor er  

 navnlig sagens hidtidige forløb, hvor stort set alt foreliggende materiale i  

 sagen er gjort offentligt tilgængeligt.
Hertil kommer, at der er gennemført  

 en række straffesager mod aktivister m.fl.
Disse sager er behandlet for åbne  

 døre.
De personer eller grupper af personer, der er eller forventes indkaldt til  

 at afgive forklaring i retten, har ret - men ikke pligt - til at antage en  

 bisidder til at bistå under sagen.
De pågældendes faglige organisationer kan  

 også antage en bisidder for medlemmerne.
Det forudsættes, at kommissionen udleverer en kopi af alt relevant  

 materiale til bisidderne, herunder også udskrift af afgivne forklaringer.  

 Bisidderne har ret til at overvære alle retsmøder.
Bisidderen vil i  

 forbindelse med afhøring have adgang til at stille spørgsmål.
 Det forudsættes endvidere, at kommissionen i tilfælde, hvor der kan blive  

 spørgsmål om at give udtryk for, at der efter kommissionens opfattelse er  

 handlet kritisabelt eller på en måde, der kan give anledning til, at et  

 retligt ansvar søges gennemført, underretter de pågældende skriftligt herom  

 med en angivelse af, hvad de mulige kritikpunkter nærmere går ud på.  

 Grundlaget for en sådan underretning vil typisk først være til stede, når  

 kommissionen har klarlagt det samlede begivenhedsforløb eller væsentlige dele  

 heraf.
 Bisidderne har på grundlag heraf adgang til i skriftlige indlæg at  

 kommentere de rejste kritikpunkter, inden kommissionen foretager den endelige  

 vurdering af sagen.
Denne retssikkerhedsgaranti skal ses på baggrund af, at det har været et  

 væsentligt kritikpunkt mod de hidtidige undersøgelser ved undersøgelsesretter  

 m.v., at de implicerede ikke har fået at vide, hvad de eventuelt bebrejdes,  

 inden undersøgelsesretten har afgivet sin beretning.
De pågældende har derfor  

 ikke over for undersøgelsesretten haft reel mulighed for at forsvare sig mod  

 den pågældende kritik.
 Den foreslåede ordning blev introduceret under en konference på  

 Christiansborg den 2. februar 1996 af formanden for Udvalget vedrørende  

 Undersøgelsesorganer, professor Lars Nordskov Nielsen.
 Udgifter til bisiddere dækkes efter de regler, der gælder for refusion af  

 udgifter til bisiddere ved undersøgelsesretter.
Til § 6 Undersøgelseskommissionen etableres med status som en offentlig myndighed.  

 Kommissionen er imidlertid et undersøgelsesorgan, som oprettes ved lov, og  

 som alene har en bestemt opgave, nemlig at belyse en nærmere angiven sag.  

 Kommissionen er således ikke en almindelig offentlig myndighed, der skal  

 udføre forvaltningsretlige opgaver.
Der er derfor ikke behov for, at  

 kommissionen omfattes af den forvaltningsretlige lovgivning.
I overensstemmelse hermed er det i den foreslåede bestemmelse i § 6  

 udtrykkeligt fastsat, at lov om offentlighed i forvaltningen,  

 forvaltningsloven og ombudsmandsloven ikke gælder for den virksomhed, der  

 udøves af kommissionen.
Dette indebærer bl.a., at der ikke vil være adgang  

 til aktindsigt i den underretning om mulige kritikpunkter, der er omtalt  

 ovenfor i bemærkningerne til § 5.
Til § 7 I bestemmelsen fastsættes det, at undersøgelseskommissionen skal afgive en  

 beretning om resultatet af sin undersøgelse.
Beretningen afleveres til  

 justitsministeren, der offentliggør den.
 Under hensyn til det hidtidige lange forløb vil det være ønskeligt, at  

 kommissionen afslutter sit arbejde så hurtigt, som det er forsvarligt.
Til § 8 Bestemmelsen angiver tidspunktet for lovens ikrafttræden.
