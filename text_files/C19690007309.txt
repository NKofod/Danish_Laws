 (Til de skattelignende myndigheder).
 Hermed følger eksemplarer af lov nr. 104 af 29. marts 1969 om ændring af  

 ligningsloven.
 Til de stedfundne ændringer og tilføjelser til ligningsloven bemærkes:
 Til § 14A.
 1. Lejeværdien for ejendomme, der kun indeholder een  

 selvstændig lejlighed, som tjener til bolig for ejeren, er med virkning for  

 indkomståret 1969 forhøjet fra 2,75 pct. til 3 pct. af ejendomsværdien ved  

 13. alm. vurdering eller en senere vurdering inden 14. alm. vurdering.
 Der erindres om, at lejeværdien for indkomståret 1970 skal ansættes til  

 3,25 pct. af ejendomsværdien ved 13. alm. vurdering eller en senere vurdering  

 inden 14. alm. vurdering, jfr. § 1, nr. 10, i lov nr. 191 af 31. maj 1968  

 (ændringer af ligningsloven som følge af kildeskattens ikrafttræden).
Ved indkomstopgørelsen for indkomståret 1969 og senere indkomstår vil det  

 i en del tilfælde kunne forekomme, at der ikke foreligger nogen  

 ejendomsvurdering før 14. alm. vurdering.
Regler om, hvorledes lejeværdien  

 skal ansættes i sådanne tilfælde, ventes gennemført senere.
 Til §§ 14C og 14E.
2. Efter de hidtil gældende regler i ligningslovens §  

 14C skulle der svares en afgift på 30 pct. af bundne lejebeløb, der i medfør  

 af § 33, stk. 3, i lov om midlertidig regulering af boligforholdene frigives  

 i anledning af den berettigedes død, konkurs eller tvangsakkord.
Ved et den  

 11. december 1968 fremsat lovforslag om ændring af boligreguleringsloven er  

 det imidlertid foreslået at ændre § 33, stk 3, således at frigivelse også kan  

 ske i tilfælde af et boligselskabs likvidation.
Ligningslovens § 14C, stk. 1,  

 er derfor ændret, således at afgiftspligten gælder i alle tilfælde, hvor der  

 sker frigivelse efter boligreguleringslovens § 33, stk. 3. Bestemmelsen vil  

 herefter også omfatte frigivelse i forbindelse med et boligselskabs  

 likvidation, såfremt den herom foreslåede lovændring gennemføres.
 Som følge af den nævnte ændring er tilfælde af et boligselskabs  

 likvidation også nævnt i en tilføjelse til ligningslovens § 14E, stk. 2.
 Til § 27B.
3. § 27B indeholder særlige regler om den  

 skattemæssige behandling af investeringstilskud, der ydes efter § 11 i lov om  

 egnsudvikling.
Denne bestemmelse, der er indsat i egnsudviklingsloven ved en  

 lovændring i februar 1969, er trykt som bilag til dette cirkulære.
De nævnte tilskud skal medregnes ved opgørelsen af den skattepligtige  

 indkomst inden for en 10-årsperiode, der begynder med det indkomstår, hvori  

 den skattepligtige erhverver tilskuddet.
For skattepligtige personer begynder  

 10-årsperioden dog tidligst med indkomståret 1970.
Den skattepligtige kan selv vælge, hvor stor en del af tilskudsbeløbet han  

 vil medregne i indkomsten for de enkelte år inden for 10-årsperioden.
Har han  

 een gang indtægtsført et tilskudsbeløb, kan det dog ikke senere overføres til  

 et andet år.
Tilskudsbeløb, der endnu ikke er medregnet i den skattepligtige indkomst,  

 skal for regnskabsførende skatteydere opføres som en særlig passivpost i  

 statusopgørelsen.
Ikke-regnskabsførende skal oplyse beløbet i selvangivelsen.
§ 27B, stk. 3, indeholder regler om, hvorledes der skal forholdes, hvis  

 tilskudsbeløbet kræves tilbagebetalt efter § 11, stk. 3, i  

 egnsudviklingsloven.
Et sådant tilbagebetalingsbeløb skal fortrinsvis  

 fradrages i den del af tilskudsbeløbet, der endnu ikke er medregnet i den  

 skattepligtige indkomst, og som derfor (for regnskabsførende) henstår på den  

 særlige passivpost, der er omtalt ovenfor.
Er tilbagebetalingsbeløbet større  

 end det beløb, der står på passivposten, fradrages det overskydende beløb i  

 den skattepligtige indkomst for det indkomstår, hvori skatteyderen tilpligtes  

 at tilbagebetale beløbet.
Denne fremgangsmåde medfører, at  

 tilbagebetalingsbeløbet kun kommer til fradrag i indkomsten i det omfang,  

 hvori det tidligere er medregnet i den skattepligtige indkomst.
 Reglerne om den skattemæssige behandling af investeringstilskud kan i  

 visse tilfælde få betydning allerede ved indkomstopgørelsen for skatteåret  

 1969-70, jfr. ændringslovens § 2, stk. 3. Hvis f.eks. et aktieselskab for det  

 nævnte skatteår skal skatteansættes efter indkomsten i et indkomstår, der  

 udløber efter ikrafttrædelsen af de stedfundne ændringer i  

 egnsudviklingsloven, kan det således tænkes, at selskabet erhverver et  

 investeringstilskud inden indkomstårets udgang.
 Skattedepartementet, den 15. april 1969.
Hans P.
Gøtrik.
/ J.
Gansted.
 Bilag.
 Uddrag (§ 6, stk. 1 og 2, og § 11) af lov om egnsudvikling, jfr.  

 lovbekendtgørelsen nr. 56 af 25. februar 1969.
 (Udelades her).
