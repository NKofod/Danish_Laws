Nr BTL 196 Betænkning over Forslag til lov om ændring af borgerlig straffelov,  

 kriminallov for Grønland og lov om forbud mod forskelsbehandling på grund af  

 race m.v. (Forbud mod diskrimination på grund af seksuel orientering)   

 Nr L 196 1986-87, 1. samling Afgivet af retsudvalget Afgivet: 19870430 Udvalget har behandlet lovforslaget i en række møder.
Udvalget har endvidere modtaget skriftlig henvendelse fra Landsforeningen for bøsser og lesbiske, Forbundet af 1948.
Et FLERTAL (Socialdemokratiets, Socialistisk Folkepartis og Det Radikale Venstres medlemmer af udvalget) indstiller lovforslaget til VEDTAGELSE med de af udvalget stillede ændringsforslag.
Et MINDRETAL INDEN FOR FLERTALLET (Socialdemokratiets og Socialistisk Folkepartis medlemmer af udvalget) ønsker endvidere at udtale, at mindretallet er opmærksom på, at byretsdommen af 24. april 1987 over TV-Avisens chef og en journalist ved TV-Avisen kan give anledning til principielle overvejelser om antidiskriminationsbestemmelsers indvirkning på pressens ytringsfrihed.
Mindretallet finder imidlertid, at sådanne overvejelser er nærværende lovforslag uvedkommende, idet dette udelukkende omhandler afgrænsningen af de persongrupper, som bestemmelserne skal omfatte.
Dertil kommer, at mindretallet ikke finder, at en byretsdom rimeligt kan danne grundlag for deciderede overvejelser om en ændring af lovgivningen eller af et lovforslag, der i forvejen er under behandling, navnlig ikke når den afsagte dom er anket til højere instans og når lovforslaget i øvrigt er uden betydning for den retstilstand, som pressen er underkastet.
Et MINDRETAL (Det Konservative Folkepartis, Venstres og Centrum-Demokraternes medlemmer af udvalget) vil undlade at stemme for lovforslaget, men kan stemme for det af udvalget stillede ændringsforslag.
 Mindretallet ønsker endvidere at udtale følgende:
Mindretallet finder, også under hensyn til byretsdommen af 24. april 1987 over TV-Avisens chef og en journalist ved TV-Avisen, den yderligere indskrænkning i ytringsfriheden, som lovforslaget vil medføre, meget betænkelig.
Mindretallet finder endvidere, at vedtagelsen af lovforslaget vil kunne gribe forstyrrende ind i den åbne samfundsdebat, som vi alle er tilhængere af her i landet, uden at der efter mindretallets opfattelse er grund til at tro, at man med et forbud vil kunne opnå det ønskede formål, som mindretallet i øvrigt er enig i.
Hertil kommer, at man med vedtagelsen af dette forslag, påbegynder en lovgivningspraksis, hvorefter man i fremtiden også vil kunne kriminalisere andre anskuelser, som ud fra helt forståelige ideologiske motiver af et flertal i Folketinget anses for forkastelige.
Mindretallet finder i øvrigt, at eventuelle ændringer, der har til formål af forbedre de homoseksuelles retsstilling, bør afvente den betænkning, som kommissionen til belysning af de homoseksuelles rettigheder snart må forventes at afgive.
Et ANDET MINDRETAL (Kristeligt Folkepartis medlem af udvalget) indstiller lovforslaget til FORKASTELSE ved 3. behandling, men kan stemme for det af udvalget stillede ændringsforslag.
Mindretallet vil i øvrigt nærmere redegøre for sin stillingtagen ved 2.
 behandling.
Ændringsforslag Af UDVALGET:
Til § 2 1) Paragraffen udgår.
Til § 5 2) I STK. 2 ændres »3« til: »2« (2 steder).
BEMÆRKNINGER Til nr. 1 Det foreslås at undlade at ændre den grønlandske kriminallov på nuværende tidspunkt under hensyn til, at § 2 i lovforslaget ikke forinden lovforslagets fremsættelse har været forelagt for de grønlandske myndigheder.
Til nr. 2 Den foreslåede ændring er en konsekvens af den under nr. 1 foreslåede ændring.
HAGEN HAGENSEN (KF) fmd.
ANNELISE GOTFREDSEN (KF) KAREN THURØE HANSEN (KF) GRETHE FENGER MØLLER (KF) BJØRN ELMQUIST (V) BIRTHE RØNN HORNBECH (V) BIRGITH MOGENSEN (CD) INGER STILLING PEDERSEN (KRF) OLE ESPERSEN (S) HENNING RASMUSSEN (S) KORNELIUSEN (S) TORBEN LUND (S) LISSA MATHIASEN (S) JIMMY STAHR (S) LENGER (SF) EBBA STRANGE (SF) nfmd.
BERNHARD BAUNSGAARD (RV) Partierne FP og VS havde ikke medlemmer i udvalget.
