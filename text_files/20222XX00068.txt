Skriftlig fremsættelse (25. januar 2023) Klima-, energi- og forsyningsministeren (Lars Aagaard):
 Herved tillader jeg mig for Folketinget at fremsætte:
Forslag til lov om ændring af lov om varmeforsyning (Overførsel af CO2-kvoter til statsstøttede CO2-fangstenheder og undtagelse af opvarmet vand fra geotermiske anlæg fra prisreguleringen) (Lovforslag nr.
L 24) Lovforslaget er en genfremsættelse af lovforslag nr.
L 36 (folketingsåret 2022-23, 1. samling), der blev fremsat af den tidligere regering (Socialdemokratiet) den 5. oktober 2022, jf.
Folketingstidende 2022-23, A, L 36 som fremsat.
Lovforslag nr.
L 36 bortfaldt ved udskrivelsen af valg til Folketinget.
Siden den tidligere fremsættelse er ikrafttrædelsesdatoen ændret fra den 1. januar 2023 til den 10. marts 2023.
Lovforslaget har til formål at implementere dele af Klimaaftale for energi og industri mv. 2020, dele af En køreplan for fangst, transport og lagring af CO2 af 14. december 2021 og Opfølgende aftale om prisregulering af geotermisk varme af 21. december 2021, i lov om varmeforsyning (varmeforsyningsloven) Lovforslaget indeholder to ændringer af varmeforsyningsloven.
 For det første foreslås, at overskydende gratis tildelte CO2-kvoter, hvor den eller de overskydende CO2-kvoter er opstået ved statslig støttet CO2-fangst, skal overføres til den statsstøttede CO2-fangstenhed, som skal lade værdien af den eller de overskydende CO2-kvoter indgå i beregningen af støttebeløbet.
Forslaget skal bidrage til at sikre, at der ikke udbetales ulovlig statsstøtte i forbindelse med bl.a.
CCUS-puljen.
Uden forslaget ville overskydende gratiskvoter skulle overføres til varmekunderne, hvilket ville medføre, at den statslige støtte til CO2-fangstanlæg ville gå til at nedsætte varmeprisen i strid med statsstøttereglerne.
For det andet foreslås det at give Forsyningstilsynet mulighed for at undtage levering af fjernvarme fra et geotermisk anlæg fra prisreguleringen i varmeforsyningsloven, når en række betingelser er opfyldt.
Blandt andet skal parternes aftale om levering af geotermisk varme indeholde den fornødne forbrugerbeskyttelse og friholde forbrugerne fra de risici, der er forbundet med forhold i undergrunden.
Med forslaget vil Forsyningstilsynet ikke kunne gribe ind i priser og betingelser for fjernvarme, der undtages fra prisreguleringen.
 Forslaget har til hensigt at øge incitamentet for udnyttelse af geotermi i stor skala i Danmark.
 Lovforslaget foreslås at træde i kraft den 10. marts 2023.
 Da lovforslaget indebærer erhvervsrettet lovgivning, er der opnået dispensation fra kravet om, at forslaget vedtages senest 4 uger før den 10. marts 2023. Som følge af tidspunktet for regeringsdannelsen er der opnået dispensation for de faste ikrafttrædelsestidspunkter 1. januar og 1. juli.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale forslaget til det Høje Tings velvillige behandling.
