Skriftlig fremsættelse (5. februar 2008) Finansministeren (Lars Løkke Rasmussen):
 Forslag til finanslov for finansåret 2008 (februar).
(Lovforslag nr.
L 57). Afledt af afholdelsen af Folketingsvalget den 13. november 2007 kunne finanslovforslaget for 2008 ikke færdigbehandles inden finansårets begyndelse.
Folketinget har derfor vedtaget en midlertidig bevillingslov for 2008, der gælder indtil finansloven for 2008 kan vedtages.
Nærværende finanslovforslag er nyt i forhold til det finanslovforslag, der blev fremsat i august 2007.  Når finansloven er vedtaget, vil den gælde for hele 2008, idet den midlertidige bevillingslov bortfalder.
Det vil sige de bevillinger, der gives på finansloven for 2008, og finanslovens øvrige bestemmelser vil have gyldighed for alle 12 måneder i 2008.  Finanslovforslaget består af et hovedbind og tre anmærkningsbind.
Hovedbindet består af finanslovforslagets tekst samt en redegørelse for budgettekniske retningslinier for dets udformning.
Der indgår desuden forskellige hjælpemidler i form af bl.a. ordforklaringer, opslagsvejledning og stikordsregister.
De tre anmærkningsbind indeholder detaljerede oplysninger om de enkelte konti i hovedbindet, herunder de budgetteringsforudsætninger der er anvendt.
I tilknytning til finanslovforslaget udgives en Budgetoversigt 1, der indeholder en redegørelse for finanslovforslagets indhold og dets udgiftspolitiske retningslinier.
Endvidere udgives en Økonomisk Redegørelse.
Idet jeg tillader mig også at henvise til dette materiale, indbyder jeg hermed Folketingets partier til samarbejde om finanslovforslaget for 2008.
