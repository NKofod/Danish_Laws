 I lov om valg til folketinget, jfr. lovbekendtgørelse nr. 366 af 10.  

 august 1970, og lov om kommunale valg, jfr. lovbekendtgørelse nr. 388 af 25.  

 juni 1973, er der tillagt vælgere, der er indsat i en af fængselsvæsenets  

 institutioner, ret til at afgive stemme på institutionen.
 Afstemningen skal ske efter regler, der fastsættes af indenrigsministeren,  

 idet det dog i valglovene er fastsat, AT stemmeafgivningen skal ske ved  

 indsendelse af stemmeseddel, AT stemmeafgivningen kan finde sted de sidste 3  

 uger før valgdagen, dog senest næstsidste søgnedag før valgdagen, og AT  

 stemmeafgivningen skal ske overfor lederen af den pågældende institution.
 Stemmeafgivningen kan finde sted på samtlige institutioner, såvel  

 statsfængsler og anstalter som arresthuse.
 1. DE STEMMEBERETTIGEDE.
Adgang til at afgive stemme på institutionen tilkommer ikke alene  

 personer, der er domfældte, men også anholdte og varetægtsfængslede.
Det  

 ansatte personale kan ikke afgive stemme på institutionen.
 2. STEMMELOKALERNE.
 Stemmeafgivningen skal ske over for en stemmemodtager, der skal være  

 institutionens leder eller en af denne dertil udpeget overordnet funktionær.
Stemmeafgivningen kan finde sted de sidste 3 uger før valgdagen, dog  

 senest næstsidste søgnedag før valgdagen, og inden for dette tidsrum vil  

 afstemningen på den enkelte institution kunne tilrettelægges således, at der  

 gives de indsatte adgang til nogle timer på en enkelt dag at komme til stede  

 i et særligt stemmelokale.
Ved større institutioner vil det antageligt være  

 praktisk at indrette sådanne lokaler på hver afdeling, således at  

 stemmeafgivningen finder sted afdelingsvis, eventuelt på hver sin dag.
 Såfremt forholdene taler derfor, kan stemmeafgivningen endvidere finde  

 sted i den indsattes opholdsrum.
 Derudover skal der være adgang til i hele afstemningsperioden at afgive  

 stemme på institutionslederens (stemmemodtagerens) kontor inden for normal  

 kontortid eller i et lokale i forbindelse med dette.
 3. AFSTEMMEMNINGSMÅDEN.
Stemmeafgivning sker ved indsendelse af stemmeseddel til  

 kommunalbestyrelsen i den kommune, hvor den indsatte er optaget på  

 valglisten.
Ved stemmeafgivningen skal anvendes det af indenrigsministeriet  

 fremstillede stemmemateriale, jfr. nedenfor under de enkelte valg.  

 Stemmematerialet kan rekvireres hos folkeregistrene, men det vil sikkert være  

 hensigtsmæssigt, om de større institutioner selv rekvirerer det fornødne  

 materiale ved henvendelse til Barfod og I.
Chr.
Petersen A/S, Fabriksparken  

 56, 2600 Glostrup, telefon (01) 45 15 16.
Til de indsatte, der ønsker at afgive stemme, udleverer stemmemodtageren  

 en stemmeseddel med tilhørende konvolut, følgebrev og omslag - ved kommunale  

 valg to stemmesedler med tilhørende konvolutter samt fælles følgebrev og  

 omslag.
Straks efter modtagelsen af stemmematerialet skal afstemningen  

 foretages, og stemmemodtageren skal påse, at stemmematerialet ikke fjernes af  

 den stemmende.
I det pågældende kontor eller i stemmelokalet skal der være  

 mulighed for, at de indsatte kan afgive deres stemme uset af andre.
Det vil  

 ikke være nødvendigt - i hvert fald ikke på de mindre institutioner - at  

 indrette egentlige stemmerum som på almindelige afstemningssteder; det er  

 tilstrækkeligt, at vælgerne kan få adgang til en enligtstående pult eller  

 lignende, hvor de ugeneret kan foretage stemmeafgivningen.
Er vælgeren blind  

 eller svagtsynet, eller er han af anden årsag ikke i stand til at foretage  

 afstemningen selv, må der på begæring ydes ham fornøden bistand ved  

 stemmeafgivningen.
Såfremt særlige forhold medfører, at en indsat ikke kan afgive stemme på  

 institutionslederens (stemmemodtagerens) kontor eller i det for den enkelte  

 afdeling indrettede stemmelokale, skal der gives ham adgang til at afgive  

 stemme i det lokale, hvor vedkommende opholder sig.
Med hensyn til  

 fremgangsmåden ved sådan stemmeafgivning gælder de samme regler som ved  

 stemmeafgivning i øvrigt, idet stemmemodtageren dog - såfremt der skal ydes  

 bistand ved stemmeafgivningen - skal være ledsaget at en dertil udpeget  

 person, således at den fornødne bistand ved stemmeafgivningen kan ydes.
 Afstemningen foretages iøvrigt på følgende måde:
A.
FOLKETINGSVALG.
 Stemmematerialet består af en hvid stemmeseddel indlagt i en blå konvolut,  

 et følgebrev samt et omslag (en stor gul konvolut).
 På stemmesedlen anfører vælgeren enten navnet på en af de opstillede  

 kandidater i den amts- eller storkreds, hvor vælgeren er opført på  

 valglisten, eventuelt med tilføjelse af partibetegnelsen, eller navnet på  

 eller bogstavbetegnelsen for et af de partier, der har kandidater på valg i  

 kredsen.
Når stemmesedlen er udfyldt, indlægger vælgeren sedlen i den dertil  

 hørende blå konvolut, som han tilklæber.
Derefter udfylder han følgebrevet og  

 underskriver dette i overværelse af stemmemodtageren, som derpå skal  

 underskrive den på følgebrevet optagne attest.
 Foruden stemmemodtagerens underskrift skal attesten forsynes med  

 institutionens stempel; haves et sådant ikke, skal navnet på den  

 attestudstedende myndighed anføres, f. eks. således: Arrestforvareren ved  

 arresthuset i X by.
Når attesten er underskrevet, nedlægger vælgeren konvolutten med  

 stemmesedlen og følgebrevet i omslaget (den store gule konvolut), som han  

 tilklæber og adresserer til kommunalbestyrelsen i den kommune, hvor han er  

 opført på valglisten.
Vælgeren udfylder dernæst den på bagsiden af omslaget  

 anbragte rubrik med tydelig angivelse af sit navn og sin nøjagtige bopæl i  

 den nævnte kommune.
Stemmemodtageren bør påse, at den nævnte rubrik er  

 udfyldt.
Endelig udfylder vælgeren den på forsiden af omslaget anbragte  

 rubrik, idet der her skal angives, at stemmesedlen vedrører folketingsvalg.  

 Omslaget skal derefter afleveres til stemmemodtageren, der foranlediger, at  

 dette fremsendes til vedkommende kommunalbestyrelse.
Vælgeren må selv betale  

 portoen, medmindre frankeringen sker ved institutionens foranstaltning.
Fremsendelse af brevstemmematerialet til kommunalbestyrelsen bør ske  

 snarest muligt efter afstemningens foretagelse.
For at forsendelse af  

 brevstemmemateriale kan udskilles fra anden post til kommunalbestyrelsen,  

 skal fremsendelsen ske i de originale omslag, der ikke må nedlægges i andre  

 kuverter.
B.
KOMMUNALE VALG.
 Stemmematerialet består af en hvid stemmeseddel indlagt i en blå konvolut  

 (kommunalbestyrelsesvalget) og en gul stemmeseddel indlagt i en gul konvolut  

 (amtsrådsvalget), et fælles følgebrev samt et omslag (en stor blå konvolut).
 Vælgere, der er bosat i Københavns eller Frederiksberg kommune, skal alene  

 afgive stemme til kommunalbestyrelsesvalget, og skal således ikke have  

 udleveret stemmeseddel til amtsrådsvalget, hvorfor den gule konvolut med  

 tilhørende stemmeseddel må udtages af brevstemmematerialet, inden dette  

 overgives til vælgeren.
 På de respektive stemmesedler anfører vælgeren enten listebetegnelsen  

 eller bogstavsbetegnelsen for den kandidatliste (parti), som han vil stemme  

 på, eller navnet på en af listens kandidater, evt. med tilføjelse af  

 listebetegnelsen eller bogstavbetegnelsen.
Når stemmesedlerne er udfyldt, indlægger vælgeren dem i de dertil hørende  

 konvolutter, som han tilklæber.
Derefter udfylder han følgebrevet og  

 underskriver dette i overværelse af stemmemodtageren, som derpå skal  

 underskrive den på følgebrevet optagne attest.
 Med hensyn til den videre fremgangsmåde for afstemningen henvises til det  

 ovenfor under A (folketingsvalg) anførte.
C.
FOLKEAFSTEMNING.
 Stemmematerialet består af en hvid stemmeseddel indlagt i en rød  

 (eventuelt orange) eller grøn konvolut, et følgebrev samt et onslag (en stor  

 gul konvolut). I modsætning til ved folketingetsvalg og kommunale valg er  

 stemmesedlen påtrykt ordene »Ja« og »Nej« over hinanden,  

 adskilt ved en trykt vandret streg.
 Afstemningen sker ved, at den pågældende vælger på stemmesedlen sætter  

 kryds ud for ordet »Ja«, såfremt han stemmer for det lovforslag  

 eller den lov, der er genstand for folkeafstemningen eller sætter kryds ud  

 for ordet »Nej«, såfremt han stemmer imod lovforslaget eller loven.
 I øvrigt henvises til det under A (folketingsvalg) anførte.
 Det påhviler lederen af vedkommende institution at foranledige, at elle  

 indsatte gøres bekendt med de muligheder, der er for at afgive stemme i  

 anstalten (arresthuset), og at der af stemmemodtageren gives dem den fornødne  

 mundtlige vejledning om fremgangsmåden ved stemmeafgivningen, ligesom der i  

 ethvert tilfælde, hvor der fremsættes ønske derom, må ydes den indsatte den  

 nødvendige bistand ved stemmeafgivningen.
 Såfremt nogen, der har afgivet stemme efter de ovenfor nævnte regler, dør  

 inden valgets afslutning, skal vedkommende kommunalbestyrelse straks  

 underrettes herom.
 Indenrigsministeriets cirkulære nr. 277 af 7. november 1970 om  

 stemmeafgivning ved folketingsvalg og folkeafstemning i fængselsvæsenets  

 institutioner ophæves.
 INDENRIGSMINISTERIET, DEN 9. JANUAR  

 1974.
Jac.
Sørensen.
/Vilh.
Brockmeyer.
