Nr BSF 33 Forslag til folketingsbeslutning om kontanthjælpsmodtageres ret til at  

 udføre ulønnet arbejde (slip de ledige løs) Fremsat af Lone Dybkjær (RV) Jørgen Estrup (RV) Vibeke Grønbæk (RV)  

 Marianne Jelved (RV) den 29. november 1991 Folketinget opfordrer socialministeren til i indeværende folketingssamling at foretage de nødvendige ændringer i love, bekendtgørelser m.v., der skaber mulighed for, at bistandshjælpsmodtagere, der har modtaget kontanthjælp i mere end 3 måneder, får mulighed for at påtage sig ulønnet arbejde. Ændringerne udarbejdes efter følgende retningslinjer:
 1. Der skal ikke foretages fradrag for ulønnet arbejde udført for  

 foreninger, organisationer m.v., der hovedsagelig betjener sig af frivillig,  

 ulønnet arbejdskraft.
 2. Der skal ikke foretages fradrag for udførelse af ulønnet kunstnerisk  

 virksomhed.
 3. Der skal ikke foretages fradrag for ulønnet arbejde udført her i landet  

 for offentlige, halvoffentlige eller private arbejdsgivere m.v., hvis der  

 foreligger en kontrakt, dersom indtjeningen ikke ville overstige den lediges  

 kontanthjælp, hvis den var beregnet på basis af den overenskomstmæssige  

 timeløn på det pågældende område.
 4. Der skal ikke foretages fradrag for ulønnet arbejde udført i udlandet  

 for offentlige, halvoffentlige eller private arbejdsgivere m.v., hvis der  

 foreligger en kontrakt.
 5. Den kontraktmæssige ansættelse kan ikke overstige 2 år.
 6. Der skal skabes øgede muligheder for deltagelse i undervisning uden  

 fortabelse af retten til kontanthjælp.
 7. Ændringerne skal gælde frem til 1996.
Bemærkninger til forslaget Almindelige bemærkninger Forslaget skal ses i sammenhæng med det samtidig fremsatte forslag  

 vedrørende dagpengesystemet, og der henvises til bemærkningerne hertil.
Grundprincippet for, at man kan modtage kontanthjælp, fordi man ikke har  

 arbejde eller andre indtægter, er, at man skal stå til rådighed for  

 arbejdsmarkedet.
Dette håndhæves på en sådan måde, at der bortset fra enkelte  

 konkrete undtagelser er tale om, at den ledige skal være totalt passiv.
Disse principper er tilrettelagt i en tid, hvor der ikke var tale om  

 større ledighed.
I en sådan situation kan de naturligvis være rigtige, men i  

 en tid med arbejdsløshed, hvor kontanthjælpsmodtagere står i bageste række,  

 virker bestemmelsen helt meningsløs, samtidig med at den totale passivitet er  

 direkte nedbrydende over for nogle, der ofte i forvejen føler deres  

 arbejdsløshed som et personligt nederlag.
 Forslaget indebærer, at kontanthjælpsmodtagere, der har været ledige i  

 mere end 3 måneder, får en mulighed for at påtage sig ulønnet arbejde og  

 uddannelse.
Bemærkninger til de enkelte punkter ad 1 Punktet indebærer, at den ledige kan påtage sig arbejde udført for  

 foreninger og organisationer m.v., der i hovedsagen betjener sig af  

 frivillig, ulønnet arbejdskraft.
ad 2 En stor del af den kunstneriske virksomhed, der udføres her i landet,  

 foregår uden at være i overensstemmelse med bistandslovens principper om at  

 stå til rådighed for arbejdsmarkedet.
Det er for eksempel typisk ved  

 teatervirksomhed, at alle prøver foregår, mens man modtager kontanthjælp.
Ved  

 premieren udgår man af bistandssystemet eller trækkes i hvert fald for det  

 beregnede antal timer, som man bruger på teaterstykket.
Tilsvarende kan siges  

 ved musik.
Her vil der også være tale om et fradrag i kontanthjælpen, når den  

 egentlige produktion begynder.
 Der vil ofte være tale om unge, der ikke har nogen mulighed for egentlig  

 beskæftigelse, og som man gennem dette system kriminaliserer.
 Det foreslås derfor, at det skal være muligt at udføre ulønnet kunstnerisk  

 virksomhed samtidig med, at man modtager kontanthjælp.
I tilfælde af indtjening kan denne på sædvanlig vis modregnes i  

 kontanthjælpen.
Forslaget skal derfor ses i sammenhæng med regeringens  

 forslag om aktivering af unge.
ad 3 Den overenskomstmæssige løn er i dag baseret på overenskomstmæssig timeløn  

 og timeantal.
En lang række organisationer har direkte forbud mod  

 deltidsarbejde.
Dette betyder, at alle ekstraordinære  

 beskæftigelsesforanstaltninger uvægerligt fører til offentlige merudgifter,  

 enten i form af løntilskud til de private arbejdsgivere, som så fylder op til  

 den overenskomstmæssige løn, eller gennem arbejdstilbud hos det offentlige,  

 som så får ekstraudgiften ved at refundere forskellen mellem den udbetalte  

 kontanthjælp og den overenskomstmæssige løn på det pågældende område.
 Forslagsstillerne finder ikke, at der er basis for offentlige merudgifter  

 og foreslår derfor, at de ledige skal kunne påtage sig arbejde til den  

 overenskomstmæssige timeløn, men kun i så mange timer, at det svarer til den  

 konkret udbetalte kontanthjælp.
 De ledige skal blive i bistandssystemet, således at der ikke bliver tale  

 om en flytning af de offentlige udgifter.
 De ledige vil, fordi der som hovedregel vil være tale om deltidsarbejde,  

 fortsat være motiveret til at søge fuldtidsarbejde, dersom det skulle vise  

 sig muligt.
ad 4 Punktet indeholder mulighed for, at man kan oppebære kontanthjælp ved  

 udstationering i udlandet.
ad 5 Det kan være hensigtsmæssigt med en tidsmæssigt begrænset periode.
ad 6 Ud over mulighederne i dag for at deltage i f.eks. undervisning på  

 daghøjskole, almen højskole og enkeltfags hf skal de ledige have mulighed for  

 i udvidet grad at deltage i enkeltfagskurser (hf samt folkeskolens  

 afgangsprøver).
ad 7 Regeringen og andre giver ofte udtryk for den opfattelse, at ledigheden  

 vil se markant anderledes ud på grund af en ændret tilgang til  

 arbejdsmarkedet i 1996. Det foreslås derfor, at ordningen gælder frem til  

 denne dato.
