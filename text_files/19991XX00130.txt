Skriftlig fremsættelse (2. december 1999) Økonomiministeren (Marianne Jelved):
 Herved tillader jeg mig for Folketinget at  

 fremsætte:
 Forslag til Lov om ændring af  

 lov om fondsmæglerselskaber, lov om investeringsforeninger og  

 specialforeninger og lov om ændring af lov om værdipapirhandel  

 m.v. og forskellige andre love. (Koncernregler, adskillelse af kundemidler  

 m.v.).
(Lovforslag nr.
L 114).
 Med lovforslaget udmøntes en række  

 anbefalinger fra Udvalget om den finansielle sektor efter år 2000.  

 Lovforslaget indebærer en styrkelse af tilsynet med finansielle  

 koncerner.
Der indføres krav om, at Finanstilsynet skal  

 godkende aktionærer, og at ledelsen skal opfylde krav om egnethed og  

 hæderlighed.
Derudover får Finanstilsynet mulighed for at  

 forlange afhændelse af kapitalandele, og at de finansielle virksomheder  

 udskilles i en koncern for sig.
Desuden sker der en harmonisering og en  

 udbygning af reglerne om koncerninterne transaktioner.
Bl.a. sker der en  

 udvidelse af kredsen af virksomheder, der er omfattet af reglerne.
Med henblik på at styrke muligheden for at styre de  

 samlede risici inden for en koncern foreslås en udvidelse af adgangen  

 til at videregive kundeoplysninger til finansielle virksomheders  

 moderselskaber.
Det er en betingelse, at videregivelsen er nødvendig  

 som et led i styringen af koncernens virksomheder, hvilket ikke omfatter  

 videregivelse til brug for  markedsføring eller kunderådgivning,  

  og at videregivelsen ikke vedrører oplysninger om kundens rent  

 private forhold.
Når der foreligger en afklaring vedrørende  

 Justitsministeriets lovforslag om behandling af personoplysninger, kan der  

 blive tale om at foreslå yderligere ændringer af reglerne i de  

 finansielle love om videregivelse af kundeoplysninger.
 Lovforslaget indebærer herudover, at de til et  

 fondsmæglerselskab indbetalte deposita og forskud fra kunder i en  

 konkurssituation - i det omfang midlerne faktisk er holdt adskilt fra  

 fondsmæglerselskabets øvrige midler - vil være et  

 separatistkrav.
Desuden foreslås det, at skatteaktiver - i lighed  

 med immaterielle aktiver - skal fratrækkes i forbindelse med et  

 fondsmæglerselskabs opgørelsen af den ansvarlige kapital.
For at  

 styrke muligheden for aktivt ejerskab lempes reglerne om finansielle  

 virksomheders, herunder fondsmæglerselskabers mulighed for at  

 udøve bestemmende indflydelse i ikke-finansielle virksomheder,  

 således at to finansielle virksomheder fra samme delsektor tilsammen  

 kan udøve bestemmende indflydelse.
 Med lovforslaget får erhvervsudviklingsforeninger  

 mulighed for at investere i unoterede værdipapirer gennem enheder, der  

 udelukkende investerer de modtagne midler i aktier og anparter i unoterede  

 aktieselskaber og anpartsselskaber.
 Endvidere præciseres bestemmelsen om Finanstilsynets  

 adgang til at foretage inspektioner uden retskendelse.
 Med disse bemærkninger og idet jeg i øvrigt  

 henviser til lovforslaget og bemærkningerne til dette, skal jeg  

 anbefale forslaget til de høje Tings velvillige behandling.
