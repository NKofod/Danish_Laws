 I henhold til en kontrakt afstod en forretningsdrivende den til hans  

 forretning hørende goodwill samtidig med afståelse af forretningslokaler til  

 en anden forretningsdrivende.
 Landsskatteretten kunne ikke godkende, at der skulle være tale om  

 beliggenhedsgoodwill, men anså beløbet som fortjeneste ved afståelse af  

 rettigheder, jf. lov om særlig indkomstskat m.v. § 2, nr. 5. Der blev bl.a.  

 lagt vægt på, at sælgeren fortsatte sin forretning i nærliggende lokaler, at  

 hans forretning havde haft stort underskud i 1984 med betalingsstandsning og  

 akkord til følge, og huslejen for de afståede lokaler var lav i forhold til  

 lejeniveauet i området.
 A klagede for indkomståret 1985 over de af amtsligningsrådet foretagne  

 ansættelser af hans skattepligtige almindelige og særlige indkomst, der  

 beroede på, at det af ham selvangivne salgsbeløb for goodwill, 290.000 kr.,  

 var anset for fortjeneste ved salg af rettigheder vedrørende lejekontrakt,  

 jf. lov om særlig indkomstskat § 2, nr. 5.
Det var oplyst, at klageren i juli 1985 ifølge købekontrakt havde solgt  

 den til hans herreekviperingsforretning hørende goodwill til B A/S for  

 290.000 kr.
Køberen var samtidig indtrådt i lejemålet vedrørende  

 forretningslokalerne.
Ejendommen tilhørte en bank, og det var en betingelse for handelen fra  

 køberens side, at denne kunne indtræde i lejemålet på uændrede vilkår, dog  

 med den ændring, at køberen kunne handle med et andet varesortiment.
Lejen  

 var 15.862 kr. plus a contovarme 2.700 kr. pr. kvartal, med aftalte  

 lejeforhøjelser.
Klageren havde overtaget forretningslokalerne i 1981 for 120.000 kr., der  

 var fordelt med 5.000 kr. på inventar og 115.000 kr. på goodwill.
Udlejeren  

 var samme bank, og lejen var da 45.000 kr. pr. år.
 Amtsligningsrådet havde bl.a. anført, at klageren havde fortsat sin  

 forretning i et nærliggende center, at der ikke kunne beregnes en positiv  

 goodwill, da forretningen havde givet et stort underskud i 1984, at  

 forretningen havde været under betalingsstandsning i 1984 -  

 betalingsstandsningen var afsluttet med en akkord med kreditorerne i 1985 på  

 273.036 kr. - og at køberen var en i forvejen i byen etableret forretning.
Rådet havde videre henvist til, at den aftalte leje var fundet at være lav  

 i forhold til det lejedes værdi, hvorfor den omhandlede afståelsessum måtte  

 anses for at være en kapitalisering af forskellen mellem lejen og det lejedes  

 reelle værdi.
Det lejedes værdi kunne på grundlag af de ved den 18.  

 almindelige vurdering anvendte etagemeterpriser ansættes til 100.000 kr. pr.  

 år.
Kapitaliseredes differencen mellem denne værdi og den aftalte husleje på  

 63.450 kr. pr. år med 8, fremkom en salgssum for rettighederne ifølge  

 lejekontrakten på 292.400 kr.
Herefter havde rådet fundet, at ingen del af  

 afståelsessummen kunne anses for at være goodwill.
Klagerens revisor påstod, at der forelå salg af beliggenhedsgoodwill.  

 Revisoren anførte over for amtsligningsrådets begrundelse for de foretagne  

 ansættelser, at det var muligt, at huslejen som beregnet af  

 skattemyndighederne kunne være aftalt til 100.000 kr., men den aftalte  

 husleje var ikke desto mindre 63.450 kr.
Denne husleje var aftalt mellem  

 banken som udlejer og forretningens nye indehaver som lejer.
Dette forhold  

 havde klageren ingen indflydelse på.
 Revisoren henviste videre til, at det var aftalt mellem parterne i  

 købekontrakten, at der forelå salg af goodwill.
 Landsskatteretten bemærkede, at en opgørelse på grundlag af klagerens  

 virksomheds driftsresultater i tiden før juli 1985 ikke ville udvise nogen  

 goodwill, samt at klageren videreførte den samme forretning i nærliggende  

 lokaler.
 Retten henviste videre til, at sagen havde været undergivet kontormæssig  

 behandling i rettens vurderingsafdeling, som havde udtalt, at der ikke på det  

 foreliggende var grundlag for at antage, at skattemyndighedernes beregnede  

 årlige husleje til 100.000 kr. var for høj.
Uanset den foreliggende købsaftale i sin indledning nævnte, at der blev  

 overdraget goodwill, fandt Landsskatteretten ikke, at klageren havde  

 dokumenteret eller antageliggjort, at han ved afståelsen havde mistet  

 goodwill, da ophør eller overdragelse af selve virksomheden ikke var sket.  

 Hertil kom, at virksomheden blev videreført i nærliggende lokaler.
Retten  

 henviste herved til Østre Landsrets dom af 3. december 1990 (»t &  

 s« nyt 1991, nr. 1, side 9).
 De påklagede ansættelser blev herefter stadfæstet.
 LV 1989, L 6.2.2.1.
