Offererstatningsloven § 18  krav om tilbagebetaling af udbetalt erstatning, nævnets j.nr.09-520-14456 Ansøger havde været udsat for trusler på sit arbejde og led som følge heraf et erhvervsevnetab på 65 pct.
Ansøger fremsatte som følge heraf krav om differencetabserstatning overfor nævnet.
Nævnet tilkendte ansøger 650.000 kr. i differencetabserstatning, beregnet som forskellen mellem den erstatning, som ansøger ville være blevet tilkendt efter erstatningsansvarsloven og den faktiske og kapitaliserede værdi, ansøger var berettiget til efter lov om arbejdsskadesikring.
Ansøger påklagede nævnets afgørelse, idet hun ønskede fastsat en højere differencetabserstatning, og nævnet gennemgik herefter sagen på ny.
I forbindelse med sagens fornyede behandling ved nævnet oplyste ansøgers arbejdsgivers forsikringsselskab til nævnet, at ansøger havde fået udbetalt et højere beløb i faktisk og kapitaliseret værdi end oprindelig oplyst til nævnet.
 Efter offererstatningslovens § 7, stk. 1, skal fra den erstatning, som nævnet tilkender i differencetabserstatning, trækkes forsikringsydelser.
Nævnet valgte derfor at tilbagekalde nævnets tidligere afgørelse og tilkende ansøger et mindre beløb i differencetabserstatning.
Nævnet besluttede herefter at modregne den for meget udbetalte differencetabserstatning i ansøgerens krav på godtgørelse for svie og smerte.
