Afslag på ansøgning om dispensation fra reglerne om unges arbejde med stoffer og materialer på produktionsskole Arbejdsmiljøklagenævnet har på møde den 27. april 2010 behandlet virksomhedens klage over Arbejdstilsynets afgørelse af 16. juni 2009. Arbejdstilsynet gav afslag på foreningens ansøgning om en generel dispensation fra bestemmelserne om unges arbejde med stoffer og materiale.
Nævnet traf følgende A F G Ø R E L S E Arbejdsmiljøklagenævnet er enig med Arbejdstilsynet i, at [navn udeladt] skal gives afslag på deres ansøgning om en generel dispensation fra forbudet mod unges arbejde med stoffer og materialer.
 Arbejdsmiljøklagenævnet fastholder således Arbejdstilsynets afgørelse af 16. juni 2009.
B E G R U N D E L S E Arbejdsmiljøklagenævnet finder, at unges ophold på en produktionsskole er at betragte som arbejde for en arbejdsgiver og dermed omfattet af reglerne i bekendtgørelsen om unges arbejde.
 Nævnet lægger i den forbindelse vægt på, at det arbejde, der udføres af elever på en produktionsskole, svarer til det arbejde, der udføres i almindelige virksomheder, idet eleverne i henhold til en kontrakt stiller deres personlige arbejdskraft til rådighed og er undergivet skolens instruktion og kontrol, ligesom skolen stiller arbejdsrum og tekniske hjælpemidler til rådighed for arbejdets udførelse.
Ifølge bekendtgørelsen om unges arbejde er arbejde, der udføres af unge, som er fyldt 15 år, og som indgår som et nødvendigt led i en erhvervskompetencegivende uddannelse, der er reguleret ved lov eller i henhold til lov, undtaget fra forbudet mod, at unge må beskæftiges med eller på anden måde udsættes for påvirkninger fra de nærmere angivne stoffer og materialer.
Undtagelsen gælder i det omfang, som det er nødvendigt for den konkrete uddannelses gennemførelse.
 Nævnet finder ikke, at elevers skoleforløb på en produktionsskole kan sidestilles med en erhvervskompetencegivende uddannelse, der er reguleret ved lov eller i henhold til lov.
 Nævnet har i den forbindelse lagt vægt på, at et skoleforløb på en produktionsskole hviler på en aftale og ikke er en uddannelse, der er reguleret ved lov eller i henhold til lov.
Nævnet har endvidere lagt vægt på, at begrebet erhvervskompetencegivende skal forstås således, at den, der har gennemgået uddannelsen, har kompetence til at udføre et bestemt erhverv på egen hånd.
Nævnet finder ikke, at unge, der har gået på en produktionsskole, har erhvervet en sådan kompetence, da opholdet gennemføres med henblik på, at den unge skal blive klar til at indgå en egentlig uddannelsesaftale.
Nævnet er endvidere enig med Arbejdstilsynet i, at der ikke kan gives en generel dispensation fra reglerne for unges arbejde med stoffer og materialer til samtlige produktionsskoler i Danmark.
Dette uanset, at dispensationen måtte blive givet således, at den deles op på forskellige faggrupper/områder og på nogle nærmere fastlagte præmisser.
 Dette begrundes i ordlyden i dispensationsbestemmelsen § 47, hvoraf det fremgår, at der kan gives dispensation for bestemte fag og faglige områder, eller i enkelttilfælde, når forholdene gør det rimeligt og fuldt forsvarligt.
Udover at der skal være tale om bestemte fag eller faglige områder eller enkelttilfælde, er det endvidere en betingelse, at forholdene, hvorunder de unge skal arbejde med de forskellige stoffer og materialer, skal vurderes, så det kan fastslås, om brugen er rimelig og fuldt forsvarlig.
En sådan vurdering vil efter nævnets opfattelse kun kunne finde sted, når man kender de konkrete forhold, hvor de unge skal arbejde, dvs. den enkelte produktionsskoles forhold.
 [Navn udeladt] har i klagen bl.a. anført, at Rådets direktiv 94/33/EØF giver mulighed for lempelser i forbindelse med unges uddannelser.
 Arbejdsmiljøklagenævnet skal hertil bemærke følgende:
Rådets direktiv 94/33/EØF er en minimumsforskrift med det formål at sikre et bedre beskyttelsesniveau for arbejdstageres sikkerhed og sundhed.
Det betyder, at medlemsstaterne, som minimum, skal indføre direktivets regler, men kan indføre strengere bestemmelser, end direktivet angiver, inden for direktivets formål.
I EU direktiv 94/33/EØF er i artikel 7, stk. 3, anført, at  medlemsstaten ved lov eller administrative bestemmelser kan tillade undtagelser fra forbudene i artikel 7, stk. 2, når de er nødvendige for de 15-17-åriges erhvervsuddannelse,  Direktivet er implementeret i dansk lovgivning ved bekendtgørelse om unges arbejde.
Arbejdsmiljøklagenævnet finder, at § 10, stk. 1, i bekendtgørelse om unges arbejde er i overensstemmelse med artikel 7, stk. 3, i Rådets direktiv.
Nævnet har i den forbindelse lagt vægt på, at Rådets direktiv er en minimumsforskrift.
R E G L E R Ved afgørelsen har Arbejdsmiljøklagenævnet anvendt disse regler:
 § 2, stk. 1, § 2, stk. 3, nr. 3, § 59 og § 60, stk. 3, i lov om arbejdsmiljø, jf. lovbekendtgørelse nr. 268 af 18. marts 2005, og  § 1, § 10, stk. 1, § 12, stk. 1 og § 47, i Arbejdstilsynets bekendtgørelse nr. 239 af 6. april 2005 om unges arbejde.
O P L Y S N I N G E R N E I S A G E N Sagen er afgjort på grundlag af de dokumenter, som klagenævnet har modtaget fra Arbejdstilsynet, samt breve af 9. oktober 2009, 27. oktober 2009, 29. december 2009 og mail af 20. januar 2010 fra Produktionsskoleforeningen til Arbejdsmiljøklagenævnet, samt brev af 17. november 2009 fra Arbejdstilsynet til Arbejdsmiljøklagenævnet.
På klagenævnets vegne [navn udeladt] fuldmægtig Kopi til:
[Navn og adresse udeladt] Att.: sikkerhedsrepræsentanten/de ansatte Arbejdstilsynet Afgørelsens retlige grundlag kan læses på de følgende sider.
Regler Lov om arbejdsmiljø, jf. lovbekendtgørelse nr. 268 af 18. marts 2005 Kapitel 1 Formål og område § 2. Loven omfatter arbejde for en arbejdsgiver.
Stk. 2. Undtaget er 1) arbejde i arbejdsgiverens private husholdning, jf. dog § 59, 2) arbejde, der udelukkende udføres af de medlemmer af arbejdsgiverens familie, som hører til hans husstand, jf. dog § 59, 3) arbejde, der udføres af militære, og som kan henregnes til egentlig militærtjeneste.
 Stk. 3. Følgende bestemmelser omfatter også arbejde, der ikke udføres for en arbejdsgiver, samt det arbejde, der er nævnt i stk. 2:
1) § 20 om flere arbejdsgivere m.v. på samme arbejdssted, §§ 30-36 om leverandører m.fl. og § 37 om bygherrer m.v., 2) §§ 38 og 39, for så vidt angår de i § 39, stk. 1, nr. 1 og 2, omhandlede arbejder, samt § 41, 3) §§ 45-47 om tekniske hjælpemidler m.v., 4) kapitel 8 om stoffer og materialer, 5) § 58 om vejtransport.
Kapitel 10 Unge under 18 år § 59. Reglerne i dette kapitel finder anvendelse på unges arbejde for en arbejdsgiver, herunder også det arbejde, som er nævnt i § 2, stk. 2, nr. 1 og 2.
 § 60. Ved beskæftigelse af unge under 18 år skal der ved arbejdets planlægning, tilrettelæggelse og udførelse tages hensyn til den unges alder, udvikling og helbredstilstand samt til indvirkningen på skolegang eller anden uddannelse.
 Stk. 2.
Stk. 3. Beskæftigelsesministeren fastsætter nærmere regler om unges beskæftigelse, herunder højere aldersgrænser end 15 år for beskæftigelse ved visse former for arbejde, med henblik på at sikre, at arbejdet kan udføres sikkerheds- og sundhedsmæssigt fuldt forsvarligt.
Der kan fastsættes særlige regler for unge under uddannelse.
 Stk. 4.
Arbejdstilsynets bekendtgørelse nr. 239 af 6. april 2005 om unges arbejde Kapitel 1 Område § 1. Bekendtgørelsen omfatter beskæftigelse af unge under 18 år ved arbejde for en arbejdsgiver, jf. lov om arbejdsmiljø § 59, herunder arbejde i arbejdsgiverens private husholdning og arbejde i familievirksomheder, dvs. arbejde, der udelukkende udføres af de medlemmer af arbejdsgiverens familie, som hører til husstanden.
Kapitel 3 Visse former for arbejde, som unge under 18 år ikke må udføre § 10. Arbejde, der udføres af unge, som er fyldt 15 år, og som indgår som et nødvendigt led i en erhvervskompetencegivende uddannelse, der er reguleret ved lov eller i henhold til lov, er undtaget fra forbudene i §§ 11, stk. 1, 12, stk. 1, 15 og 16 i det omfang dette er nødvendigt for den konkrete uddannelses gennemførelse.
 .....
 § 12. Unge må ikke beskæftiges med eller på anden måde udsættes for påvirkninger fra de stoffer og materialer, der er angivet i bilag 4, jf. dog stk. 2 og 3.
 Stk. 2. .....
Kapitel 8 Administrative bestemmelser Bemyndigelser og dispensationer m.v.
 § 47. Direktøren for Arbejdstilsynet kan tillade fravigelser fra kapitel 3 for bestemte fag og faglige områder, eller i enkelttilfælde, når forholdene gør det rimeligt og fuldt forsvarligt, og i det omfang, det er foreneligt med Rådets direktiv 94/33/EF af 22. juni 1994 om beskyttelse af unge på arbejdspladsen.
 § 48. .....
