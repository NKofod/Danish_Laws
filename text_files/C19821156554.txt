 Med virkning fra det tidspunkt, hvor nedennævnte arbejdsområder overføres  

 til familieretsdirektoratet, fastsættes følgende vedrørende sagsbehandlingen  

 i direktoratet:
 Direktøren for familieretsdirektoratet står i sit embede i nedenfor  

 anførte omfang umiddelbart under justitsministeren:
1. Afgørelse af konkrete og generelle sager vedrørende  

 familie-, adoptions- og navneret samt vedrørende svangerskabsafbrydelse,  

 sterilisation og kastration.
Endvidere afgørelse af konkrete og generelle  

 sager vedrørende tilsyn og kontrol med umyndiges midler, vedrørende båndlagt  

 arv, lenskontrol og tilsyn med og revision af eksekutorboer i København.  

 Undtaget er dog udfærdigelse af generelle forskrifter samt andre afgørelser,  

 der har større principiel betydning, eller som må antages at medføre ikke  

 uvæsentlige økonomiske konsekvenser, eller som i øvrigt stiller krav om en  

 samlet vurdering, i hvilken der i væsentlig omfang skal inddrages synspunkter  

 og hensyn, der normalt varetages af andre myndigheder end  

 familieretsdirektoratet.
2. Afgørelse af personalesager vedrørende uddannelse  

 og intern rokering samt vedrørende ansættelse af kontoruddannet personale i  

 stillinger i lønramme 7 eller hertil svarende stillinger reguleret ved  

 overenskomst.
Undtaget er dog sager, hvis afgørelser må antages at indebære  

 ikke uvæsentlige økonomiske eller administrative konsekvenser eller i øvrigt  

 bør samordnes med tilsvarende sager indenfor andre områder af  

 justitsministeriet.
Alle dekoreringssager forelægges justitsministeriets  

 departementschef.
 I andre sager samt i de punkt 1 og 2 nævnte undtagelsestilfælde står  

 direktøren for familieretsdirektoratet i sit embede under justitsministeriets  

 departementschef.
