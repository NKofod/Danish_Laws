 I det følgende redegøres der nærmere for bestemmelserne i lov nr. 647 af  

 19. december 1975 om beskatning ved fusion af aktieselskaber, sammenholdt med  

 lov nr. 143 af 2. maj 1967 om beskatning ved sammenslutning af aktieselskaber  

 m.v.
 I.
 Loven af 2. maj 1967 om beskatning ved sammenslutning af aktieselskaber  

 m.v.
1. En sammenslutning (fusion) foreligger såvel efter  

 loven af 2. maj 1967 som efter den nu vedtagne lov af 19. december 1975, når  

 et selskab eller en forening overdrager sin formue som helhed til et andet  

 selskab eller forening eller sammensmeltes hermed, således at det  

 overdragende selskabs selvstændige eksistens hører op.
Sammenslutning  

 foreligger herefter såvel, hvor det fortsættende selskab eksisterede før  

 sammenslutningen, som hvor det først er dannet i forbindelse med denne.
 2. Formålet med loven af 2. maj 1967 var at forhindre,  

 at der lægges skattemæssige hindringer i vejen for erhvervslivets behov for  

 koncentrationer i form af egentlige sammenslutninger (fusioner), der ud fra  

 strukturrationaliseringssynspunkter må anses for at være hensigtsmæssige.
 3. Loven finder anvendelse på sammenslutninger af  

 registrerede aktieselskaber, herunder banker efter indstilling fra tilsynet  

 med banker og sparekasser, og på selskaber, der omfattes af § 1, stk. 1, nr.  

 2, i selskabsskatteloven (f.eks. anpartsselskaber) dvs. andre selskaber, i  

 hvilke ingen af deltagerne hæfter personligt for selskabets forpligtelser, og  

 som fordeler overskuddet i forhold til deltagernes i selskabet indskudte  

 kapital.
 4. Efter loven kræves i hvert enkelt tilfælde en  

 tilladelse fra finansministeren (nu ministeren for skatter og afgifter) eller  

 fra den, ministeren bemyndiger dertil, til skattefri fusion.
Det er en ufravigelig betingelse for lovens anvendelse, at mindst 90 pct.  

 af værdien af aktierne i det ophørende selskab alene vederlægges med aktier i  

 det fortsættende selskab.
Reglen tager sigte på at hindre lovens anvendelse  

 på fusion mellem selskaber, hvor der består et moder/datterselskabsforhold  

 (lodret fusion).
Loven indeholder særlige regler for sammenslutning af banker.
Tilladelsen  

 til skattefri fusion gives af ligningsrådet efter indstilling fra tilsynet  

 med banker og sparekasser, og 90 pct.-reglen gælder ikke som en ufravigelig  

 betingelse for skattefri fusion, idet banker i henhold til bankloven er  

 undergivet et indgående tilsyn fra det offentlige, således at en bank ikke  

 uden banktilsynets tilladelse kan eje aktier i andre banker.
 5. Efter § 9 i loven af 2.maj 1967 kan  

 finansministeren (nu ministeren for skatter og afgifter) give fuldt  

 skattepligtige aktionærer her i landet samme skattemæssige stilling ved  

 sammenslutning af udenlandske selskaber som ved sammenslutning af danske  

 selskaber.
 6. Lovens regler finder tilsvarende anvendelse ved  

 sammenslutning af de i selskabsskattelovens § 1, stk. 1, nr. 3, eller stk. 2,  

 1. pkt., omhandlede brugsforeninger og hovedforeninger, eller når en eller  

 flere af disse foreninger sammensluttes med en eller flere af de  

 indkøbsforeninger og hovedforeninger, som er nævnt i selskabsskattelovens §  

 1, stk. 1, nr. 3a, eller stk. 2, 2. pkt.
 Dette gælder dog kun, såfremt den fortsættende forening er omfattet af  

 samme lovs § 1, stk. 1, nr. 3.
 Ved lov nr. 586 af 13. december 1972 ændredes fusionslovens regler om  

 sammenslutning af kooperative virksomheder, således at der skabtes mulighed  

 for skattefri fusion mellem foreninger inden for Fællesforeningen for  

 Danmarks Brugsforeninger (FDB).
 II.
 Loven af 19. december 1975 om beskatning ved fusion af aktieselskaber m.v.
 7. Formålet med lov nr. 647 af 19. december 1975 er at  

 skabe mulighed for skattefri fusion af moder/datterselskaber (lodret fusion),  

 samt at skattefri fusioner af selskaber i videst muligt omfang kan foretages  

 uden særlig tilladelse fra en skattemyndighed, idet vilkårene for skattefri  

 fusion er indarbejdet i lovteksten.
8. I tilfælde, hvor der kan være risiko for, at  

 overdragelser imellem selskaberne og deres aktionærer i forbindelse med en  

 senere gennemført fusion kunne medføre utilsigtede skattemæssige virkninger,  

 kræves dog stadig tilladelse af ligningsrådet.
Ligningsrådet kan gøre  

 tilladelsen til skattefri fusion betinget af særlige vilkår.
 Tilladelse er nødvendig i følgende tilfælde:
9. Det er efter loven fortsat en betingelse for  

 gennemførelse af skattefri fusion, at 90 pct. af værdien af aktierne i det  

 ophørende selskab vederlægges med aktier i det fortsættende selskab.
Reglen  

 finder også anvendelse på fusion af banker, men ikke ved fusion af  

 moder/datterselskaber.
Kravet er stillet af hensyn til ønsket om, at  

 aktionærer eller deltagere i det ophørende selskab også bliver aktionærer  

 eller deltagere i det fortsættende selskab. (Successionsprincippet).
 III.
 Lovens anvendelsesområde.
 10. Lovens regler finder anvendelse på den samme kreds  

 af selskaber som 1967-loven, jfr. ovenfor pkt. 3, men er udvidet til også at  

 gælde for gensidige forsikringsforeninger, sparekasser,  

 investeringsforeninger samt for såkaldte grænseoverskridende fusioner, hvor  

 det fortsættende selskab er hjemmehørende her i landet.
 Der foreligger en grænseoverskridende fusion, når et dansk selskab eller  

 forening fusionerer med et udenlandsk selskab, jfr. § 15, stk. 1 og 2.  

 Reglerne er forskellige, alt efter om det er det danske selskab, der ophører  

 i forbindelse med fusionen, eller det er dette selskab, der er det  

 fortsættende selskab, idet de for selskaberne gældende successionsregler kun  

 skal finde anvendelse i sidstnævnte tilfælde.
 11. Lovens regler finder med undtagelse af §§ 3,4 og 6  

 tilsvarende anvendelse ved fusion af kooperative virksomheder som nævnt  

 ovenfor under pkt. 6.
 Der er ved den nye lov åbnet mulighed for fusion mellem en brugsforening  

 eller en hovedforening og et aktieselskab eller et andelsselskab, der er et  

 helejet datterselskab af den fortsættende forening.
12. Lovens regler finder ikke anvendelse på fusioner  

 mellem rent udenlandske selskaber og foreninger.
Dog kan ministeren i henhold  

 til § 15, stk. 3, i fusionstilfælde fritage herboende aktionærer eller  

 anpartshavere for avancebeskatning vedrørende aktier og anparter i  

 udenlandske selskaber, der fusionerer.
 Loven omfatter endvidere ikke fusioner af produktions- og salgsforeninger  

 og foreninger, der beskattes i medfør af selskabsskattelovens § 1, stk. 1,  

 nr. 6 (erhvervsdrivende foreninger).
 IV.
 Betingelser for skattefri fusion.
 13. Beslutning om at anvende fusionslovens regler skal  

 ske i forbindelse med beslutning om at gennemføre fusionen, og såvel  

 selskaberne som deres aktionærer eller anpartshavere skal beskattes efter  

 denne lovs regler, jfr. dog reglen i § 15, stk. 3.
 14. Efter § 2, stk. 1, er det en betingelse for at  

 anvende lovens regler, at mindst 90 pct. af værdien af aktierne eller  

 anparterne i det ophørende selskab alene vederlægges med aktier eller  

 anparter i det fortsættende selskab af hensyn til deltagersuccessionen i det  

 fortsættende selskabs aktionærkreds.
Loven giver ikke regler for, hvorledes den "kontante" indløsning  

 af andele i det ophørende selskab skal fordele sig på deltagerne.
Der kan  

 f.eks. være tale om en ligelig kontant indløsning på samtlige deltagere eller  

 om kontant indløsning af en kreds af aktionærer eller anpartshavere.
 Ved § 2, stk. 2, er der skabt mulighed for, at ligningsrådet kan tillade  

 beskatning efter denne lovs regler i tilfælde, hvor deltagerne i det  

 ophørende selskab vederlægges med andet end aktier eller anparter i det  

 fortsættende selskab i videre omfang end 10 pct.
Reglen står i forbindelse med § 136 i lov om aktieselskaber og § 105 i lov  

 om anpartsselskaber, hvorefter deltagere i det ophørende selskab, der på  

 generalforsamlingen modsætter sig fusion, under visse betingelser har krav på  

 indløsning af deres andele.
Såfremt mindretalsdeltagernes antal udgør mere  

 end 10 pct. af selskabets kapital, vil de på grund af kravet om  

 deltagersuccession kunne forhindre, at lovens beskatningsregler kommer til  

 anvendelse, selv om fusionen efter de selskabsretlige regler lader sig  

 gennemføre, såfremt indløsningskravet imødekommes.
Reglen har bl.a. betydning for banker, der ikke efter loven af 2. maj 1967  

 var omfattet af kravet om, at 90 pct. af værdien af aktierne i det ophørende  

 selskab skal vederlægges med aktier i det fortsættende selskab.
Ved  

 bankfusioner vil aktionærerne i det ophørende selskab således fortsat kunne  

 vederlægges med kontant betaling i videre omfang end 10 pct., men dette vil  

 som hidtil kræve ligningsrådets tilladelse.
Efter § 2, stk. 3, finder 90 pct.-reglen ikke anvendelse ved fusion af  

 moder/datterselskaber på den del af aktierne eller anparterne i det ophørende  

 selskab, der besiddes af det fortsættende selskab.
Det er i denne forbindelse  

 uden betydning, om moderselskabet ejer samtlige aktier eller anparter i  

 datterselskabet eller kun en mindre del.
Disse fusioner gennemføres normalt ved, at datterselskabet overdrager  

 samtlige sine aktiver og passiver til moderselskabet, der til gengæld  

 annullerer aktierne eller anparterne i det ophørende selskab.
Det  

 fortsættende selskab kan ikke til gengæld for de annullerede  

 datterselskabsandele udstede nye aktier eller anparter, således som det er  

 tilfældet, når de fusionerende selskaber er uafhængige selskaber med  

 selvstændige deltagerkredse. 90 pct.-reglen er derfor efter sit indhold  

 uanvendelig i det omfang, hvori aktierne eller anparterne i det ophørende  

 selskab besiddes af det fortsættende selskab.
 V.
 Skattefri fusioner, der kræver tilladelse.
 15. §§ 3 og 4 i loven omfatter tilfælde, hvor der som  

 en undtagelse fra hovedreglen, jfr. ovenfor pkt. 7, kræves tilladelse fra  

 ligningsrådet til skattefri fusion.
 Bestemmelsen i § 3 vedrører fusion mellem moder- og datterselskaber, idet  

 der ved et moderselskab forstås et selskab, der ejer en så stor del af  

 andelen i et andet selskab, at det repræsenterer flertallet af stemmerne i  

 datterselskabet, eller at selskabet i øvrigt på grund af aktiebesiddelse,  

 anpartsbesiddelse eller aftale har en bestemmende indflydelse på det selskab,  

 hvorfra overdragelserne sker.
 § 3  omfatter i modsætning til § 4 også de tilfælde,  

 hvor de sælgende aktionærer på fusionstidspunktet ikke længere er deltagere i  

 de fusionerende selskaber.
 Bestemmelsen giver ligningsmyndighederne mulighed for at kontrollere, om  

 bl.a. beskatningsgrundlaget for de sælgende aktionærer er korrekt, og om  

 fusionen medfører beskatningsmæssige fordele, der ikke har været tilsigtet,  

 således at ligningsrådet kan gøre tilladelsen betinget af særlige vilkår  

 eller undtagelsesvis nægte tilladelse.
 16. Ifølge § 4 kræves særlig tilladelse fra  

 ligningsrådet, når der inden for et tidsrum af 3 år forud for fusionsdatoen  

 er sket overdragelse af formuegenstande som nævnt i § 4 fra aktionærer eller  

 fra et selskab, der beherskes af en eller flere af aktionærerne i de  

 fusionerende selskaber, til et af de i fusionen deltagende selskaber i form  

 af salg, aktieindskud, gaver eller lignende, uanset på hvilken måde der er  

 ydet vederlag fra selskabets side.
 Det er dog en betingelse, at overdragelsen ikke er sket som led i en  

 normal samhandel, og at den har karakter af særskilte formuetransaktioner,  

 f.eks. ved overdragelse af et varelager som helhed i modsætning til  

 vareleverancer som led i normal samhandel mellem selskaberne.
 VI.
 Fusionsdato.
 17. Ifølge § 5 er fusionsdatoen i skattemæssig  

 henseende datoen for den åbningsstatus, der i medfør af lov om aktieselskaber  

 og lov om anpartsselskaber skal udarbejdes for det fortsættende selskab.
 Denne fusionsdato skal være sammenfaldende med skæringsdatoen for det  

 fortsættende selskabs regnskabsår.
 VII.
 Formforskrifter, der er en betingelse for lovens anvendelse.
18. Efter at bevillingssystemet som hovedregel er  

 forladt, skal det fortsættende selskab ifølge § 6 iagttage visse  

 formforskrifter.
Disse regler skal sikre, at ligningsmyndighederne får fuldt  

 tilstrækkelig information om de væsentlige omstændigheder i forbindelse med  

 en selskabsfusion.
 § 6,  stk. 1, pålægger det fortsættende selskab pligt  

 til at indsende genparter til statens ligningsdirektorat (nu  

 statsskattedirektoratet) af de dokumenter, der i henhold til § 134 i lov om  

 aktieselskaber og § 103 i lov om anpartsselskaber skal udarbejdes i  

 forbindelse med såvel vandrette som lodrette fusioner til forelæggelse for  

 den besluttende generalforsamling.
 Der er tale om følgende dokumenter:
 Såfremt administrationen af den nye lov afslører behov for at fastsætte  

 regler om yderligere oplysningspligt for det fortsættende selskab, er  

 ministeren for skatter og afgifter efter § 6, stk. 3, bemyndiget til efter  

 indstilling fra ligningsrådet at fastsætte regler herom.
 Ministeren for skatter og afgifter kan endvidere efter § 6, stk. 2, ved et  

 moderselskabs fusion med et 100 pct. ejet datterselskab fastsætte nærmere  

 regler om oplysningspligt.
 Ministerens bemyndigelse efter § 6, stk. 3, til at fastsætte regler om  

 oplysningspligt omfatter alle fusioner, også fusioner efter stk. 2.
 Efter § 6, stk. 4, er det en betingelse for at anvende lovens regler, at  

 de omtalte dokumenter og oplysninger indsendes senest 3 måneder efter  

 fusionsdatoen til statens ligningsdirektorat (nu statsskattedirektoratet),  

 der fører register over stedfundne fusioner.
Hvad angår 3-måneders fristen, er det tilstrækkeligt, at udkast til de i  

 fusionslovens § 6, stk. 4, jfr. stk. 1, og i aktieselskabslovens § 134, stk.  

 1, samt anpartsselskabslovens § 103, stk. 1, omtalte dokumenter senest 3  

 måneder efter fusionsdatoen indsendes til statsskattedirektoratet.
Det er dog  

 en forudsætning, at genparter af de pågældende dokumenter i den endelige  

 udformning senere indsendes til direktoratet.
Det er endvidere en  

 forudsætning, at de endelige dokumenter ikke afviger fra udkastene på  

 punkter, der har betydning for retten til fusion med de i fusionsloven  

 fastsatte skattemæssige virkninger.
 VIII.
 Beskatning af det ophørende selskab.
19. § 7 bestemmer, at det ophørende selskab ansættes  

 af hele sin indkomst for perioden fra den sidste ordinære skatteansættelse og  

 indtil fusionsdatoen.
Ansættelsen er en ordinær ansættelse, hvor der ikke  

 tages hensyn til den ved fusionen stedfundne opløsning af selskabet.
Det er  

 det fortsættende selskab, der skal indgive selvangivelse for denne periode,  

 og som hæfter for eventuelle skattekrav og ansvar, der efter  

 skattelovgivningen eventuelt vil kunne rettes mod det ophørende selskab.
 Disse bestemmelser svarer ganske til de standardvilkår, der har været  

 stillet i forbindelse med de fusionstilladelser, der er givet i medfør af  

 fusionsloven af 2. maj 1967.
 IX.
 Retsvirkningerne for selskaberne af en skattefri fusion.
 20. I § 8 fastlægges de retsvirkninger, der gælder for  

 selskaber ved skattefri fusion.
 Bestemmelserne svarer i hovedsagen til reglerne i fusionsloven af 2. maj  

 1967.
Stk. 1  omfatter formuegoder, der er i behold hos det  

 ophørende selskab ved ophøret.
Disse goder behandles ved opgørelsen af det  

 fortsættende selskabs skattepligtige indkomst, som om de var anskaffet af  

 dette på de tidspunkter, hvor de er erhvervet af det ophørende selskab, og  

 for de anskaffelsessummer, hvortil goderne er erhvervet af dette selskab.  

 Eventuelle skattemæssige afskrivninger samt nedskrivninger på varelager og  

 bindende kontrakt anses for foretaget af det fortsættende selskab.  

 Henlæggelser til investeringsfonds, der er foretaget af det ophørende  

 selskab, og som henstår ubenyttet ved ophøret, betragtes som om de var  

 foretaget af det fortsættende selskab i de respektive indkomstår.
 Stk. 2  fastslår, at det forhold, at et formuegode ved  

 fusion er overgået fra det ophørende til det fortsættende selskab, er uden  

 betydning ved afgørelsen af, om formuegodet anses for erhvervet i  

 spekulationshensigt eller som led i næring.
 Har det ophørende selskab ved opgørelsen af den skattepligtige indkomst  

 medregnet urealiseret fortjeneste og tab på værdipapirer, bestemmer stk. 3,  

 at værdipapirerne behandles ved opgørelsen af det fortsættende selskabs  

 skattepligtige indkomst, som om fortjeneste og tab var medregnet ved  

 indkomstopgørelsen hos det fortsættende selskab.
 Efter stk. 4 behandles gevinst eller tab, som det fortsættende selskab  

 opnår ved afhændelse eller indfrielse af offentlige obligationer, private  

 pantebreve eller fordringer, som ved fusionen er overtaget fra det ophørende  

 selskab, efter samme regler, som skulle være bragt i anvendelse, såfremt  

 gevinst eller tab var blevet realiseret hos det ophørende selskab.
Stk. 5  bestemmer, at den skattemæssige behandling af  

 formuegoder, som det fortsættende selskab ikke har erhvervet fra det  

 ophørende selskab, ikke ændres som følge af fusionen, såfremt de formuegoder,  

 der kan påvises at være erhvervet ved denne, såvel i det fortsættende  

 selskabs regnskab som i dets skatteopgørelse, fremgår som særskilte poster.
I  

 modsat fald afgør ligningsmyndighederne, hvorvidt de for det ophørende eller  

 de for det fortsættende selskab gældende regler skal bringes i anvendelse på  

 de pågældende aktivgrupper.
I stk. 6 bestemmes, at underskud fra tidligere år i et af selskaberne  

 uanset bestemmelsen i ligningslovens § 15, ikke kan bringes til fradrag ved  

 det fortsættende selskabs indkomstopgørelse.
Dette gælder dog ikke, når et  

 moderselskab fusionerer med et datterselskab, hvormed det har været  

 sambeskattet i de to seneste skatteår forud for fusionsdatoen.
 X.
 Retsvirkningerne for aktionærerne og andelshaverne.
 21. I det omfang aktionærernes aktier i det ophørende  

 selskab helt eller delvis betales med andet end aktier i det fortsættende  

 selskab, bestemmer § 9, at aktier i det ophørende selskab skal anses for  

 afhændet af aktionæren til tredjemand til kursen på den i § 5 nævnte  

 fusionsdato.
 Fortjeneste eller tab i forbindelse med sådan indløsning af aktier i det  

 ophørende selskab medregnes ved opgørelsen af aktionærens skattepligtige  

 særlige eller almindelige indkomst i henhold til § 2, nr. 6 og 7, i lov om  

 særlig indkomstskat m.v. eller § 16C i ligningsloven.
Har aktionæren flere aktier i det ophørende selskab end dem, der anses for  

 indløst, og er de erhvervet på forskellige tidspunkter, anses de tidligst  

 erhvervede aktier for indløst.
Samtidigt erhvervede aktier, som ikke er  

 forbundet med ensartede rettigheder, eller hvoraf nogle er anskaffet som led  

 i aktionærens næringsvej, anses for indløst efter forholdet mellem aktiernes  

 kursværdi på den i § 5 nævnte fusionsdato.
 Der henvises i øvrigt til pkt. 23 i skattedepartementets cirkulære nr. 127  

 af 3. juli 1967 om beskatning ved sammenslutning af aktieselskaber m.v.
 22. Efter § 10 lades aktier, der annulleres af et  

 fortsættende selskab ved fusionen, ude af betragtning ved ansættelsen af  

 selskabets skattepligtige indkomst, såvel i henseende til fortjeneste som  

 tab.
Såfremt det fortsættende selskab ved overtagelse af aktiver og passiver  

 fra det eller de ophørende selskaber erhverver egne aktier, lades fortjeneste  

 eller tab ved annullering af disse aktier ude af betragtning ved ansættelsen  

 af selskabets skattepligtige indkomst.
Der bortses endvidere fra disse aktier  

 ved opgørelsen i henhold til § 7, stk. 2, i lov om særlig indkomstskat m.v.  

 af anskaffelsessummen for selskabets øvrige beholdning af egne aktier.
 23. § 11 indeholder regler om, hvorledes der skal  

 forholdes med aktier, som aktionæren i forbindelse med en fusion har modtaget  

 som vederlag for aktier i det ophørende selskab.
Ved en senere afhændelse af de modtagne aktier behandles disse ved  

 opgørelsen af den skattepligtige almindelige eller særlige indkomst, som om  

 de var erhvervet på samme tidspunkt og for samme anskaffelsessum som de  

 ombyttede aktier.
Hvis de ombyttede aktier er anskaffet som led i aktionærens  

 næringsvej, anses de modtagne aktier i det fortsættende selskab for anskaffet  

 på samme måde.
Er ombyttede aktier anskaffet på forskellige tidspunkter, eller er nogle  

 erhvervet som led i aktionærens næringsvej, anses de af den enkelte  

 erhvervelse omfattede aktier for ombyttet med en tilsvarende andel af de  

 modtagne aktier i det fortsættende selskab.
Andelen beregnes efter de  

 ombyttede aktiers kursværdi på den i § 5 nævnte fusionsdato.
Er de modtagne  

 aktier forbundet med forskellige rettigheder, foretages beregningen særskilt  

 for hver art af de modtagne aktier.
 Der henvises i øvrigt til pkt. 23 i skattedepartementets cirkulære nr. 127  

 af 3. juli 1967 om beskatning ved sammenslutning af aktieselskaber m.v.
 XI.
 Fusion af kooperative virksomheder.
 24. Regler om skattefri fusion af kooperative  

 virksomheder findes i lovens kapitel 2, §§ 12 og 13.
Bestemmelserne i lovens kap. 1 finder bortset fra §§ 3, 4 og 6 tilsvarende  

 anvendelse ved 1. fusion af de i selskabsskattelovens § 1, stk. 1,  

 nr. 3, eller stk. 2, 1. punktum, omhandlede brugsforeninger og  

 hovedforeninger, eller 2. når en eller flere af de under 1. nævnte foreninger  

 fusionerer med en eller flere af de indkøbsforeninger og hovedforeninger, som  

 er nævnt i selskabsskattelovens § 1, stk. 1, nr. 3a, eller stk. 2, 2.  

 punktum, eller 3. når en af de under 1. nævnte foreninger fusionerer  

 med et eller flere af de i selskabsskattelovens § 1, stk. 1, nævnte  

 selskaber, når den fortsættende forening besidder samtlige aktier eller  

 anparter i det ophørende selskab.
 Det under 1. -3. anførte gælder dog kun, såfremt den fortsættende forening  

 er omfattet af selskabsskattelovens § 1, stk. 1, nr. 3.
 Kredsen af kooperative virksomheder er den samme som efter 1967-loven, men  

 der er nu åbent adgang til lodrette fusioner.
 Til skattefri fusion kræves fortsat en tilladelse fra ligningsrådet, når  

 medlemmernes rettigheder i den ophørende forening ikke består af tilsvarende  

 tilgodehavender i den fortsættende forening, men f.eks. i form af  

 driftskonti, dividendekonti eller lign., således at disse fusioner ikke  

 opfylder betingelsen om, at mindst 90 pct. af værdien af medlemsrettighederne  

 i det ophørende foretagende skal vederlægges med rettigheder i det  

 fortsættende.
Lovens kapitel 1 finder tilsvarende anvendelse ved fusion mellem en  

 brugsforening eller hovedforening og et aktieselskab eller andelsselskab, der  

 er et helejet datterselskab af den fortsættende forening.
Der er ikke adgang  

 til skattefri fusion, hvis den fortsættende forening efter fusionen kun  

 udøver virksomhed som indkøbsforening.
 25. Efter § 13 er det en betingelse for anvendelse af  

 lovens regler, at den fortsættende forening inden 3 måneder efter  

 fusionsdatoen til statens ligningsdirektorat, nu statsskattedirektoratet,  

 indsender de i forbindelse med fusionen udarbejdede dokumenter:
 Der henvises i øvrigt til bemærkningerne ovenfor pkt. 18.
 26. Reglerne i § 12, stk. 1 og § 13 om fusion af  

 kooperative virksomheder finder ifølge § 14 tilsvarende anvendelse ved fusion  

 af sparekasser og gensidige forsikringsforeninger.
Ligningsrådet kan tillade, at lovens regler anvendes ved fusion af  

 investeringsforeninger.
Tilladelsen kan gøres betinget af særlige vilkår.
 XII.
 Fusion med udenlandske selskaber.
 27. Reglerne for fusion af et dansk selskab eller  

 forening med et udenlandsk selskab eller forening er forskellige, alt efter  

 om det er det danske eller det udenlandske selskab, der ophører i forbindelse  

 med fusionen.
 Ophører det udenlandske selskab ved fusionen, idet det overdrager samtlige  

 aktiver og passiver til det danske selskab, fastslår § 15, stk. 1, at  

 reglerne i lovens kapitel 1 finder tilsvarende anvendelse.
Ophører det danske selskab ved fusionen, beskattes dette efter reglerne i  

 selskabsskattelovens § 5 om likvidation af aktieselskaber og ikke efter  

 fusionslovens regler.
Dette medfører, at selskabet ud over sin indkomst i  

 ophørsåret bliver beskattet af de avancer, der konstateres i forbindelse med  

 ophøret.
 Aktionærer og anpartshavere i det ophørende selskab bliver beskattet efter  

 reglerne i §§ 9 og 11 i fusionsloven.
 Ved fusion af selskaber og foreninger, der alle er hjemmehørende i  

 udlandet, kan ministeren for skatter og afgifter eller den, han bemyndiger  

 dertil, træffe bestemmelse om, at aktionærer eller anpartshavere, der er  

 fuldt skattepligtige her i landet, beskattes efter reglerne i §§ 9 og 11.
 XIII.
 Ikrafttrædelse.
 28. Lovens regler finder anvendelse på fusioner, der  

 finder sted den 1. januar 1976 eller senere.
 29. Lovens regler gælder ikke for selskaber og  

 foreninger, der er registreret i Grønland og på Færøerne.
 XIV.
 Overgangsbestemmelser.
 30. Fusionsloven af 2. maj 1967 er ikke ophævet ved  

 den nye fusionslovs ikrafttræden pr. 1. januar 1976.
 Der vil derfor i en kortere periode være behov for visse retningslinjer  

 for afgrænsningen af den gamle og den nye fusionslovs kompetenceområder.
 31. Tilladelser, der er givet før 1. januar 1976 efter  

 fusionsloven af 2. maj 1967 til fusion på et tidspunkt efter 1. januar 1976,  

 har fortsat gyldighed, når fusionen sker på de betingelser, der er stillet  

 efter 1967-loven.
 I de nævnte tilfælde, hvor tilladelsen er givet efter den gamle fusionslov  

 til fusion fra et tidspunkt efter 1. januar 1976 at regne, stilles der ikke  

 krav til det fortsættende selskab om at indsende de i den nye fusionslov § 6,  

 stk. 4. nævnte dokumenter og oplysninger til statsskattedirektoratet.
 32. Fusioner, der er vedtaget i 1976, skal behandles  

 efter 1975-loven.
 33. Ansøgninger om tilladelse til skattefri fusion  

 efter 1967-loven, som er indkommet i tiden omkring 1. januar 1976, vil blive  

 behandlet efter 1967-loven, såfremt anvendelse af 1975-loven ville udelukke  

 skattefrihed, f.eks. på grund af overskridelse af tidsfristen i lovens § 6,  

 stk. 4.
 Skattedepartementet, den 23. juni 1976.
Hans P.
Gøtrik.
 / O.Skau Wogensen.
