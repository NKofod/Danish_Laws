En sikret, der havde været sygemeldt og modtaget dagpenge fra oktober  

 1982, fik i april 1983 udbetalt feriegodtgørelse vedrørende 12 dages  

 restferie.
Det sociale udvalg havde herefter standset udbetalingen af  

 dagpenge i 12 dage.
Ankestyrelsen fandt, at socialudvalget ikke havde været  

 berettiget til at standse udbetalingen af dagpenge eller til at modregne  

 feriegodtgørelsen i sikredes dagpenge.
Ankestyrelsen lagde vægt på, at  

 sikrede på tidspunktet for udbetalingen af feriegodtgørelsen fortsat var  

 uarbejdsdygtig på grund af sygdom og ikke havde til hensigt at holde ferie,  

 og at sikrede var berettiget til at få udbetalt feriegodtgørelse uden at  

 holde ferie.
 REDEGØRELSE FOR SAGEN:
En sikret, der var ansat som hjemmehjælper, blev sygemeldt den 27. oktober  

 1982 på grund af seneskedehindebetændelse i højre hånd.
Med virkning fra 9.  

 december 1982 blev sikrede opsagt fra sin stilling efter »120  

 dages-reglen«.
 Ifølge foreliggende lægeerklæringer senest af 28. marts 1983 var sikrede  

 fuldt uarbejdsdygtig.
Den 11. april 1983 fik sikrede udbetalt feriegodtgørelse vedrørende 12  

 dages restferie.
Socialforvaltningen standsede herefter udbetalingen af  

 sygedagpenge i perioden 11. april - 24. april 1983.
 Sikredes faglige organisation anførte over for socialforvaltningen, at  

 forvaltningen ikke havde været berettiget til at foretage modregning af  

 feriegodtgørelsen i sygedagpengene, da sikrede ikke holdt ferie, men var  

 sygemeldt.
Socialforvaltningen fandt, at det var korrekt at modregne den udbetalte  

 feriegodtgørelse i sygedagpengene i tilfælde, hvor sikrede kunne holde ferie  

 med rekreativt udbytte.
Forvaltningen mente, at dette var tilfældet i  

 sikredes situation.
Det bemærkedes samtidig, at ved enhver henvendelse om  

 udbetaling af feriepenge bliver sygdommens art, behandlingens omfang og  

 sikredes tilstand taget op til vurdering.
Over for amtsankenævnet anførte sikredes faglige organisation bl.a., at  

 sikrede var ude af stand til at bruge højre hånd, der i en periode havde  

 været lagt i skinne.
Organisationen fandt, at sikrede i medfør af ferielovens  

 § 20 havde krav på at modtage den optjente feriegodtgørelse uden at holde  

 ferie.
Der er ikke i ferieloven tale om rekreativt formål.
Iøvrigt kunne  

 sikrede ikke antages at kunne holde ferie med rekreativt formål, idet hun på  

 grund af den fortsat immobile højre hånd ikke kunne klare sig alene.
 Det sociale udvalg anførte over for amtsankenævnet, at sikrede havde en  

 hævet højre hånd og derfor ikke ville kunne klare alt helt uden hjælp, men at  

 dette ikke måtte kunne afskære hende fra at holde ferie, når hun hverken var  

 indlagt, sengeliggende eller iøvrigt modtog behandling hele tiden.
 AFGØRELSEN, DER KLAGES OVER:
 Amtsankenævnet tiltrådte, at det sociale udvalg havde modregnet  

 feriegodtgørelsen i sikredes sygedagpenge i perioden 11. april - 24. april  

 1983. Nævnet henviste til, at det i sikringsstyrelsens D-meddelelse nr.  

 32/1973 er anført, at en sikret ikke kan modtage feriegodtgørelse og  

 sygedagpenge samtidig.
 SUPPLERENDE OPLYSNINGER EFTER ANKEN:
Sikredes læge oplyste, at sikrede afsluttede behandlinger hos  

 fysioterapeut i begyndelsen af marts 1983. I slutningen af marts 1983 havde  

 sikrede fortsat smerter i hånden og fik ordineret medicin.
I begyndelsen af  

 maj 1983 havde sikrede stadig smerter og betændelse i hånden, og der var  

 ingen effekt af medicinen, hvorfor sikrede blev henvist til undersøgelse hos  

 speciallæge.
 LOVGRUNDLAG:
 Lov om dagpenge ved sygdom og fødsel, § 1, stk. 1.
 Lov om ferie, § 20.
Arbejdsministeriets bekendtgørelse nr. 552 af 12. november 1981, § 22 ANKESTYRELSENS AFGØRELSE:
 Ankestyrelsen finder, at det sociale udvalg ikke har været berettiget til  

 at standse udbetalingen af sygedagpenge eller til at modregne  

 feriegodtgørelsen i sygedagpengene.
Ankestyrelsen har lagt vægt på, at sikrede gennem længere tid havde været  

 uarbejdsdygtig på grund af sygdom og ifølge lægeerklæring af 28. marts 1983  

 fortsat var uarbejdsdygtig på grund af sygdom i hele april 1983 samt iøvrigt  

 ikke ved udbetalingen af feriegodtgørelsen den 11. april 1983 havde til  

 hensigt at holde ferie.
Ankestyrelsen har endvidere lang vægt på, at sikrede  

 efter § 22, stk. 2, i arbejdsministeriets ovennævnte bekendtgørelsenvar  

 berettiget til at få udbetalt feriepenge uden at ferie holdtes, da sikrede  

 var afskåret fra at holde ferie inden 1. maj 1983 på grund af sygdom.
 Ankestyrelsen finder det ikke stemmende med ferielovens formål, at sikrede  

 blev henvist til at holde ferie, når hun opfyldte dagpengelovens betingelser  

 for tildeling af dagpenge som følge af uarbejdsdygtighed på grund af sygdom.
 Ankestyrelsen ændrer således amtsankenævnets afgørelse.
