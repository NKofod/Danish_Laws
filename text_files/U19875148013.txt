To medarbejderes indtræden som aktionærer i den virksomhed, hvori de  

 hidtil havde været ansat fandtes at indebære, at de blev reelle medejere af  

 virksomheden.
Virksomheden blev herefter frifundet for en påstand om brud på  

 hovedaftalens § 6.
Under denne sag har Landsorganisationen i Danmark for Dansk  

 Typograf-Forbund indklaget Dansk Arbejdsgiverforening for Dansk Provins  

 Bogtrykkerforening for Flexiket A/S, Risskov, for Arbejdsretten med påstand  

 om, at den indklagede virksomhed Flexiket A/S tilpligtes at anerkende, at  

 virksomhedens to medarbejdere Ole Larsen og Kim Kristensen - uanset at de pr.  

 1. januar 1986 er indtrådt som aktionærer i virksomheden - fortsat er  

 omfattet af den mellem parterne gældende overenskomst.
Klagerne har endvidere  

 nedlagt påstand om, at den indklagede virksomhed tilpligtes at betale en  

 efter rettens skøn fastsat bod til Dansk Typograf-Forbund.
 Indklagede har påstået frifindelse.
 Sagens nærmere omstændigheder er efter det oplyste følgende:
 Virksomheden Flexiket A/S, der fremstiller selvklæbende etiketter og  

 etiketteringsanlæg, blev for nogle år siden omdannet fra et aktieselskab,  

 hvis stifter Jan Bendixen var selskabets hovedaktionær og reelle indehaver,  

 til en medarbejderejet virksomhed, idet en del af de daværende medarbejdere  

 gennem ikke ubetydelige kapitalindskud erhvervede aktier i selskabet.
Aktiekapitalen, der efter omdannelsen udgjorde nominelt 515.000 kr. og var  

 fordelt med nominelt 336.500 kr. til Jan Bendixen, 137.500 kr. til 11  

 medarbejdere samt 41.000 kr. egne aktier, heraf 25.000 kr. til selskabets  

 factoringselskab, er i årenes løb blevet udvidet og udgjorde pr. 1. januar  

 1986 nominelt 1.583.000 kr., fordelt mellem 19 af medarbejderne, heriblandt  

 Jan Bendixen, Ole Larsen og Kim Kristensen, med nominelt 79.000 kr. til hver,  

 hvortil kommer aktier af pålydende værdi 42.500 kr. til de to selskaber og  

 39.500 kr. fondsaktier til en tidligere medarbejder.
Ole Larsen og Kim  

 Kristensen erhvervede deres aktieposter pr. 1. januar 1986 for en købspris  

 for hver på 230.680 kr., svarende til kurs 292.
Af selskabets vedtægter fremgår blandt andet, at ingen aktie har særlige  

 rettigheder, ligesom ingen aktie kan overdrages uden først at være tilbudt  

 selskabet ved bestyrelsen.
Hver aktionær har en stemme for hver 500 kr.  

 aktier.
Bestyrelsen består af 3-7 medlemmer, der leder selskabet.
Dette  

 tegnes af en direktør i forening med bestyrelsens formand, en direktør i  

 forening med 3 bestyrelsesmedlemmer eller af den samlede bestyrelse.
Til  

 vedtagelse af beslutninger om ændring af vedtægterne kræves 9/10 majoritet af  

 hele aktiekapitalen.
Til regulering af retsforholdet mellem de 19 medarbejderaktionærer er den  

 19. marts 1986 indgået en aktionæroverenskomst, der er gældende uanset  

 modstående bestemmelser i vedtægterne.
Af overenskomsten fremgår blandt  

 andet, at virksomheden ledes kollektivt, idet den er opdelt i divisioner  

 under ledelse af en eller flere aktionærer med selvstændigt ansvar for  

 divisionen.
Divisionerne har indbyrdes indflydelse i virksomhedens samlede  

 ledelse.
Den enkelte aktionær har vetoret over for dispositioner, der ligger  

 uden for den daglige drift og er af større betydning for virksomheden.
Der er  

 ikke tillagt direktøren nogen særlig kompetence ud over, hvad der følger af  

 lovgivningens regler.
Direktøren er berettiget til at afskedige en aktionær.  

 En afskedigelse kan dog indbringes for forretningsudvalget, der er nedsat  

 blandt de aktionærer, der omfattes af overenskomsten, og eventuelt for den  

 samlede aktionærkreds.
I forhold, der omfattes af overenskomsten, har hvert  

 medlem uanset aktiebesiddelse kun en stemme.
Aktionæroverenskomsten indeholder endvidere regler om indtræden i og  

 udtræden af aktionærkredsen.
Det fremgår heraf blandt andet, at udvidelse af  

 medlemskredsen kræver enstemmig beslutning, og at der ved ændringer i  

 selskabets kapitalforhold skal bibeholdes ligestilling mellem overenskomstens  

 medlemmer såvel ved op- og nedskrivning af aktiekapitalen som ved eventuel  

 udvidelse eller begrænsning af aktionærkredsen.
Ved udtræden i forbindelse  

 med ansættelsesforholdets ophør er aktionæren berettiget og forpligtet til at  

 lade sine aktier indløse, i de første 3 år efter indtræden i aktionærkredsen  

 til anskaffelsessummen, medmindre ophøret skyldes sygdom eller død, og  

 derefter til en kurs, der i mangel af mindelighed fastsættes af  

 forretningsudvalget.
Af aktionæroverenskomsten følger endelig, at det enkelte medlem i mangel  

 af anden aftale med selskabet har funktionærstatus under forudsætning af, at  

 medlemmet har påtaget sig en konkurrenceklausul.
I det omfang, selskabets  

 kapitalforhold nødvendiggør det, er medlemmerne forpligtet til at hæfte for  

 selskabets lån, indbyrdes ligeligt, med pro rata hæftelse og/eller  

 tabskaution i forhold til långiver.
Det skal dog tilstræbes, at selskabet  

 bliver selvfinansierende.
Medlemmerne modtager hver måned som fortroligt  

 materiale en resultatopgørelse, udvisende omsætningen og resultat før  

 afskrivninger i forhold til budgettet.
Medlemmerne er som de eneste  

 medarbejdere berettiget til tantieme efter nærmere i overenskomsten fastsatte  

 regler.
 Det er oplyst, at aktionærkredsen ikke for tiden har påtaget sig at  

 kautionere for selskabets kassekreditter, der i stedet for er sikret ved  

 løsørepantebreve.
Af en oversigt over selskabets omsætning m.v. i regnskabsårene 1978/79 til  

 og med 1985/86 fremgår blandt andet, at omsætningen har været stigende gennem  

 årene og i 1985/86 beløb sig til godt 35 mio. kroner.
Det samme gælder  

 resultatet før skat, der i årene 1979/80 og 1981/82 var negativt, således at  

 der ikke udbetaltes tantieme disse to år.
I regnskabsåret 1985/86 udgjorde  

 overskuddet før skat godt 2 mio. kr.
Der udbetaltes i dette regnskabsår  

 69.000 kr. i tantieme pr. medejer.
Egenkapitalen udgjorde godt 5.5 mio. kr.,  

 der med et tillæg for goodwill gav en beregnet kurs på aktiekapitalen på 387.
Ifølge en under sagen fremlagt organisationsplan beskæftigede virksomheden  

 pr. 1. august 1986 44 medarbejdere, hvoraf 19 var medejere/aktionærer.
Ole  

 Larsen og Kim Kristensen er begge beskæftiget i flexoafdelingen i  

 virksomhedens trykkeri.
Afdelingen beskæftiger 6 medarbejdere, hvoraf de 3 er  

 medejere/aktionærer.
I alt 5 medlemmer af Dansk Typograf-Forbund er ansat i  

 virksomheden.
I to enslydende erklæringer, som selskabets administrerende direktør Leif  

 Eskelund og selskabets bestyrelsesformand, advokat Chr.
Krag, den 23. januar  

 1986 udfærdigede til Ole Larsen og Kim Kristensen vedrørende deres indtræden  

 som aktionærer og medejere af virksomheden, hedder det:
 »Referende til henvendelsen til dig af 14.01.86 fra Dansk Typograf  

 Forbund, Århus afd. vedr. din overflytning til Arbejdsløshedskassen for  

 Selvstændige Erhvervsdrivende (ASE), kan vi bekræfte følgende vedr. din  

 indtræden som aktionær og medejer i Flexiket A/S pr. 1. januar 1986.
 Da Flexiket A/S for flere år siden blev omdannet fra en enkeltmandsejet  

 virksomhed til en medarbejderejet virksomhed, skete det på den måde, at den  

 daværende aktionærkreds gennem et ikke ubetydeligt kapitalindskud købte  

 virksomheden i forståelse med den daværende ejer.
 Aktionærkredsens aktieandele bestod af lige store andele pr.  

 aktionær/medejer, og hver enkelt aktionær hæftede udover kapitalindskuddet  

 med en personlig garanti overfor virksomhedens kassekredit i banken.
Denne virksomhedskonstruktion består fortsat.
Aktionærer/medejere har  

 fortsat lige store aktieandele.
 Optagelsen af en medarbejder som aktionær sker efter godkendelse i  

 aktionærkredsen og ved underskrivelse af en aktionæroverenskomst samt  

 betaling af et kontant kapitalindskud svarende til aktieandelens aktuelle  

 kursværdi.
 Det kontante kapitalindskud er p.t. i en størrelsesorden på kr. 250 -  

 300.000, pr. aktieandel, baseret på aktieandelens aktuelle kursværdi fastsat  

 af selskabets statsautoriserede revisor på grundlag af virksomhedens indre  

 værdi.
 Aktionærer/medejere er sikret indflydelse på eget arbejde og virksomhedens  

 drift gennem aktionæroverenskomstens regler, herunder et nedsat  

 forretningsudvalg blandt aktionærkredsen.
 Desuden gennem virksomhedens bestyrelse og generalforsamling samt jævnlige  

 aktionærmøder, hvor alle større beslutninger, herunder budgetter, skal  

 vedtages.
Sluttelig bemærkes, at aktionærkredsen er arbejdsløshedsforsikret i ASE,  

 hvis ledelse har undersøgt spørgsmålet om aktionærkredsens forsikringsmæssige  

 placering jfr.
Arbejdsdirektoratets regler herfor.
ASE har på baggrund af denne undersøgelse meddelt aktionærkredsen, at de  

 enkelte aktionærer jfr.
Flexikets struktur og ejerforhold er selvstændige  

 erhvervsdrivende og ikke lønmodtagere.« Forud for sagens indbringelse for Arbejdsretten den 14. august 1986  

 afholdtes den 3. marts 1986 et mæglingsmøde, hvorunder enighed ikke kunne  

 opnås, og derefter den 17. april 1986 et fællesmøde.
I referatet fra dette  

 møde hedder det blandt andet:
 »Fra lønmodtagerside fastholdtes den fremsatte klage, og man  

 fastholdt, at typograferne Ole Larsen og Kim Kristensen ikke kan betragtes  

 som reelle medejere af Flexiket A/S, hvorfor forholdet er stridende imod  

 hovedaftalens § 6.
Fra arbejdsgiverside bestred man klagen, og man fastholdt, at typograferne  

 Ole Larsen og Kim Kristensen er reelle medejere af Flexiket A/S, samt at  

 forholdet i enhver henseende er retsmæssigt og ikke stridende imod  

 hovedaftalens § 6. Man henviste i den forbindelse til enslydende skriftlige  

 erklæringer vedrørende Ole Larsens og Kim Kristensens medejerforhold i  

 Flexiket A/S udstedt 23. januar 1986 af virksomhedens direktør og  

 bestyrelsesformand.
Erklæringerne er umiddelbart af de to typografer blevet  

 overgivet til Dansk Typograf-Forbunds Århus-afdeling.
Enighed kunne ikke opnås. .....« For Arbejdsretten er der afgivet forklaring af formanden for selskabets  

 bestyrelse, advokat Chr.
Krag, og af selskabets direktør Leif Eskelund.
Advokat Krag har forklaret, at han var advokat for selskabet og medlem af  

 dets bestyrelse også forud for salget af aktier til medarbejderne.  

 Omdannelsen skyldtes den daværende ejer Jan Bendixens ønske om at løse et  

 generationsskifteproblem og i denne forbindelse knytte medarbejderne nærmere  

 til virksomheden. Årene forud havde været vanskelige, og der var sket en  

 reduktion af medarbejderstaben.
Situationen på dette tidspunkt var således  

 ikke alt for god, men det lykkedes Jan Bendixen, der er en dynamisk person,  

 at overbevise en del af medarbejderne om, at det ville være en fordel for dem  

 at indtræde som aktionærer og blive medejere af virksomheden.
I begyndelsen  

 tilhørte den overvejende del af aktiekapitalen Jan Bendixen selv, fordi  

 medarbejderne ikke i første omgang turde satse mere.
Medarbejderne var under  

 forhandlingerne om købet af aktier repræsenteret af deres egen advokat, som  

 deltog i udarbejdelsen af selskabets nye vedtægter og af  

 aktionæroverenskomsten.
Med udvidelsen af aktionærkredsen som sket er  

 arbejdet i bestyrelsen blevet væsentligt ændret på to punkter.
Der er for det  

 første nu tale om en meget større virksomhed end tidligere.
Hertil kommer så,  

 at der skal tages særligt hensyn til aktionærkredsen, idet adskillige  

 dispositioner gør det nødvendigt enten at indhente aktionærernes  

 forhåndsgodkendelse eller at tage forbehold om efterfølgende godkendelse af  

 dispositionen.
I det daglige fungerer selskabets direktør på samme måde som  

 andre direktører.
Direktør Leif Eskelund har forklaret, at han blev ansat som direktør i  

 selskabet den 1. september 1984 og forud herfor havde været ansat som  

 marketingchef i en anden virksomhed.
Samtidig med sin ansættelse blev han  

 aktionær i selskabet.
Medarbejdere, som ønsker at blive aktionærer i  

 selskabet, henvender sig herom til forretningsudvalget, som derefter afgør,  

 hvorvidt ønsket kan imødekommes.
Der skal være fuld enighed herom i  

 aktionærkredsen, da man lægger vægt på, at der er »fodslaw« blandt  

 aktionærerne.
Man har afslået en enkelt ansøgning, fordi den pågældende  

 medarbejder ikke havde været ansat i virksomheden længe nok, men man har sagt  

 til vedkommende, at han kunne prøve igen senere.
De 19 medarbejdere, som  

 tillige er aktionærer, udgør i det daglige et team sammen med virksomhedens  

 øvrige medarbejdere.
Hver især er aktionærmedarbejderne specialister på deres  

 område, og de fortsætter derfor naturligt efter at være blevet medejere med  

 det arbejde, de havde forud.
Vidnets ledelse af virksomheden sker under  

 behørig hensyntagen til aktionærkredsen, som kan tage ethvert spørgsmål op  

 til behandling, hvilket jævnligt sker, ofte så »bølgerne går højt«.  

 I det daglige indebærer dette dog ikke, at hans ledelse adskiller sig  

 væsentligt fra anden virksomhedsledelse.
De enkelte aktionærmedarbejdere  

 bliver lønnet i overensstemmelse med markedsprisen, for typografernes  

 vedkommende på grundlag af de tal, som fremgår af lønstatistikkerne.
Hvad  

 arbejdstiden angår, afhænger denne for den enkelte af vedkommendes funktion i  

 virksomheden.
Den normale daglige arbejdstid er den samme som på det øvrige  

 arbejdsmarked.
Afhængig af funktionen må også aktionærmedarbejderne  

 »stemple ud«, når de forlader virksomheden.
Det gælder således for  

 Ole Larsen og Kim Kristensen.
Klagerne har til støtte for påstanden anført, at den omstændighed, at Ole  

 Larsen og Kim Kristensen pr. 1. januar 1986 blev aktionærer i selskabet, ikke  

 har ændret deres stilling som almindelige lønmodtagere og dermed omfattet af  

 parternes overenskomst, idet de ikke gennem deres aktiebesiddelse har opnået  

 en sådan indflydelse i virksomheden, at de kan betragtes som reelle medejere  

 af denne.
Som det fremgår forudsætningsvis af Hovedaftalens § 6, kan  

 lønmodtagere godt erhverve aktier eller anparter i den virksomhed, hvor de er  

 beskæftiget, uden at blive virkelige medejere af virksomheden.
I den  

 foreliggende sag tyder hverken størrelsen af deres aktieposter eller den  

 selskabsretlige konstruktion på, at de to medarbejdere har opnået nogen reel  

 medindflydelse på virksomhedens forhold gennem deres aktieerhvervelse.
Hver  

 især ejer de således kun nominelt 79.000 kr. aktier af en samlet aktiekapital  

 på nominelt 1.583.000 kr., svarende til ca. 5% af aktiekapitalen.
Deres  

 aktiebesiddelse som sådan giver dem således ingen afgørende indflydelse,  

 heller ikke selv om der er tale om en medarbejderejet virksomhed med et  

 større antal aktionærer med aktieposter af samme størrelse.
Klagerne har videre anført, at heller ikke selskabets vedtægter og  

 aktionæroverenskomsten giver dem en sådan indflydelse, at de - uanset  

 størrelsen af deres aktiebesiddelse - kan siges at have reel indflydelse på  

 virksomhedens drift.
Selskabet ledes således af en bestyrelse, der ansætter  

 en direktør, hvilket indebærer, at den egentlige beslutningskompetence er  

 henlagt til de traditionelle selskabsorganer, uanset at man betegner sig som  

 medarbejderejet.
Ved aktionæroverenskomsten er der kun tillagt  

 forretningsudvalget helt specielle kompetenceområder, der ikke betyder nogen  

 reel indskrænkning i forhold til vedtægternes bestemmelse om, at ledelsen er  

 hos bestyrelsen og direktøren.
Hverken Ole Larsen eller Kim Kristensen er  

 medlem af bestyrelsen.
Ingen af dem har således nogen virkelig indflydelse på  

 ledelsen af virksomheden og på valget af direktør, hvilket måtte være en  

 forudsætning for at anse dem for virkelige medejere.
De er forblevet  

 almindelige lønmodtagere med funktionærstatus som anført i  

 aktionæroverenskomsten og kan som andre lønmodtagere afskediges, idet  

 bestemmelsen om, at en afskedigelse kan indbringes for forretningsudvalget,  

 ikke betyder nogen absolut sikring herimod.
De er undergivet den almindelige  

 ledelsesbeføjelse og er også med hensyn til aflønning og arbejdstid m.v.  

 stillet ganske som andre lønmodtagere.
Den omstændighed, at de som aktionærer  

 modtager tantieme, kan ikke i sig selv bevirke, at de anses for reelle  

 medejere.
Ordningen indebærer alene, at aktionærerne a conto får udbetalt den  

 værditilvækst, som ellers ville have givet sig udslag i en højere aktiekurs.  

 Aktionæroverenskomstens bestemmelse om, at de eventuelt kan komme til at  

 hæfte for lån til selskabet, kan ikke selvstændigt begrunde, at de skulle  

 være medejere.
Endelig kan heller ikke vetoretten tillægges en sådan  

 betydning, at den kan føre til et andet resultat, idet den ikke sikrer den  

 pågældende medarbejder nogen væsentlig indflydelse.
Vetoretten, som det  

 kræver mod at bruge, kan således kun anvendes over for dispositioner af  

 større betydning for virksomheden, ikke over for dispositioner vedrørende den  

 daglige drift.
Indklagede har anført, at bestemmelsen i Hovedaftalens § 6 alene tager  

 sigte på de situationer, hvor man har forsøgt at omgå de kollektive  

 overenskomster ved at camouflere et ansættelsesforhold som et ejerforhold.
I  

 det foreliggende tilfælde er en sådan omgåelseshensigt slet ikke til stede.  

 Fra klagernes side har man navnlig hæftet sig ved aktiepostens størrelse.
Ser  

 man imidlertid på aktiernes kursværdi, er der for begge de omhandlede  

 medarbejdere tale om et så betragteligt beløb, at det ikke blot kan  

 affærdiges som værende uden betydning for bedømmelsen af, om der er tale om  

 et reelt medejerskab.
De enkelte medarbejdere udfører det arbejde, de er  

 bedst til, ganske uanset om de tillige som aktionærer er medejere af  

 virksomheden.
Dette er der intet påfaldende i.
Hvis en typograf starter egen  

 virksomhed, vil han formentlig også fortsætte med at arbejde som typograf i  

 denne virksomhed.
Det afgørende er derimod, at aktionæroverenskomsten  

 indeholder en række bestemmelser, som viser, at medarbejderaktionærerne har  

 reel indflydelse på virksomhedens forhold.
Af overenskomsten fremgår således,  

 at virksomheden ledes kollektivt, at der jævnligt afholdes aktionærmøder for  

 at drøfte virksomhedens drift m.v., og at aktierne, der alle har samme  

 rettigheder, er fordelt ligeligt mellem aktionærerne, der således er sikret  

 ligelig indflydelse på virksomhedens forhold.
Den enkelte aktionær, der er  

 tillagt fuld regnskabsindsigt, har endvidere mulighed for at nedlægge veto  

 over for væsentlige dispositioner.
Hertil kommer de særlige regler om  

 indtræden i og udtræden af aktionærkredsen samt pligten til eventuelt at  

 kautionere for selskabets lån, som klart viser, at aktionærernes stilling er  

 en anden end den almindelige lønmodtagers.
Ved deres indtræden har de  

 indskudt betydelige beløb i virksomheden, hvis over- eller underskud fordeles  

 ligeligt mellem medarbejderaktionærerne ved op- eller nedskrivning af kursen  

 på aktierne i det omfang, et eventuelt overskud ikke udbetales som tantieme.
 Arbejdsretten skal udtale:
Ved afgørelsen af sagen lægger retten til grund, at Flexiket A/S nogle år  

 forud for Ole Larsens og Kim Kristensens indtræden pr. 1. januar 1986 som  

 aktionærer i selskabet var blevet omdannet til et medarbejderejet selskab som  

 led i et generationsskifte og ud fra den daværende hovedaktionærs ønske om at  

 knytte medarbejderne nærmere til virksomheden ved at gøre dem, der måtte  

 ønske det, til virkelige medejere med indflydelse på og ansvar for  

 virksomhedens drift.
I overensstemmelse med dette ønske udvidedes i de  

 følgende år såvel aktiekapitalen som kredsen af medarbejdere, der indtrådte  

 som aktionærer, samtidig med, at den tidligere hovedaktionærs indflydelse i  

 selskabet mindskedes.
Ole Larsen og Kim Kristensen erhvervede deres  

 aktieposter på nominelt 79.000 kr. for en købspris på 230.680 kr. for hver.  

 Hovedparten af den samlede aktiekapital på nominelt 1.583.000 kr. var  

 herefter pr. 1. januar 1986 fordelt med nominelt 79.000 kr. til den  

 oprindelige hovedaktionær og samme nominelle beløb til hver af de 18  

 medarbejderaktionærer, der således gennem deres aktiebesiddelse er sikret  

 væsentlig indflydelse i selskabet, ikke blot gennem de beføjelser,  

 rettigheder og pligter, som følger af aktionæroverenskomsten, hvor de 19  

 aktionærer hver har en stemme, men også gennem udøvelse af deres stemmeret på  

 selskabets generalforsamling, herunder ved valg af medlemmer til bestyrelsen.
Under disse omstændigheder må det lægges til grund, at Ole Larsen og Kim  

 Kristensen gennem deres indtræden som aktionærer i selskabet pr. 1. januar  

 1986 er blevet reelle medejere af virksomheden.
Indklagedes  

 frifindelsespåstand tages derfor til følge.
 T h i k e n d e s f o r r e t :
 Indklagede, Dansk Arbejdsgiverforening for Dansk Provins  

 Bogtrykkerforening for Flexiket A/S, Risskov, frifindes.
 I sagsomkostninger betaler klagerne 2.000 kr. til Arbejdsretten.
 (* 1) Henvisninger: Per Jacobsen s.161 (note 60), Hasselbalch  

 Kollektivarbejdsretten s.117, K 10.428 (A 1985 s.131), K 10.442 (A 1985  

 s.134), K 9763 (A 1983 s.29).
