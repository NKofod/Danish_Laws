 En reservelæge, som undersøgte en patient, der havde skåret venstre  

 hånd, havde ikke lagt tilstrækkelig vægt på fundet af en let nedsat bøjeevne  

 på en finger og egen læge, som så patienten 3 uger efter skaden havde udvist  

 manglende omhu ved ikke at genhenvise patienten til fornyet behandling,  

 hvilket Patientklagenævnet beklagede overfor de to læger.
 5.4.2. Fejlbehandling.
En 40-årig søger skadestue efter at have skåret venstre hånd på glasskår.  

 Der bliver foretaget afvaskning og syning i lokalbedøvelse.
Man tillægger  

 ikke fundet af en let nedsat bøjeevne i yderleddet til venstre 2. finger  

 betydning.
Patienten tilses flere gange de følgende måneder af praktiserende læge,  

 hvor der stadig ikke iværksættes henvisning til nærmere undersøgelse pga.  

 nedsat bøjefunktion.
Først ca. 8 mdr. efter ulykkestilfældet henvises  

 patienten til speciallægeundersøgelse pga. af ophævet bøjeevne af yderleddet  

 af pegefingeren.
Det viser sig, at den dybe bøjesene har været afficeret ved  

 ulykkestilfældet.
Patienten klager over den behandling, der blev givet på skadestuen.  

 Sundhedsstyrelsen har i medfør af § 4 i lov om sundhedsvæsenets  

 centralstyrelse m.v. udvidet undersøgelserne til yderligere at omfatte den  

 behandling, patienten modtog hos de praktiserende læger.
Sagen er belyst ved  

 udtalelser fra de behandlende læger samt hospitalsjournal.
Patientklagenævnet udtalte i overensstemmelse med Sundhedsstyrelsens  

 indstilling, at den reservelæge, som primært undersøgte patienten i  

 skadestuen, ikke havde lagt tilstrækkelig vægt på fundet af en let nedsat  

 bøjeevne i yderleddet på en finger.
Dette beklagede nævnet i henhold til  

 lægelovens § 6, stk. 1.
Patientklagenævnet kunne også tiltræde Sundhedsstyrelsens vurdering,  

 hvorefter det ligeledes i henhold til lægelovens § 6, stk. 1 burde beklages,  

 at den praktiserende læge, som så patienten 3 uger efter ulykkestilfældet,  

 havde udvist manglende omhu ved ikke at genhenvise patienten til fornyet  

 behandling.
Derimod fandt man ikke grundlag for at kritisere den lægevikar,  

 som i forbindelse med fjernelse af trådene anbefalede træning af fingeren og  

 fornyet kontrol, hvis bøjedefekten vedvarede.
