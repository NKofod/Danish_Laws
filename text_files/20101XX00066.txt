Skriftlig fremsættelse (14. oktober 2010) Finansministeren (Claus Hjort Frederiksen) Herved tillader jeg mig for Folketinget at fremsætte:
Forslag til lov om ændring af lov om anvendelse af Christianiaområdet. (Ændring af revisionsbestemmelse m.v.) (Lovforslag nr.
L 35) Lovforslaget fremsættes, da der i den gældende christianialov er indsat en revisionsbestemmelse, der fastslår, at der skal fremsættes et lovforslag i dette folketingsår.
Revisionsbestemmelsen var i sin tid indsat med den forventning, at loven på nuværende tidspunkt ville være gennemført og kunne ophæves.
Christianialoven blev ændret i 2004. Christiania skulle bevares som et grønt og bilfrit kvarter i København, hvor der er plads til at leve på en anden måde, men området skulle fremover omfattes af lovgivningens almindelige regler og der skulle ikke være en særlov.
Området skulle åbnes for offentligheden.
Der skulle være huslejebetaling og åben boligtildeling, de bevaringsværdige bygninger skulle genoprettes, og det fredede voldanlæg skulle sikres som et åbent, rekreativt område for christianitter, københavnere og den øvrige befolkning.
Lovændringen blev vedtaget med et bredt flertal, hvor kun Enhedslisten undlod at stemme.
 Efter ændringen af loven i 2004 gik regeringen i gang med et omfattende arbejde for at få gennemført loven i tæt dialog med beboerne på Christiania.
Regeringen har strakt sig langt for at kunne finde en aftale om gennemførsel af loven i enighed med Christiania.
I august 2007 mundede arbejdet ud i en aftale, som sikrede alle lovens væsentligste formål.
Aftalen blev tiltrådt af Christiania og Folketingets Finansudvalg.
I udarbejdelse af aftalen deltog Københavns Kommune og Realdania konstruktivt og med betydelig støtte til genopretning af bygningerne på området og opførsel af eksperimenterende byggeri.
Alligevel valgte Christiania efterfølgende at springe fra aftalen og i stedet føre retssag mod staten.
I maj 2009 gav Østre Landsret staten klart medhold.
Christiania har valgt at anke denne klare afgørelse til Højesteret, hvis afgørelse vi nu afventer i februar 2011.
Christiania har valgt at springe fra den indgåede aftale og med retssagen har de fravalgt at medvirke til at finde en samarbejdsløsning.
Det gør, at loven lige nu ikke kan ophæves, som det var forventet i 2004. Det ændrer dog ikke på, at regeringen naturligvis fortsat har til hensigt at gennemføre den af Folketinget vedtagne lov.
Jeg fremsætter derfor et forslag om, at den forudsatte revision udskydes med et år.
På det tidspunkt forventer jeg, at Højesteret har truffet endelig afgørelse og at formålet med christianialoven kan gennemføres.
Samtidig med udskydelsen af revisionen foretages der en teknisk ændring af en strafbestemmelse.
Dette skyldes, at der ved lovændringen i 2004 var faldet en paragrafhenvisning ud, hvilket nu rettes.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
