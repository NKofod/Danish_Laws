God revisorskik De indklagede revisorer havde overtrådt den  

 dagældende påtegningsbekendtgørelse ved at have  

 underskrevet en revisorpåtegning, der ikke indeholdt en  

 bekræftelse af, at regnskabet var revideret.
De indklagede havde  

 endvidere ikke haft fornødent grundlag for at forsyne regnskabet med  

 en "blank" påtegning uden forbehold.
De indklagede fandtes  

 herefter ved udarbejdelsen af det pågældende regnskab og den  

 tilhørende påtegning at have tilsidesat god revisorskik og  

 pålagdes derfor hver især en bøde på 15.000 kr.
Ved skrivelse modtaget den 5. september 1997 har
Fåborgvejens Andelselektricitetsselskab indgivet klage over de  

 registrerede revisorer Jens Erik Petersen og Mette Rosenkjær.
Klagen  

 angår klagerens årsregnskab for 1995.
 Erhvervs- og Selskabsstyrelsen har oplyst, at revisor Jens  

 Erik Petersen har været optaget i Revisorregistret fra den 6. november  

 1973 til den 12. januar 1998, hvor registreringsbeviset blev deponeret.  

 Revisor Mette Rosenkjær har været optaget i Revisorregistret  

 siden den 4. januar 1994, dog afbrudt af en periode fra den 24. maj 1994 til  

 den 2. august 1995, hvor registreringsbeviset var deponeret.
 Det fremgår af sagen, at revisionsfirmaet Jens Erik  

 Petersen Revision A/S den 1. oktober 1993 overtog klageren som kunde.  

 Arbejdet bestod hovedsagelig i bogføring, regnskabsassistance og  

 udarbejdelse af årsregnskab.
 Den 1. december 1995 blev klagerens bogholderi, som de  

 indklagede indtil da havde ført, flyttet hjem til formanden, Gert  

 Nielsen, der derefter selv foretog bogføringen.
 Af § 15 i klagerens love fremgår bl.a., at  

 regnskabsåret regnes fra 1. april til 31. marts, og at  

 årsregnskabet skal revideres af 2 af generalforsamlingen for 2 år  

 valgte revisorer.
 Den 29. april 1996 underskrev de indklagede  

 følgende påtegning under overskriften  

 "Revisionspåtegning" på klagerens årsregnskab for  

 1995, der går fra 1. januar til 31. december:
 "Efterfølgende regnskab for året 1995  

 for "Fåborgvejens Andelselektricitetsselskab" er udarbejdet  

 på grundlag af bogholderiet, som dels er ført af os, og dels er  

 ført hos elfirmaet Gert Nielsen ApS.
 Regnskabet er udarbejdet i overensstemmelse med god  

 regnskabsskik, og vi har modtaget de oplysninger, vi har anmodet om.
Vi har foretaget afstemninger af alle relevante  

 balanceposter og anser herefter regnskabet for aflagt i overensstemmelse med  

 lovgivningens og vedtægternes bestemmelser." Umiddelbart under de indklagedes underskrift har  

 regnskabet følgende påtegning, underskrevet af de 2  

 generalforsamlingsvalgte revisorer:
"Efterfølgende regnskab, som vi har  

 revideret, er i overensstemmelse med elselskabets bogholderi." I august 1996 skiftede klageren revisor til Fynbo Revision  

 ApS.
 Klageren har i klageskrivelsen henvist til en  

 redegørelse, som den ny revisor har udarbejdet den 20. august 1997.  

 Redegørelsen påpeger i sin konklusion følgende  

 forhold:
Regnskabet burde ikke have været forsynet med en  

 blank påtegning.
Regnskabet er udarbejdet ud fra en råbalance pr.  

 31. december 1995, men man har ikke undersøgt, hvad der er sket efter  

 årets udløb.
Man har endvidere ikke afstemt balancens poster  

 eller læst vedtægterne med hensyn til regnskabsåret.
Der er  

 ikke reageret på, at regnskabet udviste en markant stigning i  

 bruttoavancen på trods af, at der var købt næsten den  

 samme mængde strøm som året før.
Debitorlisten er  

 ikke afstemt.
Der er i det hele ikke foretaget de nødvendige  

 handlinger under regnskabsudarbejdelsen.
Da der er foretaget afstemning af  

 moms m.v. for 1. halvår 1996, undrer det den nye revisor, at man ikke  

 har bemærket, at der har været afregnet for meget A-skat og  

 arbejdsmarkedsbidrag med 6.884 kr. samt afregnet for meget energiafgift med  

 557.914 kr.
 Den nye revisor anmodede ved skrivelse af 18. februar 1997  

 til Told og Skat, region Odense, om tilbagebetaling af for meget afregnet  

 moms med 94.766 kr., idet der som forklaring anførtes, at der ikke  

 forelå nogen debitorliste pr. 31. december 1995, men at revisoren ved  

 en gennemgang af debitorerne havde konstateret, at debitorerne var 473.828  

 kr. mindre end angivet i årsregnskabet for 1995.
 Klageren har under et møde med nævnet  

 præciseret klagen til at angå følgende forhold  

 vedrørende årsregnskabet for 1995:
 Forkert regnskabsår i forhold til andelsselskabets  

 love.
 Forkert opgørelse  af posten "Salg af  

 strøm".
 Forkert opgørelse af kassebeholdningen.
 Forkert opgørelse af debitorbeholdningen.
 Beløbet "Skyldig for strøm" er  

 anført som excl. moms, selv om beløbet er incl. moms.
 Manglende opdatering af kreditorer.
Indklagede registreret revisor Jens Erik Petersen  

 har under mødet med nævnet bl.a. forklaret, at  

 kalenderåret igennem de sidste 10 år havde været anvendt  

 som regnskabsår.
I forbindelse med afslutningen af regnskabet for 1995  

 havde han løbende kontakt med selskabets formand, der havde stor  

 edb-erfaring.
Formanden havde overtaget bogføringen pr. 1. november  

 1995, hvor han ansatte en kontorassistent.
Indklagede checkede, hvor stor  

 strømgevinsten var og konstaterede, at den lå inden for  

 tolerancegrænsen.
Han var klar over, at der var noget galt med  

 regnskabsoplysningerne, men det var et spørgsmål, hvor meget der  

 skulle ofres for at få det helt rigtige regnskab frem.
Han var ikke  

 dengang klar over alle de opregnede fejl.
Da han underskrev regnskabet, som  

 er blevet revideret af de indklagede, havde han en formodning om, at der  

 kunne være fejl, og han orienterede derfor formanden og bestyrelsen  

 herom.
Klageren har gjort gældende, at de indklagede  

 under deres arbejde i 1996 burde have fundet og rettet de fejl, som de i vid  

 udstrækning selv havde begået, således at der kunne have  

 været aflagt et korrekt regnskab for 1995. De folkevalgte revisorer,  

 der ikke er regnskabskyndige, har i alle årene skrevet under i blind  

 tillid til de indklagedes arbejde.
De indklagede har imidlertid ikke  

 udført deres hverv med den omhu, nøjagtighed og hurtighed, som  

 hvervets beskaffenhed tillod, eller i overensstemmelse med god revisorskik.  

 De indklagede har taget sig betalt for revision af årsregnskabet, selv  

 om det ikke af revisionspåtegningen fremgår, at revision er  

 udført.
De indklagede har nedlagt påstand principalt  

 om afvisning på grund af manglende retlig interesse, subsidiært  

 om frifindelse.
Til støtte for begge påstande har de indklagede  

 især gjort gældende, at klagerens bestyrelse har accepteret  

 regnskabet i dets foreliggende form ved på generalforsamlingen i juni  

 1996 at have underskrevet et notat, som indklagede havde udarbejdet om nogle  

 af de problemer, der havde været med udarbejdelsen af  

 årsregnskabet, og om, hvordan problemerne fremover kunne  

 afhjælpes.
De folkevalgte revisorer var blevet orienteret på et  

 møde den 20. maj 1996.
De indklagede har nærmere anført, at der i  

 marts - april 1996 i forbindelse med udarbejdelsen af årsregnskabet for  

 1995 konstateredes fejl i bogholderiet, navnlig i debitorregnskabet  

 (elforbrugernes konti). Fejlene skyldtes manglende afslutning af  

 edb-bogholderiet pr. 31. december 1995. Klagerens formand ønskede ikke  

 i december 1995 hjælp til at få udskrevet det nødvendige  

 materiale til brug for udarbejdelsen af årsregnskabet, idet han mente  

 at kunne klare det selv.
Der blev derefter ikke udskrevet  

 bogføringslister, saldolister, kontoudtog og regnskabsrapport m.v.
Indklagede Jens Erik Petersen har forud for klagen i et  

 brev af 6. december 1996 til klageren redegjort for nogle af de problemer,  

 det manglende materiale gav anledning til.
Bl.a. anførtes, at 3  

 bogføringsjournaler fra december 1995, hvor bogføringen blev  

 varetaget af formanden, fandtes i 2 forskellige udgaver.
Forbrugernes konti  

 pr. 31. december 1995 måtte opgøres med udgangspunkt i saldoen i  

 bogholderiet ved udgangen af 1. kvartal 1996. Opgørelsesmåden  

 blev valgt efter samråd med formanden, og blev fundet forsvarlig, da en  

 egentlig afstemning af saldoen i balancen ville have medført et stort  

 tidsforbrug, og da resultatet efter de valgte korrektioner ikke afveg  

 væsentligt fra, hvad der kunne forventes.
Det er de indklagedes opfattelse, at klagerens formand  

 under de givne omstændigheder må bære det fulde ansvar for  

 de fejl, som var i årsregnskabet for 1995. Da de indklagede blev gjort  

 opmærksom på, at der var fejl i debitorregnskabet, tilbød  

 de at finde og rette disse.
Hvis en fejl kunne henføres til de  

 indklagedes arbejde, ville den blive rettet uden beregning.
Der blev  

 imidlertid ikke givet mulighed for at finde og rette fejl, selv om dette  

 ellers er normal kutyme i branchen.
De rettelser, den nye revisor har  

 foretaget af moms og debitorer, skyldes de nævnte fejl i forbindelse  

 med årsafslutningen på edb-systemet.
De indklagede har ikke haft  

 noget med denne årsafslutning at gøre.
 Disciplinærnævnet skal udtale:
 Revisionspåtegningen blev underskrevet af de  

 indklagede den 29. april 1996, hvorfor retsgrundlaget for bedømmelsen  

 er den nu ophævede påtegnings- bekendtgørelse nr. 121 af  

 23. februar 1989.
De indklagede har over for nævnet bekræftet,  

 at de har revideret regnskabet, selv om dette ikke fremgår af deres  

 påtegning.
Dermed har de indklagede overtrådt § 1, stk. 2, i  

 påtegningsbekendtgørelsen, hvorefter revisions-  

 påtegningen skal indeholde en bekræftelse af, at regnskabet er  

 revideret.
 Fra de indklagedes side er det ubestridt, at regnskabet er  

 behæftet med fejl på de punkter, som klageren har  

 påpeget.
 I den forbindelse har de indklagede over for nævnet  

 henvist til, at de ikke modtog det fuldstændige  

 bogføringsmateriale fra klagerens edb-bogholderi, således som de  

 havde anmodet om.
 Nævnet finder, at det herefter ikke kan have  

 været muligt at foretage præcis afstemning af balancens  

 væsentlige poster.
 Nævnet må videre lægge til grund, at  

 regnskabet er udarbejdet med et andet regnskabsår end angivet i  

 vedtægterne.
 Endvidere er det nævnets opfattelse efter fejlenes  

 art og omfang, at de indklagede allerede efter det materiale, de var i  

 besiddelse af, og uanset dette materiales utilstrækkelighed burde have  

 indset, at det foreliggende regnskab ikke kunne være korrekt.
 På denne baggrund finder nævnet, at de  

 indklagede ikke har haft fornødent grundlag for som sket at forsyne  

 regnskabet med en "blank" påtegning, jf.  

 påtegningsbekendtgørelsens § 2, hvori de har erklæret,  

at de har modtaget de oplysninger, som de har anmodet om, at de  

 har foretaget afstemninger af alle relevante balanceposter, og at de  

 anser regnskabet for aflagt i overensstemmelse med lovgivningens og  

 vedtægternes bestemmelser.
De indklagede har således ikke taget forbehold.
Det  

 af de indklagede udarbejdede "Notat vedr. revision af Faaborgvejens  

 Andelselektricitetsselskab for året 1995", som de indklagede har  

 forelagt klagerens bestyrelse til underskrift og påberåbt sig  

 over for nævnet, og som nærmest må sidestilles med et  

 revisionsprotokollat, indeholder ikke et tydeligt forbehold over for  

 regnskabet og kunne i øvrigt heller ikke træde i stedet for et  

 forbehold i påtegningen på regnskabet.
 Nævnet finder således, at de indklagede ved  

 udarbejdelsen af det pågældende regnskab og den tilhørende  

 påtegning har tilsidesat god revisorskik, og at der ikke i den  

 omstændighed, at klagerens bestyrelse har underskrevet  det omtalte  

 notat, er grundlag for sagens afvisning som følge af manglende retlig  

 interesse i klagen eller for frifindelse af de indklagede.
 Herefter pålægger nævnet i medfør  

 af §11 a, stk. 1, i loven om registrerede revisorer hver af de indklagede en  

 bøde på 15.000 kr.
 T h i  b e s t e m m e s :
 De indklagede, registreret revisor Jens Erik Petersen og  

 registreret revisor Mette Rosenkjær, pålægges hver  

 især en bøde på 15.000 kr.
