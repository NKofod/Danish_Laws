(Sygehusberedskabscirkulære nr. 3) I sygehusberedskabscirkulære nr. 2 af 14. juli 1977 pegede styrelsen på  

 vigtigheden af tilvejebringelse af koordinerede beredskabsplaner for de  

 enkelte sygehuse og amtskommunernes sygehusvæsen og oplyste, at den under  

 styrelsen nedsatte arbejdsgruppe vedrørende udarbejdelse af beredskabsplaner,  

 jfr. sygehusberedskabscirkulære nr. 1 af 7. april 1976, bilag 2, havde  

 udarbejdet udkast til en standardberedskabsplan, der var udsendt til samtlige  

 sygehusforvaltninger og drøftet på et seminar med forvaltningscheferne på  

 Civilforsvarets Højskole den 14.- 15. april 1977.
Der foreligger nu udarbejdet en endelig standardberedskabsplan for  

 sygehuse.
Planen er tiltrådt af Civilforsvarsstyrelsens  

 sygehusberedskabsudvalg med repræsentanter for Amtsrådsforeningen i Danmark,  

 Foreningen af Sygehusadministratorer i Danmark og Den almindelige danske  

 Lægeforening.
Som anført i sygehusberedskabscirkulære nr. 2 gør hensynet til det samlede  

 amtskommunale beredskab og det nationale beredskab det nødvendigt, at  

 sygehusberedskabsplaner på visse punkter opbygges efter ensartede  

 retningslinier.
Standardberedskabsplanen er derfor udarbejdet som en  

 rammeplan, der skal tjene som vejledning og danne grundlag for udarbejdelse  

 af de enkelte sygehusplaner.
Disse planer må i øvrigt opbygges efter og  

 tilpasses lokale forhold, afhængig af strukturen på de enkelte sygehuse.
Med henblik på en nærmere præsentation af standardberedskabsplanen for  

 sygehuse afholder Foreningen af Sygehusadministratorer i Danmark under  

 medvirken af Civilforsvarsstyrelsen et orienteringsmøde torsdan den 26.  

 januar 1978 på Glostrup sygehus for chefer og souschefer ved  

 sygehusforvaltninger og sygehuse.
Ved mødet vil der blive redegjort for  

 standardberedskabsplanens opbygning, forudsætninger og formål.
For de medarbejdere ved sygehusene og sygehusforvaltningerne, der er  

 beskæftiget med beredskabsspørgsmål, og som skal anvende standardplanen i det  

 fortsatte arbejde med beredskabsplanlægningen, har styrelsen tilrettelagt en  

 kursusrække i foråret 1978 på Civilforsvarets tekniske Skole i Tinglev.  

 Kurserne er en fortsættelse af de indledende kurser for  

 beredskabsmedarbejdere ved sygehuse og sygehusforvaltninger, der tidligere er  

 afholdt på skolen, og således navnlig beregnet for de medarbejdere, der skal  

 bistå beredskabsledelser med opbygning og gennemførelse af  

 beredskabsforanstaltninger.
Den nye kursusrække vil særligt omfatte en  

 gennemgang af standardberedskabsplanens anvendelse i praksis.
Der er i 1978 foreløbigt planlagt følgende 3-dages kurser vedrørende  

 beredskabsplanlægningen: 20.- 22. februar, 13.- 15. marts, 20.- 22. marts,  

 3.- 5. april, 24.- 26. april.
Nærmere meddelelser om tilmelding, kursusplan  

 m.v. vil blive udsendt i januar måned 1978.
 Der vedlægges 2 eksemplarer af »Standardberedskabsplan«, idet  

 man henstiller, at standardberedskabsplanen som nævnt ovenfor danner  

 grundlaget for det fortsatte arbejde med tilvejebringelse af endelige  

 beredskabsplaner for sygehusene.
 Civilforsvarsstyrelsen anmoder samtidig om at blive holdt orienteret om de  

 erfaringer, der indvindes ved de enkelte sygehuses arbejde med planen med  

 henblik på eventuelle tilføjelser til eller ændringer i  

 standardberedskabsplanen.
 Det tilføjes, at standardberedskabsplanen med kommentarer vil blive  

 udsendt herfra til samtlige sygehuse i løbet af januar 1978.
Schultz /K.E.
Fisker --------------------------------------------------------------------- BILAG 1.
Standardberedskabsplan for Sygehuse (udelades her) --------------------------------------------------------------------- BILAG 2.
KOMMENTAR TIL STANDARDBEREDSKABSPLAN FOR SYGEHUSE I.
STANDARDPLANENS FORMÅL.
 Den foreliggende standardplan er en rammeplan, der er udarbejdet således,  

 at den kan danne grundlaget for udarbejdelse af beredskabsplaner for samtlige  

 sygehuse, idet detaljeringsgraden vil være afhængig af strukturen på det  

 enkelte sygehus.
 Standardplanen sondrer ikke mellem freds- og krigstidskatastrofer, idet  

 alene indsatsen i den givne situation vil være bestemmende for, hvilke  

 foranstaltninger sygehuset skal iværksætte.
Standardplanen er opbygget således, at sygehusberedskabet på de enkelte  

 sygehuse kan tilrettelægges efter ensartede principper.
Dette er nødvendigt,  

 når de enkelte sygehusberedskabsplaner skal koordineres i et samlet  

 sygehusberedskab for amtskommunen.
II.
BEREDSKABSPLANENS OPBYGNING OG SYSTEMATIK.
I såvel freds- som krigstid er udgangspunktet sygehusenes daglige  

 kapacitet.
Denne kapacitet kan forøges ved iværksættelse af et  

 katastrofeberedskab, som vil være afhængig af bl.a. sygehusets størrelse og  

 mulighederne for visitering af patienter til andre sygehuse.
Såfremt behovet  

 for sygehuskapacitet stiger yderligere, kan den forhåndenværende  

 bygningsmasse udnyttes optimalt med henblik på at øge sengetallet og  

 sygehusets behandlingsmuligheder.
Denne situation betegnes som sygehusenes  

 maximumskapacitet.
 Yderligere sengekapacitet kan etableres ved at oprette sygehusannekser.
 Ved et sygehusanneks forstår man et sengeafsnit, der indrettes i bygninger  

 i nærheden af et bestående sygehus og drives i tilknytning til og i  

 administrativt fællesskab med dette.
Der kan endvidere blive tale om, at der i alle amtskommuner skal udpeges  

 lokaliteter, der er egnede til anvendelse som sygehuse under  

 beredskabsforhold, dels til supplering af eksisterende sygehuse og dels til  

 erstatning for eksisterende sygehuse, idet der må planlægges ud fra en  

 forudsætning om, at udflytning fra eksisterende sygehuse af patienter,  

 personale og materiel til andre lokaliteter helt eller i et vist omfang kan  

 blive nødvendig.
Disse sygehuse benævnes under et som beredskabssygehuse.
Der forefindes oplagret i alt 48 sygehusenheder, der hver omfatter et  

 fuldt udstyret sygehus med 200 senge.
Disse sygehusenheder fordeles til de  

 enkelte amtskommuner til anvendelse i amtskommunernes sygehusberedskab.
 Det kan i en beredskabssituation blive aktuelt at evakuere patienter,  

 personale og materiel fra sygehusene, og beredskabsplanerne må derfor  

 indeholde en anvisning på, hvordan evakueringen skal foregå.
 Ovennævnte forhold vil være typiske for de sygehuse, der indgår i  

 sygehusberedskabet, og kan systematiseres i følgende 5 hovedforanstaltninger:
 1. Etablering af katastrofeberedskab.
 2. Etablering af sygehusets interne maximumskapacitet.
 3. Etablering af sygehusannekser.
 4. Etablering af beredskabssygehuse.
 5. Iværksættelse af evakueringsforanstaltninger.
 Disse hovedforanstaltninger er grundelementerne i beredskabsplanen og  

 indgår i selve etableringen af beredskabet samtidig med, at de er  

 retningsgivende for systematiseringen og registreringen af de ressourcer, som  

 skal beskrives i planen.
 Standardberedskabsplanen er opdelt i 5 hovedafsnit:
 1. Definitioner.
 2. Skematiske oversigter.
 3. Organisation.
 4. Beredskabets etablering - foranstaltninger.
 5. Beredskabets etablering - instrukser.
 Afsnittet vedrørende definitioner skal sikre, at læseren ikke er i tvivl  

 om planens terminologi.
 I afsnittet »Skematiske oversigter« og »Organisation«  

 beskrives og systematiseres de ressourcer, der er til rådighed for  

 sygehusberedskabet under de respektive hovedforanstaltninger.  

 Organisationsafsnittet skal endvidere beskrive de funktioner, som skal  

 udføres, når beredskabet er etableret.
 Afsnit 4 og 5 omhandler beredskabets etablering og skal entydigt beskrive  

 de ordrer, der i en given situation gives og modtages.
 Generelt kan det siges, at beredskabsplanen omhandler en beskrivelse af  

 beredskabets etablering (afsnit 4 og 5) og en beskrivelse af den  

 baggrundsviden, der er nødvendig for såvel sygehusberedskabets etablering som  

 dets funktion (afsnit 2 og 3). Denne sondring er væsentlig, idet der må  

 lægges vægt på, at etableringsfasen beskrives ved en præcis og entydig  

 ordregang, der på kortest mulig tid bringer sygehuset op på det ønskede  

 beredskabsniveau.
 I afsnit 4 og 5 er hovedforanstaltningerne opdelt i enkeltforanstaltninger  

 og delforanstaltninger, og beredskabsledelsen kan ved hjælp af disse  

 effektuere netop de foranstaltninger, som situationen kræver.
Beredskabsledelsen behøver således ikke nødvendigvis at iværksætte en  

 hovedforanstaltning som et samlet hele, men kan udvælge del- og  

 enkeltforanstaltninger efter behov.
Arbejdsgruppen er af den opfattelse, at  

 en sådan flexibilitet er absolut nødvendig.
 Beredskabsledelsen skal nødvendigvis være helt fortrolig med  

 beredskabsplanen, og dennes ide og indhold bør også efter behov meddeles  

 andre personalegrupper.
 I en beredskabssituation er det dog tilstrækkeligt, at hver enkelt  

 afdeling betjener sig af den instruks, der omhandler den pågældende afdeling,  

 samt den tilsvarende del af organisationsplanen, hvor afdelingens ressourcer  

 beskrives, og hvoraf det fremgår, hvordan afdelingen fungerer efter  

 beredskabets etablering.
 Sagt på en anden måde - skal der for hver afdeling udarbejdes en  

 »del-plan«, som omfatter følgende hovedpunkter:
 1. En instruks, der præcis beskriver, hvad afdelingen  

 skal foretage på en given ordre med henblik på den hurtigst mulige etablering  

 af det ønskede beredskabsniveau.
 2. En beskrivelse af afdelingens ressourcer  

 (personale, lokaler, materiel m.v.).
 3. En beskrivelse af den funktion, som afdelingen skal  

 udøve, når beredskabet er etableret.
 Disse »del-planer« bør udarbejdes i nært samarbejde med de  

 pågældende afdelinger og bør fra begyndelsen indgå i planlægningsarbejdet.
 I henhold til ovenstående vil beredskabsledelsens funktion bestå i at  

 etablere det fornødne beredskab i henhold til planens afsnit 4 og 5 og  

 derefter sørge for, at beredskabet efter etableringen fungerer i henhold til  

 planens afsnit 2 og 3, idet det forudsættes, at sygehusets afdelinger selv er  

 fortrolig med netop deres funktion, når etableringsfasen er overstået.
 Man har fundet det formålstjentligt at lade bedriftværnet indgå i  

 beredskabsplanen, dels fordi der i stor udstrækning trækkes på de samme  

 ressourcer og dels fordi bedriftværnet skal kunne fungere under samtlige  

 hovedforanstaltninger.
III.
BEMÆRKNINGER TIL BEREDSKABSPLANENS HOVEDAFSNIT.
 1. DEFINITIONER.
Det vil i dette afsnit være nødvendigt at redegøre for beredskabsplanens  

 nummersystematik.
Systematikken skal sikre, at der er en logisk sammenhæng  

 mellem planens forskellige afsnit, og endvidere sikre, at beredskabsplaner  

 for amtets forskellige sygehuse kan koordineres til en samlet plan for amtet  

 som helhed.
 Afsnittet skal endvidere indeholde en alfabetisk oversigt over og  

 forklaring på beredskabsplanens terminologi med henblik på at sikre, at  

 planen ikke indeholder udtryk og begreber, som er læseren ubekendt.
 2. SKEMATISKE OVERSIGTER.
Afsnit 2 og 3 kunne i og for sig godt have været samlet til et afsnit, som  

 skulle beskrive beredskabsorganisationen.
Arbejdsgruppen har imidlertid anset  

 det for formålstjenligt at samle skematiske oversigter i et separat afsnit af  

 hensyn til overskueligheden.
 I indholdsfortegnelsen er angivet nogle eksempler på, hvad afsnittet  

 skematiske oversigter kan indeholde, men det bør bemærkes, at grænsen mellem  

 dette afsnit og organisationsafsnittet er flydende, og det må være forholdene  

 på de enkelte sygehuse, der vil være afgørende for, hvor de skematiske  

 overstiger ønskes placeret.
 3. ORGANISATION.
 I dette afsnit er sygehusets forskellige afdelinger og funktioner opdelt i  

 hovedgrupper, og man har tilstræbt at følge den opdeling, som sædvanligvis  

 bruges på sygehusene.
 Herudover indeholder afsnittet en beskrivelse af organisationen i  

 bedriftværnet og den statslige ambulancetjeneste, ligesom de organisatoriske  

 forhold i en evakueringssituation forudsættes beskrevet her.
 Organisationsafsnittet har to hovedformål:
1. at beskrive de ressourcer, som sygehusberedskabet  

 kan råde over i den pågældende beredskabssituation 2. at beskrive sygehusberedskabets funktioner i  

 beredskabssituationen.
 Dette afsnit tager altså sigte på at give sygehuspersonalet den nødvendige  

 baggrundsviden, der sætter dem i stand til dels at effektuere de ordrer, som  

 beskrives i de følgende to afsnit, og dels at kunne fungere selvstændigt i  

 det etablerede beredskab.
 Når man i nummersystematikken for dette afsnit har taget hensyn til  

 hovedforanstaltningerne, skyldes det den omstændighed, at de organisatoriske  

 forhold kan være forskellige alt afhængig af den hovedforanstaltning, der  

 iværksættes.
 4. BEREDSKABETS ETABLERING.
 Afsnittene 4 og 5 omhandler begge beredskabets etablering, og som det  

 tidligere er anført, er det hensigten med disse afsnit at give en præcis  

 beskrivelse af de ordrer, der gives og modtages i etableringsfasen.
 Som det fremgår af indholdsfortegnelsen, er dette afsnit opdelt i de  

 vedtagne hovedforanstaltninger og disse igen underopdelt i følgende  

 enkeltforanstaltninger:
1. Beredskabsledelse 2. Personel 3. Lokaliteter 4. Forsyninger 5. Patientudskrivning 6. Nødbehandlingsafsnit 7. Modtagefunktion 8. Kommunikationssystem 9. Registrering 10. Oplysningscentral 11. Ordenstjeneste 12. Ambulancetjeneste 13. Bedriftværn 14. Børnepasning 15. Omsorgstjeneste.
 Af bilag I fremgår det i hvilket omfang, der er sammenhæng mellem  

 enkeltforanstaltninger og hovedforanstaltninger.
 5. BEREDSKABETS ETABLERING - INSTRUKSER.
 Det er af væsentlig betydning, at hver afdeling forsynes med en instruks,  

 der nøje beskriver de funktioner, afdelingen skal udføre med henblik på en  

 hurtig etablering af beredskabet.
 Afdelingerne er nummereret efter samme system, som findes i  

 organisationsafsnittet.
 Ved hjælp af instruksen og den del af organisationsafsnittet, som vedrører  

 den pågældende afdeling, vil afdelingen være i stand til dels at etablere  

 beredskabet gennem effektuering af de fra beredskabsledelsen modtagne ordrer,  

 dels at kunne fungere i beredskabssituationen efter de i  

 organisationsafsnittet fastlagte rutiner.
IV.
SLUTBEMÆRKNINGER.
 Som anført i det foregående skal den foreliggende standardplan betragtes  

 som en retningslinie for udarbejdelse af beredskabsplaner for sygehuse.  

 Planen kan selvsagt ikke beskrive en beredskabsplans mange detaljer, som vil  

 være stærkt afhængige af de lokale forhold, og de anførte eksempler skal  

 derfor hovedsageligt tjene til belysning af planens systematik.
