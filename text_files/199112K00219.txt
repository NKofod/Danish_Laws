Nr LSF 219 Forslag til Lov om ændring af ligningsloven (Fradrag for faglige  

 kontingenter) Fremsat af Kofod-Svendsen (KRF) Lysholm Christensen (KRF) Glønborg (KRF)  

 Inger Stilling Pedersen (KRF) den 4. februar 1992 § 1 I lov om påligningen af indkomst- og formueskat til staten  

 (ligningsloven), jf. lovbekendtgørelse nr. 735 af 5. november 1991, som  

 senest ændret ved lov nr. 694 af 21. december 1991, foretages følgende  

 ændring:
 § 13 affattes således:
 »§ 13. Ved opgørelsen af den skattepligtige indkomst ved  

 erhvervsmæssig virksomhed kan udgifter til kontingenter til  

 arbejdsgiverforeninger, fagforeninger og andre faglige sammenslutninger, der  

 har til hovedformål at varetage de økonomiske interesser for den  

 erhvervsgruppe, hvortil den skattepligtige hører, ikke fradrages.  

 Erstatninger eller ydelser, der udbetales til medlemmerne af sådanne  

 sammenslutninger, medregnes til modtagernes skattepligtige indkomst.
Stk. 2. Ved opgørelsen af skattepligtig indkomst, der ikke er  

 nævnt i stk. 1, kan fradrages udgifter til kontingenter til  

 arbejdsgiverforeninger, fagforeninger og andre faglige sammenslutninger, der  

 har til hovedformål at varetage de økonomiske interesser for den  

 erhvervsgruppe, hvortil den skattepligtige hører.
Fradraget kan dog ikke  

 overstige 2.400 kr.
Erstatninger eller ydelser, der udbetales til medlemmerne  

 af sådanne sammenslutninger, medregnes til modtagernes skattepligtige  

 indkomst.
 Stk. 3. Det i stk. 2 nævnte grundbeløb reguleres efter  

 personskattelovens § 20.
§ 2 Loven træder i kraft dagen efter bekendtgørelsen i Lovtidende og har  

 virkning fra og med indkomståret 1993.
Bemærkninger til lovforslaget Almindelige bemærkninger Gennem flere år er fradragsmulighederne i skattelovgivningen blevet  

 reduceret.
Forslagsstillerne finder, at denne udvikling bør fortsætte.
 Det foreslås, at fradrag for faglige kontingenter i forbindelse med  

 lønmodtagervirksomhed begrænses til 2.400 kr. pr. år.
 Lovforslaget indebærer desuden, at fradraget for faglige kontingenter i  

 forbindelse med erhvervsvirksomhed afskaffes.
Efter forslagsstillernes opfattelse bør der ikke være fradragsret for  

 faglige kontingenter, der bl.a. bruges til politisk virksomhed i partier med  

 tilknytning til arbejdsgiver- og lønmodtagerorganisationer.
Indirekte  

 bidrager statskassen med et anseligt beløb hvert år til finansiering af  

 politiske aktiviteter.
Forslagsstillerne mener ikke, at fradragsmulighederne  

 skal tilgodese politiske formål.
Desuden må en del af de faglige organisationers aktiviteter betragtes som  

 ikkefagligt relaterede.
Mange af disse aktiviteter ligger nok på grænsen af,  

 hvad det er rimeligt at finansiere ved fradragsberettigede kontingenter.
Det  

 gælder aktiviteter som meget omfattende ikkefaglige kursustilbud,  

 rådgivningsvirksomhed, rejsetilbud, kulturelle tilbud m.m.
De danske regler om fradrag for faglige kontingenter er meget vidtgående.  

 Der er således ingen beløbsmæssige grænser for fradragets størrelse.
Desuden  

 er der næsten ingen begrænsninger i, hvilke faglige organisationer der er  

 godkendt til fradrag.
 Forslagsstillerne finder det meget vigtigt, at indgrebet omfatter såvel  

 arbejdstagere som arbejdsgivere.
Historisk redegørelse Efter gældende praksis før 1954 var der fradrag for faglige kontingenter  

 for 75 pct.s vedkommende, idet resten af kontingentet ansås anvendt til  

 formål af ikke strengt faglig karakter.
Fra 1954 blev indført en direkte  

 hjemmel til fuldt fradrag for kontingent for faglige organisationer til  

 arbejdsgiverforeninger, fagforeninger og andre faglige sammenslutninger.  

 Under Folketingets behandling af lovforslaget tog flere partier afstand fra  

 at indføre en fradragsordning, der indebar, at det var muligt at få fradrag  

 for den del af kontingentet, som blev brugt til politiske formål.
Det  

 Radikale Venstre stemte imod forslaget, da partiet ikke kunne gå ind for  

 fradrag for bidrag til politiske formål.
Retstilstanden i forskellige lande Sverige I Sverige har arbejdstagere ingen fradragsret for faglige kontingenter.  

 Arbejdstagere kan dog opnå en skattereduktion på fagligt kontingent op til 20  

 pct. af afgiftsgrundlaget.
Afgiftsgrundlaget består hovedsagelig af  

 medlemskontingenter.
 For arbejdsgivere gælder, at kontingent til arbejdsgiverorganisationer  

 anses for en omkostning, der kan fradrages i indkomsten.
Norge I Norge har arbejdstagere begrænset mulighed for at fradrage faglige  

 kontingenter.
Det er muligt at få fradrag, når der betales kontingent til  

 landsdækkende arbejdstagerorganisationer, som har forhandlingsret eller har  

 indgået overenskomster på vegne af medlemmer.
Det er således kun en del af de  

 faglige organisationer, hvis medlemmer kan opnå fradrag.
Fradraget kan  

 maksimalt udgøre 1.800 kr. pr. år.
 For kontingent til arbejdsgiverforening kan maksimalt gives fradrag  

 svarende til 4 promille af de udbetalte lønninger.
Som det fremgår af ovennævnte, er der i flere lande begrænsede muligheder  

 for at opnå fradrag for faglige kontingenter.
Andre lande har således diverse  

 modifikationer i fradragsmulighederne, hvorimod de danske regler giver fuld  

 fradragsmulighed.
Gældende regler Efter de nugældende regler er kontingenter til fagforeninger og  

 arbejdsgiverorganisationer fradragsberettiget ved opgørelsen af den  

 skattepligtige indkomst efter ligningslovens § 13, der gælder både for  

 lønmodtagere og selvstændige.
For selvstændige er der imidlertid tillige  

 hjemmel for fradragsret efter statsskattelovens § 6 a, i det omfang  

 kontingentet kan anses for en driftsomkostning.
 Ekstra strejkekontingenter, der af fagforeningen pålægges medlemmerne, er  

 fradragsberettigede i lighed med det almindelige fagforeningskontingent.  

 Derimod kan eventuelle frivillige bidrag ikke fradrages.
 Det skal bemærkes, at en lønmodtagers udgifter til  

 fagforeningskontingenter ikke er omfattet af den bundgrænse på 3.000 kr., som  

 gælder for fradrag af en lønmodtagers øvrige udgifter ved  

 indtægtserhvervelsen.
 Efter hidtidig praksis kan arbejdsgiverforeninger m.fl. foretage en  

 skattemæssig fordeling af kontingentet ved opgørelsen af foreningens  

 skattepligtige indkomst i henholdsvis en del, der medgår til dækning af  

 udgifter af erhvervsmæssig karakter i foreningen, og en del, der vedrører  

 udgifter af ikke erhvervsmæssig karakter (kontingentdelen). Medlemmerne kan  

 fradrage den del af kontingentet, der vedrører udgifter af erhvervsmæssig  

 karakter, som driftsomkostning ved opgørelsen af den personlige indkomst  

 efter personskattelovens § 3, stk. 2, nr. 1, medens den del af kontingentet,  

 der dækker ikke-erhvervsmæssige udgifter, alene er fradragsberettiget ved  

 opgørelsen af den skattepligtige indkomst efter reglerne i ligningslovens §  

 13. For lønmodtagere kan udgifter af erhvervsmæssig karakter i foreningen dog  

 kun fradrages ved opgørelsen af den skattepligtige indkomst efter reglerne i  

 ligningslovens § 9, stk. 1.
Provenumæssige konsekvenser Begrænsningen i fradragsretten for faglige kontingenter til 2.400 kr. pr.  

 år for lønmodtagervirksomhed og afskaffelse af fradragsretten for faglige  

 kontingenter i forbindelse med erhvervsvirksomhed skønnes at give et provenu  

 til det offentlige på godt 1,1 mia. kr.
Administrative konsekvenser Lovforslaget skønnes at give et vist administrativt merarbejde.
Bemærkninger til de enkelte bestemmelser Til § 1 Lovforslaget indebærer, at fradrag for faglige kontingenter i forbindelse  

 med lønmodtagervirksomhed begrænses til 2.400 kr. pr. år.
 Lovforslaget indebærer desuden, at fradraget for faglige kontingenter i  

 forbindelse med erhvervsvirksomhed afskaffes.
 Der sker ingen ændringer i hidtidig praksis med hensyn til, at  

 arbejdsgiverforeninger m.fl. kan foretage en skattemæssig fordeling af  

 kontingentet ved opgørelse af foreningens skattepligtige indkomst i  

 henholdsvis en del, der medgår til dækning af udgifter af erhvervsmæssig  

 karakter i foreningen, og en del, der vedrører udgifter af ikkeerhvervsmæssig  

 karakter (kontingentdelen).
 For lønmodtagere kan udgifter af erhvervsmæssig karakter i foreningen dog  

 kun fradrages ved opgørelsen af den skattepligtige indkomst efter reglerne i  

 ligningslovens § 9, stk. 1.
Den skattemæssige behandling af erstatninger og ydelser, der udbetales fra  

 faglige organisationer til deres medlemmer, ændres ikke.
Disse ydelser er  

 således fortsat skattepligtig indkomst.
Til § 2 Det foreslås, at reglerne har virkning fra og med indkomståret 1993.
