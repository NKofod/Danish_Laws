Kan tilbagebetalt AMBI, 3.126.777 kr. inkl. renter, indgå i  

 virksomhedsordningen for tilbagebetalingsåret (1995)? Virksomhedsordningen, tilbagebetalt ambi Sagsfremstilling og begrundelse:
Det var oplyst, at forespørgeren, A, indtil 1990 bl.a. drev en  

 leasingvirksomhed.
For indkomstårene 1988-1990 blev han pålagt at  

 indbetale ambi for i alt 1.974.953 kr., hvilket beløb blev fratrukket  

 ved indkomstopgørelsen for de pågældende indkomstår,  

 hvor han benyttede virksomhedsordningen.
 Også efter indkomståret 1990 har A haft indkomst fra  

 selvstændig erhvervsvirksomhed, men han har alene anvendt  

 virksomhedsordningen for indkomståret 1994.
 A benytter bagudforskudt regnskabsår, således at  

 indkomståret 1995 går fra 1. november 1994 til 31. oktober  

 1995.
 Ved afgørelse af 24. februar 1995 modtog A meddelelsen fra Told- og  

 Skattestyrelsen om tilbagebetaling af ambi.
Ligningsrådet bemærkede, at tilbagebetalt ambi som  

 udgangspunkt skal henføres til beskatning i det indkomstår, hvor  

 den skattepligtige erhverver ret til beløbet, hvilket er ensbetydende  

 med det tidspunkt, hvor Told- og Skattestyrelsen træffer  

 afgørelse om tilbagebetalingen.
Det følger dog af almindelig  

 praksis for tilfælde, hvor domstolene tilsidesætter  

 opkrævning af skatter og afgifter, at den skattepligtige kan  

 vælge at henføre de tilbagebetalte beløb til beskatning i  

 de indkomstår, hvor beløbene er blevet fratrukket ved  

 indkomstopgørelsen.
Ligningsrådet bemærkede endvidere, at det følger af  

 virksomhedsskattelovens § 2, stk. 3, at skattepligtige, der driver flere  

 virksomheder, skal behandle samtlige virksomheder som én virksomhed  

 ved anvendelse af virksomhedsordningen.
Det følger heraf, at det  

 kræver særlig hjemmel, at en skattepligtig, der benytter  

 virksomhedsordningen, holder en del af sin indkomst fra selvstændig  

 erhvervsvirksomhed uden for ordningen.
 Efter Ligningsrådets opfattelse måtte tilbagebetalt ambi  

 sidestilles med indkomst fra selvstændig erhvervsvirksomhed, da den  

 indbetalte ambi er blevet fradraget som en driftsudgift, jf.  

 statsskattelovens § 6 a.
Det var herefter Ligningsrådets opfattelse, at A for  

 indkomståret 1995 har pligt til at medregne tilbagebetalt ambi inkl.  

 renter i virksomhedsindkomsten, hvis han vælger at henføre det  

 tilbagebetalte beløb til beskatning i dette indkomstår, jf.  

 ovenfor, og hvis han i dette indkomstår har drevet selvstændig  

 erhvervsvirksomhed og vælger at benytte virksomhedsordningen.
Omvendt  

 kan virksomhedsordningen ikke anvendes på tilbagebetalt ambi, hvis  

 anden erhvervsindkomst end den udbetalte ambi holdes uden for ordningen.
 Endelig bemærkede Ligningsrådet, at det forhold, at A i  

 indkomståret 1995 modtog tilbagebetalt ambi, ikke i sig selv betyder,  

 at han i dette indkomstår kan betragtes som selvstændigt  

 erhvervsdrivende og derfor er berettiget til at anvende virksomhedsordningen,  

 hvis betingelserne herfor i øvrigt er opfyldt.
