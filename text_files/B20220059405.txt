Bekendtgørelse om erhvervsuddannelsen til stukkatør I medfør af § 4, stk. 2, og § 38, stk. 2, i lov om erhvervsuddannelser, jf. lovbekendtgørelse nr. 1868 af 28. september 2021, og efter bestemmelse fra Det Faglige Fællesudvalg for Murer-, Stenhugger- og Stukkaturfaget, fastsættes efter bemyndigelse i henhold til § 1, nr. 13, i bekendtgørelse nr. 81 af 20. januar 2022 om delegation til Styrelsen for Undervisning og Kvalitet af adgangen til udstedelse af bekendtgørelser:
Formål og opdeling § 1. Erhvervsuddannelsen til stukkatør har som overordnet formål, at eleverne og lærlingene gennem skoleundervisning og oplæring opnår viden og færdigheder inden for følgende overordnede kompetenceområder:
 1) Selvstændig, kreativ, innovativ og rutineret planlægning og udførelse af stukkatørarbejdet under hensyn til kvalitetsmæssige, produktivitetsmæssige og æstetiske forhold.
 2) Kommunikation og samarbejde om projekter med kollegaer inden for eget fag og andre involverede fag, herunder forståelse og udfærdigelse af arbejdstegninger og anvendelse af it til planlægning og information.
 Stk. 2. Uddannelsen afsluttes med specialet stukkatør, niveau 4 i den danske kvalifikationsramme for livslang læring.
Varighed § 2. Uddannelsen varer fra 4 år til 4 år og 6 måneder, jf. dog stk. 3. Uddannelsens varighed består af grundforløbets 1. og 2. del, der hver er på 20 skoleuger, og hovedforløbet.
 Stk. 2. For elever og lærlinge, der gennemfører uddannelsen som erhvervsuddannelse for unge, varer uddannelsens hovedforløb fra 3 år til 3 år og 6 måneder, hvoraf skoleundervisningen udgør 25 skoleuger fordelt på mindst tre skoleperioder.
 Stk. 3. For elever og lærlinge, der gennemfører uddannelsen som erhvervsuddannelse for voksne (euv-forløb), varer uddannelsens hovedforløb mellem 2 år og 11 måneder og 3 år og 5 måneder, hvoraf skoleundervisningen udgør 21 skoleuger.
 Stk. 4. Den i stk. 3 nævnte skoleundervisning tilrettelægges med mindst en skoleperiode for forløb efter § 66 y, stk. 1, nr. 2, i lov om erhvervsuddannelser (euv2-forløb).
Kompetencer forud for optagelse til skoleundervisning i hovedforløbet § 3. For at kunne blive optaget til skoleundervisningen i hovedforløbet skal eleven eller lærlingen, med mindre andet fremgår af stk. 5, opfylde betingelserne i stk. 2-4.
Stk. 2. Eleven eller lærlingen skal have kompetence til med præstationsstandarden begynderniveau at kunne 1) referere de grundlæggende, officielle definitioner for bæredygtigt byggeri i Danmark, byggeriets bidrag til Danmarks CO2 regnskab og FNs verdensmål i hovedtræk, 2) referere de væsentligste regler for sortering og bortskaffelse af affald, 3) planlægge og udføre en overskuelig arbejdsproces og samarbejde med andre om løsning af opgaver samt vælge kommunikationsformer og -metoder, der er afpasset modtageren, 4) udføre målfaste arbejdstegninger, diagrammer og visualiseringer af enkle konstruktioner i 2D og 3D ved brug af digitale tegneprogrammer med korrekt brug af branchens symboler, standarder og illustrationsmetoder, herunder afbilde, dreje, omkante og udfolde i plan og lodret billede, 5) udføre enkle håndtegnede skitser og diagrammer til illustration af konstruktive løsninger og som kommunikationsmiddel, 6) læse og anvende skitser og målfaste arbejdstegninger og diagrammer ved udførelse af praktiske opgaver, herunder forklare de anvendte symboler og illustrationer, 7) anvende praktisk geometri i tegnings- og værkstedsarbejde, herunder konstruere, afsætte, beregne og kontrollere de almindeligste vinkler, trekanter og firkanter, samt anvende de almindeligste geometriske betegnelser for bestanddelene i trekant, firkant, kvadrat, prisme, kegle og cirkel, 8) foretage opmåling og beregning af materialer samt udarbejde materiale- og styklister til enkle opgaver på uddannelsens faglige område med anvendelse af materialebetegnelser, antal, mængde, længde og areal, 9) udvælge og anvende relevant værktøj og materialer til en given opgave på uddannelsens faglige område, samt vedligeholde almindeligt forekommende håndværktøj, 10) finde og anvende relevante anvisninger på uddannelsens faglige område om konstruktioner, værktøj, materialer, arbejdsmiljø og sikkerhed i skriftlige og elektroniske opslagsværker, 11) varetage egen og andres sikkerhed i kendte arbejdssituationer, demonstrere brug af kroppen i forskellige arbejdsstillinger, bevægelser og arbejdsgange og valg heraf med henblik på at forebygge belastninger, samt identificere farer og ulykker før løsning af opgaver, 12) gengive formål med og regler for APV herunder gengive begrebet seksuel chikane og hvordan det håndteres, 13) gengive bygnings- og stilhistorie, 14) arbejde med skitsering af arkitektoniske og skulpturelle bygnings- og anlægsdele og udføre perspektivisk afbildning, skyggelægning og croquistegning, 15) gøre rede for tegningens og tegningsformens betydning for stukarbejde, 16) anvende konstruktiv og kreativ sans samt kritisk vurdere og videregive visuelle indtryk, 17) gøre rede for arbejdstilrettelæggelsens betydning for udførelsen og kvaliteten af produktet, 18) tildanne de materialer, der indgår i stukfremstillingen, 19) opsætte og sammensætte enkle stukkonstruktioner, 20) fremstille skabeloner og modeller samt udføre trækning på bord og drejning af ring samt udføre modelleringsteknik, 21) gennemføre et produktudviklingsforløb bestående af faserne produktprincip, produktudformning og evaluering og 22) kvalitetssikre eget arbejde under vejledning.
 Stk. 3. Eleven eller lærlingen skal have gennemført følgende grundfag på følgende niveau og med følgende karakter:
 1) Matematik på F-niveau, bestået.
 2) Teknologi på F-niveau, bestået.
 Stk. 4. Eleven eller lærlingen skal have opnået følgende certifikater eller lignende mv.:
 1) Rulle- og bukkestillads  opstilling mv., jf Arbejdstilsynets uddannelseskrav.
2) Personlig sikkerhed ved arbejde med epoxy og isocyanater, jf.
Arbejdstilsynets uddannelseskrav.
 3) Kompetencer svarende til "Førstehjælp på erhvervsuddannelserne" efter Dansk Førstehjælpsråds uddannelsesplaner pr. oktober 2020.
 4) Kompetencer svarende til elementær brandbekæmpelse efter Dansk Brand- og sikringsteknisk Instituts retningslinjer pr. 1. september 2014.
 5) Det uddannelsesspecifikke fag i grundforløbet med mindst 02 som standpunktskarakter.
 Stk. 5. Elever og lærlinge, der skal gennemføre uddannelsen som erhvervsuddannelse for voksne, jf. lovens § 66 y, stk. 1, nr. 2, er undtaget fra det i stk. 4, nr. 5, nævnte krav.
Kompetencer i hovedforløbet § 4. Kompetencemålene for hovedforløbet er følgende:
 1) Lærlingen kan indgå i generelle drøftelser om og udføre bæredygtigt byggeri, der inddrager valg af konstruktioner, byggematerialer, vedligeholdelse og drift samt potentialet for genbrug og genanvendelse ud fra et livscyklusperspektiv.
 2) Lærlingen kan indrette en mindre byggeplads under hensyn til arbejdsmiljø, sikkerhed, adgangsveje, affaldssortering, vinterforanstaltninger og velfærdsordninger.
 3) Lærlingen kan indgå i det forebyggende sikkerhedsarbejde, herunder organisering på byggepladsen eller i virksomheden.
 4) Lærlingen kan varetage egen og andres sikkerhed i alle arbejdssituationer.
 5) Lærlingen kan foretage kvalitetsstyring og dokumentation ved modtagekontrol, proceskontrol og slutkontrol, herunder identificere de almindeligste byggefejl på fagets område.
 6) Lærlingen kan foretage styk- og mængdeberegninger af materialer til almindeligt forekommende arbejdsopgaver på fagets område, herunder bruge relevante digitale hjælpeprogrammer.
 7) Lærlingen kan foretage informationssøgning i skriftlige og digitale opslagsværker efter materiale-, sikkerheds-, arbejds- og brugsanvisninger samt love og regler.
 8) Lærlingen kan udføre tegninger i digitale tegneprogrammer til brug for udførelse og dokumentation af en praktisk arbejdsopgave på fagets område samt udføre frihåndstegning og skitser til problemløsning af detaljer.
 9) Lærlingen kan forholde sig til valg af materialer og konstruktion til en arbejdsopgave under hensyn til stilart, pris, tidsplan, vedligeholdelse og bæredygtighed.
 10) Lærlingen kan planlægge og udføre arbejdet i samarbejde med og i respekt for de øvrige faggrupper i byggeriet og under hensyntagen til den samlede byggeproces.
 11) Lærlingen kan kommunikere og træffe aftaler med kunder ud fra kendskab til kundeservice og personlig optræden.
 12) Lærlingen kan vælge værktøj og sikkerhedsudstyr til en given opgave.
 13) Lærlingen kan diskutere hvilken betydning, de sociale, økonomiske og politiske kræfter har for den aktuelle samfundsudvikling og for udviklingen i virksomhederne, herunder de miljø- og klimamæssige konsekvenser.
 14) Lærlingen kan redegøre for arbejdsmarkedets opbygning, overenskomstmæssige forhold og det fagretlige system.
 15) Lærlingen kan bearbejde og forstå tegninger og rekonstruktioner (både håndtegnet og digitalt) efter tegnet, skulpturelt og naturelt forlæg.
 16) Lærlingen kan selvstændigt, kreativt og rutineret tilrettelægge og udføre alle former for stukarbejde under hensyn til tilrettelæggelsens betydning for udførelse og kvalitet af det færdige arbejde.
 17) Lærlingen kan identificere hovedlinjerne i dansk arkitektur samt stilarter i forskellige bygnings- og skulpturværker.
 18) Lærlingen kan foretage fotografisk registrering under anvendelse af forskellige kameratyper og udføre elektronisk billedbehandling.
 19) Lærlingen kan foretage modellering, afformning og rekonstruktion efter tegnet, skulpturelt eller naturligt forlæg.
 20) Lærlingen kan udføre tegninger i CAD og programmere i CAM samt fremstille formparter på CNC-maskine.
 21) Lærlingen kan 3D-scanne emner og bearbejde og sikre filerne til digital sikring.
 22) Lærlingen kan overføre 3D-scannede filer til CAD-program, og programmere CAD  Scan til CAM.
 23) Lærlingen kan på baggrund af kendskab til forskellige betonkonstruktionstyper tilrettelægge reparation af beton ved hjælp af egnet værktøj og egnede reparationsmetoder.
 24) Lærlingen kan udføre hugning, udføre reparation ved hjælp af håndudsætning og gennemføre betonbeskyttelse og overfladebehandling.
 25) Lærlingen kan udføre kvalitetssikring af alt for faget forekommende arbejde.
 26) Lærlingen kan vurdere bæredygtigheden og fugtmåling af et givent underlag for efterfølgende overfladebehandling.
 27) Lærlingen kan udføre trækning på stedet og genskabe ornamentik med mørtel og med traditionel opbygning af udkast, grov- og finpuds ved renovering og restaureringsopgaver.
 28) Lærlingen kan blande og anvende indfarvede mørtler.
 29) Lærlingen kan udvælge og blande mørtler til brug for restaurering eller renovering.
Godskrivning § 5. Kriterier for skolens vurdering af, om der er grundlag for obligatorisk godskrivning på baggrund af elevens eller lærlingens erhvervserfaring og tidligere uddannelse, er fastsat i bilag 1. Godskrivning skal i øvrigt ske efter reglerne i bekendtgørelse om erhvervsuddannelser.
Svendeprøve § 6. Uddannelsens afsluttende prøve afholdes som en del af sidste skoleperiode.
Prøven afholdes af skolen i samråd med det faglige udvalg.
Prøven udgør en svendeprøve.
Prøven bedømmes efter 7-trinsskalaen.
Prøven skal afdække lærlingens opnåede kompetencer inden for uddannelsen.
For at kunne blive indstillet til prøve skal lærlingen have bestået alle fag i hovedforløbet og virksomheden skal have udstedt erklæring om oplæring.
 Stk. 2. Prøven er en projektprøve, der omfatter en teoretisk og en praktisk del, som har følgende indhold og varighed mv.:
1) Den teoretiske del består af en mundtlig fremlæggelse på baggrund af udførelsen af den praktiske del af prøven og en dokumentation udarbejdet af lærlingen under den sidste skoleperiode.
Arbejdet med dokumentationen har en varighed af 37 timer og afslutter uddannelsens skoleundervisning.
Den mundtlige prøve varer 30 minutter inklusive votering.
2) Den praktiske del består af en fremstillingsopgave.
Opgaven består af en bunden opgave og en caseopgave.
Den bundne opgave udleveres af skolen.
Caseopgaven er en opgave, som eleven skal fremstille ud fra en given ramme, og som har baggrund i den teoretiske opgave.
De to delprøver har hver en varigheden af 37 timer.
Stk. 3. Prøven bedømmes af en eksaminator og to censorer.
Censorerne er til stede ved den mundtlige fremstilling og ved bedømmelsen af fremstillingsopgaven.
Der gives én karakter for den teoretiske del af prøven og én karakter for den praktiske del af prøve.
Det samlede resultat af svendeprøven er et vægtet gennemsnit af den samlede projektopgave.
I det vægtede gennemsnit indgår den teoretiske prøve med 1/3 og den praktiske prøve med 2/3.
 Stk. 4. Den teoretiske prøves grundelementer er følgende:
 1) Mål og krav er, at lærlingen skal kunne planlægge, dokumentere og kvalitetssikre en konstruktion inden for sit speciale svarende til uddannelsens kompetencemål, blandt andet ved at redegøre for konstruktive løsninger og valg af materialer med henvisning til konstruktionstegninger samt love og regler, og redegøre for kvalitetssikring, sikkerhed og arbejdsmiljø samt arbejdsplanlægning.
 2) Eksamensgrundlaget er den stillede projektopgave.
 3) Bedømmelsesgrundlaget er lærlingens mundtlige præstation og dokumentationen.
4) Bedømmelseskriterierne danner grundlag for en helhedsvurdering af målopfyldelsen.
Skolen fastsætter i samråd med det faglige udvalg nærmere bedømmelseskriterier inden for følgende overordnede rammer:
 a) Konstruktive løsninger.
 b) Fremlæggelse og faglig sikkerhed herunder anvendelse af modeller og teknikker.
 c) Dokumentation og tegninger.
 d) Valg af materialer og værktøj.
 e) Kvalitetssikring.
 f) Arbejdsmiljø og -sikkerhed.
 g) Arbejds- og tidsplan.
 Stk. 5. Den praktiske prøves grundelementer er følgende:
 1) Mål og krav er, at lærlingen skal kunne udføre en konstruktion med baggrund i sin teoretiske projektopgave, planlægge, kvalitetssikre og udføre en konstruktion inden for uddannelsen på højeste faglige niveau svarende til uddannelsens kompetencemål, bl.a. ved at udføre en fremstillingskonstruktion, vælge og opmåle materialer samt opstille og udføre opgaven med en håndværksmæssige korrekt udførelse af konstruktionen.
 2) Eksaminationsgrundlaget er den praktiske fremstillingsopgave.
 3) Bedømmelsesgrundlaget er elevens fremstillingsopgave.
4) Bedømmelseskriterierne danner baggrund for en helhedsvurdering af målopfyldelsen.
Skolen fastsætter i samråd med det faglige udvalg nærmere bedømmelseskriterier inden for følgende overordnede rammer:
 a) Konstruktive løsninger.
 b) Primære og sekundære mål.
 c) Valg af materialer og værktøj.
 d) Bearbejdning.
 e) Kvalitetssikring.
 f) Arbejdsmiljø.
 g) Helhedsindtryk.
 Stk. 6. For at der kan udstedes skolebevis, skal alle fag i hovedforløbet være bestået, og hver af delprøverne i den afsluttende svendeprøve skal være bestået.
Stk. 7. Ved uddannelsens afslutning udsteder det faglige udvalg et uddannelsesbevis (svendebrev) til lærlingen som dokumentation for, at lærlingen har opnået kompetence inden for uddannelsen.
På svendebrevet anføres hver delkarakter og det samlede resultat af svendeprøven.  Det faglige udvalg kan påtegne uddannelsesbeviset (svendebrevet) udmærkelse for veludført svendeprøve med betegnelserne ros, bronzemedalje eller sølvmedalje.
Ikrafttrædelse og overgangsbestemmelser § 7. Bekendtgørelsen træder i kraft den 1. august 2022.
 Stk. 2. Bekendtgørelse nr. 496 af 22. april 2020 om erhvervsuddannelsen til stukkatør ophæves.
Stk. 3. Bekendtgørelsen finder ikke anvendelse for elever, som er påbegyndt eller overgået til uddannelsen før bekendtgørelsens ikrafttræden.
For sådanne elever finder de hidtil gældende regler i bekendtgørelse nr. 496 af 22. april 2020 om erhvervsuddannelsen til stukkatør anvendelse.
 Stk. 4. Elever, som nævnt i stk. 3, kan i overensstemmelse med overgangsordninger fastsat af skolen i den lokale undervisningsplan og efter aftale med den eventuelle oplæringsvirksomhed overgå til uddannelsen efter denne bekendtgørelse.
