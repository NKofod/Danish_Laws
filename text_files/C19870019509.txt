(Til alle amtsråd, kommunalbestyrelser,  

 Skoledirektionen i København, alle skolekommissioner, skolenævn,  

 lærerråd, ledere af kommunale folkeskoler, statsøvelsesskoler,  

 friskoler, private grundskoler, grundskolekursus samt andre skoler,  

 kursus, institutioner m.v, som afholder folkeskolens afsluttende  

 prøver) I henhold til § 14 i Undervisningsministeriets bekendtgørelse nr. 750 af  

 12. november 1987 om folkeskolens afsluttende prøver m.v. fastsættes  

 følgende:
 § 1.  Lederen af skolen/kurset har ansvaret for  

 prøvernes rette forløb.
§ 2.  Det fornødne antal eksemplarer af hvert  

 opgavesæt tilsendes skolen/kurset fra Direktoratet for Folkeskolen og  

 Seminarier m.v. i forseglet konvolut.
Hver opgavekonvolut er forsynet med  

 påskrift om prøvetermin, prøvens og opgavens art, eksemplarernes antal samt  

 ugedag, dato og klokkeslæt for den pågældende prøve.
De forseglede  

 opgavekonvolutter fremsendes som anbefalet forsendelse.
 Stk. 2.  Lederen af skolen/kurset skal straks efter  

 modtagelsen åbne forsendelsen og - sammen med de lærere, der skal føre elever  

 til prøve - sikre sig, at det fornødne antal opgavekonvolutter er til stede.  

 Er dette ikke tilfældet, skal direktoratet straks underrettes telefonisk  

 herom.
 Stk. 3.  De enkelte opgavekonvolutter må ikke åbnes før  

 det tidspunkt, der er fastsat for prøvens afholdelse, jf. dog § 11, stk. 2.
§ 3.  Lederen af skolen/kurset skal sørge for, at de  

 tilsynshavende før prøven er blevet gjort bekendt med bestemmelserne i dette  

 cirkulære.
Eleverne skal før prøven gøres bekendt med bestemmelserne i § 6,  

 stk. 2 og 4, § 7, § 9, § 11, stk. 1, § 12, § 13 samt § 14 i dette cirkulære  

 og med bestemmelserne i § 11 og § 37, stk. 3 i Undervisningsministeriets  

 bekendtgørelse nr. 750 af 12. november 1987.
 § 4.  Ved de skriftlige prøver må alene de  

 tilsynshavende og lederen af skolen/kurset (eller dennes stedfortræder) få  

 adgang til prøvelokalet, jf. dog § 11, stk. 2 og § 15.
§ 5.  Ved de skriftlige prøver skal der i hvert  

 prøvelokale være mindst 2 tilsynshavende.
Er der i et lokale over 20, men  

 ikke over 40 elever, skal der være 3 tilsynshavende.
Er der over 40, men ikke  

 over 60 elever, skal der være 4 tilsynshavende og så fremdeles.
Stk. 2.  De tilsynshavende skal så vidt muligt udvælges  

 blandt lærerne ved skolen/kurset.
Dog må ingen lærer føre tilsyn med elever,  

 som han har undervist på det pågældende klassetrin i det fag, i hvilket der  

 er skriftlig prøve.
Stk. 3.  De tilsynshavende skal være fordelt i lokalet.  

 De må ikke foretage sig noget, som kan bortlede deres opmærksomhed fra  

 eleverne eller virke forstyrrende for disse, som f.eks. læsning, skrivning,  

 håndarbejde eller samtale.
De tilsynshavende må ikke meddele eleverne nogen  

 oplysning vedrørende opgaven.
 § 6.  I lokaler, hvor der afholdes skriftlige prøver,  

 må der ikke være plancher m.v., der kan vejlede eleverne.
Stk. 2.  Lokalet åbnes 10 minutter før det klokkeslæt,  

 der er fastsat for prøvens begyndelse.
Alle tilsynshavende skal da være til  

 stede for at anvise eleverne deres pladser.
Hver plads skal være forsynet med  

 elevens navn og nummer i henhold til karakterlisten, jf. § 10, stk. 3.
 Stk. 3.  Eleverne skal i prøvelokalet sidde i en sådan  

 indbyrdes afstand, at de ikke har mulighed for at nå hinanden.
 Stk. 4.  Der må ikke ryges i prøvelokalet.
§ 7.  Eleven medbringer selv skrivemateriel.
De  

 tilsynshavende udleverer papir til kladde og indskrivning.
Papiret skal være  

 af format A 4. Ved prøven i færdighedsregning udleveres kun kladdepapir, idet  

 facit anføres på opgavearket.
 Stk. 2.  Bortset fra de tilladte hjælpemidler må  

 eleverne ikke i prøvelokalet medbringe bøger, papir eller optegnelser af  

 nogen art, mapper, tasker m.v.
§ 8.  Inden prøvens begyndelse skal lederen (eller  

 dennes stedfortræder) læse højt for eleverne, hvad der er anført på  

 opgavekonvolutten om prøvens og opgavens art, ugedag, dato og klokkeslæt.
På  

 det fastsatte tidspunkt åbnes opgavekonvolutten, og de tilsynshavende giver  

 hver elev et eksemplar af opgavesættet med eventuelle bilag.
De  

 tilsynshavende kontrollerer herefter, at hver enkelt elev har fået det  

 nødvendige materiale.
 Stk. 2.  De overskydende eksemplarer af opgavesættene  

 opbevares i lokalet til prøvens afslutning.
§ 9.  Opgavesættene må ikke bringes uden for lokalet,  

 så længe prøven varer.
Dog kan lederen (eller dennes stedfortræder) bringe  

 opgavesæt fra et lokale til et andet, hvis der er behov for det.
 Stk. 2.  Ønsker en elev at henvende sig til en af de  

 tilsynshavende, må det ske stilfærdigt ved at give tegn.
 Stk. 3.  Under prøven må eleverne ikke henvende sig til  

 hinanden hverken ved ord eller tegn.
Stk. 4.  Det udleverede papir, jf. § 7, skal ligge fladt  

 på bordet og må ikke deles i mindre stykker.
Eleven skal straks ved  

 udleveringen forsyne forsiden af hvert enkelt stykke af det udleverede papir  

 med sit navn og nummer ifølge karakterlisten, jf. § 10, stk. 3.
 Stk. 5.  Opgavebesvarelsen - bortset fra prøven i  

 maskinskrivning - skal udfærdiges med holdbar håndskrift, jf. dog § 13 og §  

 14.
Stk. 6.  Eleven må normalt ikke forlade lokalet, før  

 besvarelsen er afleveret.
Er det imidlertid nødvendigt for en elev at forlade  

 lokalet under prøven, skal det ske under ledsagelse af en af de  

 tilsynshavende.
Bortset fra sygdomstilfælde må kun een elev ad gangen forlade  

 lokalet.
 Stk. 7.  Ved prøver med en varighed på 3 eller 4 timer  

 meddeler en af de tilsynshavende eleverne hvor lang tid, der er tilbage af  

 prøvetiden, når der resterer 1 time, 1/2 time samt 10 minutter.
 Stk. 8.  Prøvens varighed må ikke strække sig ud over  

 det fastsatte sluttidspunkt.
 Stk. 9.  Når eleven afleverer sin besvarelse, skal den  

 på forsiden være mærket med navn på skolen/kurset, prøvens og opgavens art,  

 klasse/hold og elevens egenhændigt skrevne navn samt elevens nummer ifølge  

 karakterlisten, jf. § 10, stk. 3.
 Stk. 10.  Kladden skal afleveres sammen med besvarelsen.  

 Opgavesættet kan beholdes af eleven, forudsat at prøvetiden er udløbet, jf.  

 stk. 1.
 § 10.  Ved afleveringen skal en af de tilsynshavende  

 skrive sit navn på forsiden af hver enkelt besvarelse med eventuelle bilag.
 Stk. 2.  Når alle elever har afleveret besvarelser og  

 kladder, lægger de tilsynshavende besvarelserne og kladderne - hver for sig -  

 i nummerorden og afleverer dem til lederen af skolen/kurset (eller dennes  

 stedfortræder).
Stk. 3.  Besvarelserne lægges sammen med en liste med  

 navn og nummer på eleverne (karakterliste) i en kraftig konvolut af passende  

 størrelse.
Uden på konvolutten noteres skolens/kursets navn, prøvens og  

 opgavens art, klasse/hold samt antallet af besvarelser.
Derefter indpakkes  

 konvolutten (konvolutterne) forsvarligt og sendes straks som anbefalet  

 forsendelse til censor.
Kladden medsendes kun til censor i de tilfælde, hvor  

 skolen har fået direktoratets tilladelse i henhold til prøvebekendtgørelsens  

 § 37, stk. 3.
Stk. 4.  Når censor har afsluttet bedømmelsen, jf.  

 prøvebekendtgørelsens § 37, stk. 4, sendes besvarelserne tilbage til  

 skolen/kurset som anbefalet forsendelse.
Karakterlisten medsendes i lukket  

 konvolut.
Der lægges kun een karakterliste i hver konvolut, og konvolutten  

 mærkes med prøvens og opgavens art samt klasse/hold.
Læreren i faget  

 afleverer efter bedømmelsen af besvarelserne sin karakterliste til lederen af  

 skolen/kurset.
Denne åbner derefter konvolutten med censors karakterliste,  

 giver censors liste til læreren og sender lærerens liste til censor.
Censor  

 og lærer underskriver listerne og returnerer dem snarest til lederen.
Er der  

 karakterer, om hvilke den ene af parterne ønsker forhandling med den anden,  

 anføres dette tillige med en kort begrundelse herfor på listen.
Ved mundtlig  

 forhandling skal forhandlingsresultatet underskrives af både lærer og censor.
 § 11.  Ved prøven i dansk, retstavning, skal eleverne,  

 inden der dikteres, orienteres om retstavningsprøvens form i overensstemmelse  

 med vejledningen på lærerarket for den pågældende opgave.
Stk. 2.  Umiddelbart inden prøven i retstavning  

 begynder, åbnes konvolutten med lærerark, således at den, der skal diktere,  

 kan gennemse instruktionen og teksten på lærerarket.
Lederen af skolen/kurset  

 bestemmer, hvem der skal diktere.
Det bør normalt være læreren i faget.
En af  

 de tilsynshavende skal kontrollere, at der dikteres rigtigt.
Den, der  

 dikterer, er ikke tilsynshavende.
 § 12.  Ved prøven i dansk, skriftlig fremstilling,  

 skal opgavernes overskrifter oplæses for eleverne umiddelbart efter, at  

 opgavesættene er udleveret til eleverne.
 § 13.  Ved prøven i færdighedsregning kan besvarelsen  

 udfærdiges med blyant.
Stk. 2.  Ved prøven i problemregning ved folkeskolens  

 afgangsprøve og ved den skriftlige del af prøven i regning/matematik ved  

 folkeskolens udvidede afgangsprøve kan tegninger og geometriske  

 konstruktioner udføres med blyant.
Ligeledes kan besvarelsen på svarark  

 udfærdiges med blyant.
 § 14.  Ved prøven i fremmedsprog kan besvarelsen af  

 cloze-prøven udfærdiges med blyant.
§ 15.  Ved prøven i maskinskrivning er læreren i faget  

 til rådighed i lokalet under prøven.
Læreren er ikke tilsynshavende, men  

 igangsætter og afslutter prøvens enkelte dele.
Umiddelbart før prøven  

 afprøver eleven sin maskine.
Hvis der under selve prøven opstår fejl ved en  

 maskine, afgør skolens/kursets leder, om eleven skal have lejlighed til at  

 skrive den pågældende del af prøven om.
 Stk. 2.  Om nødvendigt kan prøven afvikles i hold.  

 Opgavesættene må ikke bringes uden for lokalet, før prøven er afviklet for  

 alle skolens/kursets hold.
 § 16.  Cirkulæret træder i kraft den 1. januar 1988.  

 Samtidig ophæves cirkulære af 15. februar 1978 om den praktiske gennemførelse  

 af folkeskolens afsluttende skriftlige prøver m.v.
Undervisningsministeriet, Direktoratet for Folkeskolen og Seminarier m.v., den 24. november 1987 P.d.v.
