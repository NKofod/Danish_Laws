Støttebetingelserne blev anset for opfyldt af udenlandsk statsborger,  

 der boede sammen med sin danske ægtefælle under dennes udstationering i  

 udlandet, selv om hun herved blev forhindret i at opfylde SU-styrelsens krav  

 om mindst 4 års ophold i Danmark, for at det kan anerkendes, at der  

 foreligger ganske særlige tilknytningsforhold til dette land, jf. § 9, nr. 2,  

 i bekendtgørelsen om uddannelsesstøtte Ankenævnets brev af 23. januar 1990:
 I et brev modtaget i ankenævnet den 28. august 1989 har De klaget over, at  

 Styrelsen for Statens Uddannelsesstøtte ikke har villet dispensere fra kravet  

 om dansk statsborgerskab, så De kan få uddannelsesstøtte, medens De i 1989/90  

 gennemgår efg-basisåret.
 Styrelsen har begrundet sit afslag med, at De ikke umiddelbart før  

 ansøgningstidspunktet har haft ophold i Danmark i 2 år med mindst halvtids  

 erhvervsarbejde, og at Deres forholdsvis korte ophold i Danmark og ægteskab  

 med en dansk statsborger ikke giver Dem de ganske særlige  

 tilknytningsforhold, som kræves for at opnå en dispensation.
I Deres klage henviser De til, at De i 1984 flyttede sammen med Deres  

 mand, der på det tidspunkt arbejdede for Danida i udlandet.
I 1985 blev De  

 gift.
I 1986 var De på et 4-måneders kursus i dansk i Danmark, og den 27. maj  

 1987 bosatte De og Deres mand Dem her i landet.
Fra sommeren 1987 til  

 sommeren 1989 har De fulgt danskundervisning og taget 9. klasse-undervisning  

 på et voksenuddannelsescenter.
Samtidig har De passet Deres fælles barn, der  

 nu er 7 år.
 De mener, at De således har gjort alt for at integrere Dem i det danske  

 samfund, og Deres nu påbegyndte efg-uddannelse er et yderligere skridt i  

 denne retning.
 SU-styrelsen har ikke haft bemærkninger til Deres klage, men fastholder  

 afslaget af 3. august 1989.
 Ankenævnet finder, at der under de foreliggende omstændigheder er skabt et  

 ganske særligt tilknytningsforhold til Danmark, og at der derfor er grundlag  

 for at give Dem uddannelsesstøtte på lige fod med danske statsborgere fra 1.  

 august 1989.
Nævnet har herved lagt vægt på, at De har været gift med Deres mand i ca.  

 4 år og har et barn med ham, og at De på grund af Deres mands ansættelse i  

 Danida med heraf følgende udstationering i udlandet har været udelukket fra  

 at opholde Dem i Danmark i de første 2 år af ægteskabet.
Efter ankenævnets  

 opfattelse bør Deres mands officielle udstationering ikke komme Dem til skade  

 ved tildelingen af uddannelsesstøtte til en uddannelse i Danmark.
