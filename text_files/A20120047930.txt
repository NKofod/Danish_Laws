Lov om ændring af lov om Vækstfonden (Vækstfondens mulighed for at optage lån til finansiering af sine aktiviteter) VI MARGRETHE DEN ANDEN, af Guds Nåde Danmarks Dronning, gør vitterligt:
 Folketinget har vedtaget og Vi ved Vort samtykke stadfæstet følgende lov:
§ 1 I lov om Vækstfonden, jf. lovbekendtgørelse nr. 549 af 1. juli 2002, som ændret senest ved lov nr. 617 af 14. juni 2011, foretages følgende ændring:
 1. I § 5 indsættes som stk. 3:
»Stk. 3. Vækstfonden kan optage lån til finansiering af sine aktiviteter.
Det samlede lånebeløb eksklusive renter kan ikke uden godkendelse fra Folketingets Finansudvalg overstige 500 mio. kr.« § 2 Loven træder i kraft den 1. juni 2012.
Givet på Amalienborg, den 30. maj 2012 Under Vor Kongelige Hånd og Segl MARGRETHE R.
