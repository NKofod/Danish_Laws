 Cirkulæreskrivelse vedrørende ændring af kørekortbekendtgørelsen.
 Justitsministeren har den 7. november 1990 underskrevet en bekendtgørelse  

 om ændring af bekendtgørelse om kørekort, jf. vedlagte.
 Bekendtgørelsen er optaget i Lovtidende den 8. november 1990 og træder i  

 kraft den 9. november 1990.
 Bekendtgørelsen medfører, at personer, der tager bopæl her i landet, og  

 som er i besiddelse af et gyldigt udenlandsk kørekort, kun har krav på at få  

 dette kørekort ombyttet til et tilsvarende dansk uden først at aflægge en  

 orienterende køreprøve, hvis kørekortet er udstedt i Finland, Island, Norge,  

 Sverige eller et EF-land.
 Er kørekortet udstedt i andre lande, kan politiet forud for udstedelsen af  

 dansk kørekort kræve, at ansøgeren består en orienterende køreprøve.  

 Orienterende køreprøve bør dog ikke kræves aflagt, hvis politiet skønner, at  

 kørekortet er erhvervet på vilkår, der ikke er væsentligt lempeligere end her  

 i landet, jf. herved kørekortcirkulærets § 37, stk. 3.
 Der vedlægges til vejledning for politiet en fortegnelse over lande, hvor  

 betingelsen i kørekortcirkulærets § 37, stk. 3, efter de for  

 Justitsministeriet foreliggende oplysninger er opfyldt.
 Er kørekortet udstedt i andre lande, bør der som udgangspunkt stilles krav  

 om aflæggelse af en orienterende køreprøve, jf. herved kørekortcirkulærets §  

 37, stk. 4.
 Det bemærkes, at Justitsministeriet løbende agter at ajourføre den nævnte  

 fortegnelse på baggrund af oplysninger, der indhentes via  

 Udenrigsministeriet.
 Politiets afgørelse om, at en ansøger forud for udstedelse af dansk  

 kørekort skal aflægge en orienterende køreprøve, kan påklages til  

 Justitsministeriet.
 Bekendtgørelsen træder i kraft den 9. november 1990 og har virkning for  

 ansøgninger, der indgives på denne dato eller senere.
 Aktuelle verserende sager behandles efter de hidtil gældende regler.
 Det tilføjes, at det er en forudsætning for ombytning af et udenlandsk  

 kørekort, også efter de gældende regler, at kørekortet er gyldigt.
P.
M.
V.
E.
B.
 Henrik Waaben.
Fortegnelse over lande, hvis kørekort som udgangspunkt kan ombyttes, uden at ansøgeren aflægger en orienterende køreprøve.
Australien Canada Etiopien Israel Japan Jugoslavien New Zealand Polen Schweiz Sovjetunionen Tjekkoslovakiet Tyrkiet Ungarn U.S.A.
