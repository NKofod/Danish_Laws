Nr LSF 129 Forslag til Lov om ændring af lov om beskatningen af pensionsordninger  

 (Ophævelse i utide m.v. og anbringelse af pensionsmidler i andelskasser) Fremsat af ministeren for skatter afgifter (Foighel) den 10. december 1986 § 1 I lov om beskatningen af pensionsordninger m.v., jfr.
lovbekendtgørelse nr. 436 af 25. juni 1986, foretages følgende ændringer:
1. I § 12, STK. 1, NR. 1, SIDSTE PKT., indsættes efter »garantikapital«: », andelskassers beviser for indbetalt andelskapital«.
 2. I § 28, § 29, STK. 1, og § 30, STK. 1, ændres »tillægsskat«  

 til:
 »indkomstskat«.
 3. I § 40 indsættes som STK. 3:
»Stk. 3. Skal der ud over afgiften betales indkomstskat efter § 48, gælder stk. 1 og 2 ikke.
I disse tilfælde tilfalder afgiften staten, amtskommunen og kommunen efter de regler, der gælder for indkomstskatter og kirkelige afgifter.«.
4. Overskriften over § 48 »Tillægsskat« ændres til:  

 »Ophævelse i utide m.v.«.
 5. § 48 affattes således:
»§ 48. Personer, der skal betale afgift efter §§ 28 eller 30 af en kapitalforsikring eller opsparing i pensionsøjemed, samt personer, der skal betale afgift af en forsikring, der er omfattet af §§ 2, 5 eller 7, eller af en rateforsikring eller rateopsparing i pensionsøjemed, skal, hvis de pågældende er fuldt skattepligtige her til landet på tidspunktet for afgiftspligtens indtræden, ud over afgiften betale indkomstskat efter stk. 2. Der betales dog ikke indkomstskat, når afgiftspligt indtræder efter § 29, stk. 2, eller efter, at den tidligere ejer af forsikringen eller kontoen er afgået ved døden.
Ministeren for skatter og afgifter kan fastsætte regler om fritagelse for indkomstskat ved tilbagekøb i særlige tilfælde af en forsikring, der er omfattet af §§ 2, 5 eller 7.
Stk. 2. Det beløb, hvoraf der efter §§ 28-31, jfr. §§ 33 A og 34, beregnes afgift med 40 pct. eller 35 pct., medregnes i den afgiftspligtiges skattepligtige indkomst for det indkomstår, hvori afgiftspligten er indtrådt.
Stk. 3. Den afgift, der er nævnt i stk. 2, fradrages i den afgiftspligtiges slutskat med tillæg af eventuel overført restskat m.v. for det i stk. 2 nævnte indkomstår.
Afgiftsbeløb, der ikke kan rummes i den afgiftspligtiges slutskat som nævnt i 1. pkt., fradrages i slutskat m.v. for den afgiftspligtiges ægtefælle, forudsat at ægtefællerne er samlevende ved udgangen af indkomståret.
Afgiftsbeløb, der ikke kan rummes i årets slutskat m.v., fremføres til fradrag i den beregnede slutskat m.v. i de nærmest efterfølgende 5 indkomstår, idet reglen i 2. pkt. finder tilsvarende anvendelse.
Stk. 4. Forsikringen eller opsparingen efter stk. 1 sikrer afgifts- og skattekravet efter stk. 2 og 3. Der kan dog på ophævelsestidspunktet højst udbetales 30 pct. af den indestående kapital.
Ministeren for skatter og afgifter kan fastsætte nærmere regler om adgangen til at udbetale beløb efter denne bestemmelse.«.
§ 2 Stk. 1. Loven træder i kraft dagen efter bekendtgørelsen i Lovtidende.
Stk. 2. § 1, nr. 2-5, har virkning for ordninger, der ophæves i utide m.v., når afgiftspligten indtræder den 1. januar 1987 eller senere.
BEMÆRKNINGER TIL LOVFORSLAGET ALMINDELIGE BEMÆRKNINGER 1. Lovens formål Lovforslaget har til formål at forenkle reglerne for efterbeskatning, når en pensionsordning overdrages, belånes eller ophæves i utide.
Det foreslås som led heri at afskaffe den særlige tillægsskatteberegning og erstatte den med en egentlig indkomstbeskatning af det afgiftspligtige beløb.
Lovforslaget har endvidere til formål at give adgang til, at kapitalpensions- og rateopsparingsmidler kan anbringes i andelskapital i en andelskasse.
2. OPHÆVELSE I UTIDE a.
Gældende regler Efter de gældende regler i pensionsbeskatningsloven skal der i tilfælde, hvor en pensionsordning ophæves i utide m.v., betales en afgift.
Denne afgift udgør 35 pct. for udbetalinger, der hidrører fra indbetalinger og rentetilskrivning m.v., der forfaldt i tiden 1. januar 1972-31. december 1979, og 40 pct. for udbetalinger, der vedrører tiden efter den 31. december 1979.
I medfør af pensionsbeskatningslovens § 48 skal personer, som på tidspunktet for afgiftspligtens indtræden er fuldt skattepligtige her til landet, endvidere betale tillægsskat af de udbetalinger, hvoraf der er beregnet afgift med 35 pct. eller 40 pct.
Reglerne om tillægsskat medfører normalt, at den ophævede pensionsordning bliver undergivet en samlet beskatning, der svarer til indkomstskat til stat, amtskommune og kommune i det pågældende indkomstår.
Dette opnås ved, at den afgiftspligtiges skattepligtige indkomst ved tillægsskatteberegningen forhøjes med det beløb, hvoraf der er beregnet afgift.
Den til indkomstforhøjelsen svarende forhøjelse af indkomstskatten nedsættes med afgiften, og det resterende beløb udgør tillægsskatten.
Den nævnte forhøjelse af den skattepligtige indkomst indgår alene som led i beregningen af tillægsskatten.
Der er således ikke tale om en egentlig forhøjelse af den skattepligtige indkomst.
Hvis denne er negativ, finder de sædvanlige regler vedrørende negativ indkomst derfor anvendelse.
Skattepligtige med negativ indkomst kan som følge heraf benytte et underskud to gange.
Dels til modregning ved tillægsskatteberegningen, således at der ikke skal betales tillægsskat, dels til fremførsel af den negative indkomst til de efterfølgende 5 indkomstår.
Afgiften skal dog erlægges uanset indkomstforholdene, d.v.s. selv om den skattepligtige indkomst udviser underskud.
B.
FORSLAGETS INDHOLD Efter lovforslaget erstattes tillægsskatteberegningen af en egentlig indkomstbeskatning af det beløb, hvoraf der beregnes afgift med 35 pct. eller 40 pct. ved ophævelse i utide m.v. Ændringen skal gælde for ordninger, der ophæves den 1. januar 1987 eller senere.
Det afgiftspligtige beløb skal efter forslaget på sædvanlig vis medregnes til den afgiftspligtiges skattepligtige indkomst (personlig indkomst) for det indkomstår, hvori ordningen hæves.
Det foreslås endvidere, at afgiften på 35 pct. eller 40 pct. fortsat skal opkræves, men der indføres adgang til at fradrage afgiften i den afgiftspligtiges slutskat.
For skattepligtige personer med positiv skattepligtig indkomst, der ophæver en ordning i utide, medfører forslaget ingen væsentlige ændringer.
For skattepligtige personer med negativ skattepligtig indkomst vil forslaget medføre, at den negative indkomst vil blive reduceret med det afgiftspligtige beløb.
Det er dette reducerede underskud, som kan fremføres til de efterfølgende 5 indkomstår.
Et underskud kan herved kun benyttes een gang.
Afgiften skal betales, selv om den afgiftspligtiges skattepligtige indkomst er negativ.
 Da den afgiftspligtige ikke både skal betale afgiften på 35 pct.
eller 40 pct. og samtidig få sit underskud reduceret, foreslås det, at overskydende afgift kan modregnes i den afgiftspligtiges eller ægtefællens slutskat for de efterfølgende 5 indkomstår.
 Eventuel overskydende afgift kan derimod ikke udbetales kontant.
3. EVENTUEL ANBRINGELSE AF KAPITALPENSIONS- OG RATEOPSPARINGSMIDLER I ANDELSKAPITAL Lovforslaget tilsigter samtidig at tilvejebringe adgang til, at midler vedrørende opsparing i pensionsøjemed (kapitalpensionsmidler) og rateopsparing i pensionsøjemed, der for 50 pct.'s vedkommende kan anbringes i aktier, konvertible obligationer, investeringsbeviser og sparekassernes beviser for garantikapital, også skal kunne anbringes i andelskapital i en andelskasse.
Den foreslåede ligestilling af aktier og sparekassers og andelskassers beviser for henholdsvis garantikapital og indbetalt andelskapital er fundet rimelig, efter at andelskaserne ved lov nr. 154 af 24. april 1985 om ændring af bank- og sparekasseloven i det alt væsentlige i relation til tilsynslovgivningen er blevet sidestillet med banker og sparekasser som pengeinstitutter.
4. FORSLAGETS PROVENUMÆSSIGE OG ADMINISTRATIVE KONSEKVENSER Forslaget skønnes ikke at have nævneværdige administrative og provenumæssige virkninger.
BEMÆRKNINGER TIL DE ENKELTE BESTEMMELSER Til § 1 Til nr. 1 Efter bestemmelsen vil der være tilvejebragt adgang til, at midler vedrørende opsparing i pensionsøjemed (kapitalpensionsmidler) og rateopsparing i pensionsøjemed ikke blot som hidtil kan anbringes i aktier, konvertible obligationer, investeringsbeviser og sparekassernes beviser for garantikapital, men også i andelkassers beviser for indbetalt andelskapital.
Det er tanken, at der ved bekendtgørelse vil blive stillet særlige vilkår for anbringelse af pensionsmidler i andelskassers beviser for indbetalt andelskapital.
Det vil i lighed med kravene, for så vidt angår sparekassernes beviser for garantikapital, blive krævet, at beviserne er omsættelige.
Til nr. 2 Der er tale om en konsekvensændring.
Til nr. 3 Efter de gældende bestemmelser i § 40 tilfalder 1/3 del af afgiften kommunen og 2/3 del staten.
Efter forslaget indsættes der et nyt stk. 3, hvorefter denne regel ikke skal gælde i de tilfælde, hvor der også skal betales indkomstskat efter § 48.
Efter forslaget skal afgiften i disse tilfælde tilfalde stat, amtskommune og kommune efter de regler, der gælder for indkomstskatter og kirkelige afgifter.
Der skal kun foretages en samlet fordeling af afgift og slutskat mellem stat, amtskommune og kommune.
Afgiften skal ikke fordeles særskilt.
Den foreståede ændring er nødvendig, idet afgiften efter forslaget modregnes i den beregnede indkomstskat for den afgiftspligtige eller dennes ægtefælle, eller eventuelt fremføres i de nærmest efterfølgende 5 indkomstår.
Til nr. 4 Der er tale om en konsekvensændring.
Til nr. 5 Den foreslåede § 48 indeholder de nærmere regler for den indkomstbeskatning, der efter forslaget skal erstatte den hidtidige tillægsskatteberegning.
Det er kun personer, der er fuldt skattepligtige her til landet på tidspunktet for afgiftspligtens indtræden, der efter den foreslåede § 48, STK. 1, vil blive omfattet af indkomstbeskatningen.
Det svarer til den personkreds, der er omfattet af de gældende tillægsskatteregler.
Efter den foreslåede § 48, STK. 2, omfatter indkomstbeskatningen - ligesom tillægsbeskatningen - kun det beløb, hvoraf der ved ophævelse af en ordning i utide m.v. skal betales afgift med 35 pct. eller 40 pct.
Udbetalinger, hvoraf der ikke skal betales afgift eller kun en afgift på 25 pct., omfattes således som hidtil ikke af efterbeskatningsreglerne.
Det beløb, hvoraf der skal beregnes afgift med 35 pct. eller 40 pct., skal efter forslaget medregnes ved indkomstopgørelsen for det indkomstår, hvori afgiftspligten er indtrådt.
Det følger af personskattelovens regler, at beløbet er personlig indkomst, og det skal derfor medregnes ved opgørelsen af den afgiftspligtiges skattepligtige almindelige indkomst og personlige indkomst.
Efter den foreslåede § 48, STK. 3, kan afgiftsbeløb kun tilbagebetales ved, at afgiften modregnes i årets slutskat for den afgiftspligtige og en eventuel ægtefælle.
Betingelsen for modregning i en ægtefælles slutskat er, at ægtefællerne er samlevende ved udgangen af det år, hvori ordningen hæves i utide.
Overstiger afgiften årets slutskatter m.v., kan det overskydende beløb føres frem til modregning i de nærmest efterfølgende 5 års slutskat for den afgiftspligtige selv og en eventuel ægtefælle.
Er eventuelle overskydende afgiftsbeløb ikke anvendt til modregning inden for 5 års perioden, er modregningsretten gået endeligt tabt.
Efter den foreslåede § 48, STK. 4, skal højst 30 pct. af den indestående kapital kunne udbetales på det tidspunkt, hvor ordningen ophæves.
Reglen skal sikre skatte- og afgiftskravet.
TIL § 2 Efter forslaget skal de nye regler om ophævelse i utide m.v. have virkning for ordninger, hvor afgiftspligten indtræder den 1.
 januar 1987 eller senere.
BILAG I dette bilag er (markeret med --/ og /-- ) indsat gældende formulering af de bestemmelser, der berøres af lovforslaget § 1 I lov om beskatningen af pensionsordninger m.v., jfr.
lovbekendtgørelse nr. 436 af 25. juni 1986, foretages følgende ændringer:
1. I § 12, STK. 1, NR. 1, SIDSTE PKT., indsættes efter »garantikapital«: », andelskassers beviser for indbetalt andelskapital«.
--/ § 12. En opsparing i pensionsøjemed skal opfylde følgende betingelser: 1.  

 Opsparingen skal være påbegyndt før kontohaverens fyldte 60. år i en bank  

 eller sparekasse, der virker her i landet, eller med ministeren for skatter  

 og afgifters godkendelse i en anden institution her i landet.
De opsparede  

 midler skal indsættes på indlånskonto i det pågældende pengeinstitut m.v.  

 Ministeren for skatter og afgifter fastsætter bestemmelser om, at midlerne  

 tillige kan anbringes i værdipapirer eller i andele udstedt af  

 investeringsforeninger (investeringsbeviser). Ministeren for skatter og  

 afgifter fastsætter endvidere bestemmelser om, at midler, der forvaltes af  

 institutioner, som er godkendt efter 1. pkt., tillige kan anbringes i fast  

 ejendom.
I forbindelse hermed fastsættes det, at i alt 50 pct. af de  

 opsparede midler skal kunne anbringes i aktier, konvertible obligationer,  

 investeringsbeviser, sparekassernes beviser for garantikapital og, for  

 godkendte institutioners vedkommende, fast ejendom. - - /-- 2. I § 28, § 29, STK. 1, og § 30, STK. 1, ændres »tillægsskat«  

 til:
 »indkomstskat«.
--/ § 28. Ved udbetaling fra en kapitalforsikring i pensionsøjemed og fra en  

 opsparing i pensionsøjemed i tilfælde, der ikke omfattes af §§ 25-27, svares  

 en afgift på 40 pct. af det udbetalte beløb samt tillægsskat efter reglerne i  

 § 48.
§ 29. Ved udbetalinger, der ikke omfattes af § 20, fra en pensionsordning  

 med løbende udbetalinger, fra en rateforsikring eller rateopsparing i  

 pensionsøjemed eller fra en indeksordning svares en afgift på 40 pct. af det  

 udbetalte beløb.
Af forsikring, der er omfattet af §§ 2, 5 eller 7, og af  

 rateforsikring eller rateopsparing i pensionsøjemed svares endvidere  

 tillægsskat efter reglerne i § 48. - - § 30. Ved overdragelse eller anden overførsel til eje eller pant samt ved  

 andre dispositioner m.v., der medfører, at ordningen ikke længere opfylder  

 betingelserne i kapitel 1, svares en afgift på 40 pct. af det beløb, som på  

 tidspunktet for dispositionen m.v. kunne være udbetalt ved ordningens  

 ophævelse, eventuelt af kapitalværdien af fripolice eller lignende.
Samme  

 afgift svares ved ændring af udbetalingsvilkårene for en rateforsikring eller  

 rateopsparing i pensionsøjemed efter det aftalte tidspunkt for første  

 udbetaling.
Af forsikring, der er omfattet af §§ 2, 5 eller 7, af  

 rateforsikring og rateopsparing i pensionsøjemed og af kapitalforsikring og  

 opsparing i pensionsøjemed svares endvidere tillægsskat efter reglerne i § 48. - - /-- 3. I § 40 indsættes som STK. 3:
»Stk. 3. Skal der ud over afgiften betales indkomstskat efter § 48, gælder stk. 1 og 2 ikke.
I disse tilfælde tilfalder afgiften staten, amtskommunen og kommunen efter de regler, der gælder for indkomstskatter og kirkelige afgifter.«.
--/ § 40. Af afgiften tilfalder en trediedel den kommune, der efter lov om  

 kommunal indkomstskat var den afgiftspligtiges skattekommune for det  

 kalenderår, hvori afgiftspligten indtrådte.
Hvis den afgiftspligtige er et  

 dødsbo, tilfalder nævnte trediedel den kommune, der var afdødes skattekommune  

 for det kalenderår, hvori dødsfaldet er indtruffet.
Er efter foranstående  

 bestemmelser ingen kommune berettiget til andelen i afgiften, tilfalder  

 afgiften fuldt ud statskassen.
Stk. 2. Ved tilbagebetaling eller nedsættelse af afgiften eller ved delvis  

 uerholdelighed fordeles reduktionen forholdsmæssigt mellem statskassen og  

 kommunen. /-- 4. Overskriften over § 48 »Tillægsskat« ændres til:  

 »Ophævelse i utide m.v.«.
 5. § 48 affattes således:
»§ 48. Personer, der skal betale afgift efter §§ 28 eller 30 af en kapitalforsikring eller opsparing i pensionsøjemed, samt personer, der skal betale afgift af en forsikring, der er omfattet af §§ 2, 5 eller 7, eller af en rateforsikring eller rateopsparing i pensionsøjemed, skal, hvis de pågældende er fuldt skattepligtige her til landet på tidspunktet for afgiftspligtens indtræden, ud over afgiften betale indkomstskat efter stk. 2. Der betales dog ikke indkomstskat, når afgiftspligt indtræder efter § 29, stk. 2, eller efter, at den tidligere ejer af forsikringen eller kontoen er afgået ved døden.
Ministeren for skatter og afgifter kan fastsætte regler om fritagelse for indkomstskat ved tilbagekøb i særlige tilfælde af en forsikring, der er omfattet af §§ 2, 5 eller 7.
Stk. 2. Det beløb, hvoraf der efter §§ 28-31, jfr. §§ 33 A og 34, beregnes afgift med 40 pct. eller 35 pct., medregnes i den afgiftspligtiges skattepligtige indkomst for det indkomstår, hvori afgiftspligten er indtrådt.
Stk. 3. Den afgift, der er nævnt i stk. 2, fradrages i den afgiftspligtiges slutskat med tillæg af eventuel overført restskat m.v. for det i stk. 2 nævnte indkomstår.
Afgiftsbeløb, der ikke kan rummes i den afgiftspligtiges slutskat som nævnt i 1. pkt., fradrages i slutskat m.v. for den afgiftspligtiges ægtefælle, forudsat at ægtefællerne er samlevende ved udgangen af indkomståret.
Afgiftsbeløb, der ikke kan rummes i årets slutskat m.v., fremføres til fradrag i den beregnede slutskat m.v. i de nærmest efterfølgende 5 indkomstår, idet reglen i 2. pkt. finder tilsvarende anvendelse.
Stk. 4. Forsikringen eller opsparingen efter stk. 1 sikrer afgifts- og skattekravet efter stk. 2 og 3. Der kan dog på ophævelsestidspunktet højst udbetales 30 pct. af den indestående kapital.
Ministeren for skatter og afgifter kan fastsætte nærmere regler om adgangen til at udbetale beløb efter denne bestemmelse.«.
--/ Tillægsskat ( 48. Personer, der skal betale afgift efter §§ 28 eller  

 30 af en kapitalforsikring eller opsparing i pensionsøjemed, samt personer,  

 der skal betale afgift af en forsikring, der er omfattet af §§ 2, 5 eller 7,  

 eller af en rateforsikring eller rateopsparing i pensionsøjemed, skal, hvis  

 de pågældende er fuldt skattepligtige her i landet på tidspunktet for  

 afgiftspligtens indtræden, ud over afgiften betale tillægsskat efter stk.  

 2-5. Der betales dog ikke tillægsskat, når afgiftspligt indtræder efter § 29,  

 stk. 2, eller efter, at den tidligere ejer af forsikringen eller kontoen er  

 afgået ved døden.
Ministeren for skatter og afgifter kan fastsætte regler om  

 fritagelse for tillægsskat ved tilbagekøb i særlige tilfælde af en  

 forsikring, der er omfattet af §§ 2, 5 eller 7.
Stk. 2. Med henblik på beregningen af tillægsskatten forhøjes den  

 afgiftspligtiges skattepligtige indkomst for det indkomstår, hvor  

 afgiftspligten er indtrådt, med det beløb, hvoraf der efter §§ 28-31, jfr. §§  

 33 A og 34, beregnes afgift med 40 pct. eller 35 pct.
Er den afgiftspligtige  

 ikke skatteansat, anses denne for at have en skattepligtig indkomst på 0 kr.  

 Ved beregningen af tillægsskat for en afgiftspligtig, der er samlevende med  

 en ægtefælle, foretages personfradrag kun i det omfang, det ikke er overført  

 til den anden ægtefælle ved den almindelige skatteberegning.
Hvis den  

 pågældende kun er fuldt skattepligtig her i landet en del af året, omregnes  

 den skattepligtige indkomst til et helt års indkomst forinden forhøjelsen.  

 Den til indkomstforhøjelsen svarende samlede forhøjelse af indkomstskatterne  

 til staten, amtskommunen og kommunen nedsættes med 40 pct.-afgiften eller 35  

 pct.-afgiften, og det herefter resterende beløb udgør tillægsskatten.
Stk. 3. Tillægsskatten forfalder til betaling i 3 rater den 1. i hver af  

 månederne september, oktober og november i året efter det år, hvor  

 afgiftspligten er indtrådt, med sidste rettidige betalingsdag den 20. i  

 forfaldsmåneden.
Falder sidste rettidige betalingsdag på en helligdag eller  

 en lørdag, forlænges fristen til den følgende hverdag.
Udgør tillægsskatten  

 mindre end 100 kr., opkræves beløbet ikke.
Ministeren for skatter og afgifter  

 fastsætter i øvrigt de nærmere regler for opkrævningen og indbetalingen i  

 statskassen af tillægsskatten.
Stk. 4. Af tillægsskatten tilfalder 1/3 den kommune, som er berettiget til  

 andel i afgiften, jfr. § 40. Kommunens andel afregnes af staten samtidig med  

 afregningen efter kildeskattelovens § 64, stk. 3 og 4, af kommunal  

 indkomstskat og kirkelige afgifter.
Ved eventuel nedsættelse af  

 tillægsskatten eller ved delvis uerholdelighed fordeles reduktionen  

 forholdsmæssigt på de statskassen og kommunen tilfaldende andele af  

 tillægsskatten.
