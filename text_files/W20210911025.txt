Arbejdsmiljøklagenævnet fastholdt påbud om at sikre, at der ikke ryges indendørs på rampe ved food-lagret på arbejdsstedet Resume Arbejdsmiljøklagenævnet vurderede, at rampen ved food-laget på arbejdsstedet var at betragte som et indendørs lokale, hvor en arbejdstager udfører sit arbejde.
Nævnet fandt derfor, at bestemmelsen i lov om røgfrie miljøer (rygeloven) om, at det ikke er tilladt at ryge indendørs på arbejdspladser, fandt anvendelse og at bestemmelsen var ovetrådt.
Det etablerede rygeområde på rampen opfyldte i øvrigt ikke betingelserne i rygeloven om et rygerum eller en rygekabine.
Rampen fremstod som et lukket rum.
Den lå for enden af en nedkørsel i en tunnel på 20 meter.
Tunnelen bestod af et tag, to vægge langs siderne samt en endevæg på rampen.
Den eneste åbning til det fri var 20 meter fra rampen ved food-lageret.
Nævnet lagde vægt på, at virksomhedens ansatte røg på en rampe ved et food-lager.
På rampen var der opsat et skilt, hvoraf det fremgik, at der måtte ryges.
Der var en markant lugt af cigaretrøg på rampen.
De ansatte var instrueret i at ryge på rampen ved food-lageret, som også blev anvendt til vareindlevering og sortering af affald.
 Nævnet lagde desuden vægt på, at rampen ikke var et særskilt lokale, som ikke havde andre funktioner, herunder gennemgang, eller som en fritstående enhed, hvorfor området omkring rampen ikke kunne defineres som et rygerum eller en rygekabine.
 Afgørelsen blev truffet af et enigt nævn.
Den konkrete afgørelse [Adressat udeladt] I har klaget over Arbejdstilsynets afgørelse af den 24. februar 2020 om påbud mod rygning på rampe ved food-lager.
 Arbejdsmiljøklagenævnet har nu afgjort sagen på møde den 30. juni 2020.
 Resultatet er:
  Arbejdsmiljøklagenævnet fastholder Arbejdstilsynets afgørelse af 24. februar 2020 med påbud til jer om at sikre, at der ikke ryges indendørs på rampen ved food-lagret på arbejdsstedet [adresse udeladt].
 Det betyder, at nævnet er kommet til samme resultat som Arbejdstilsynet.
 På de næste sider kan I læse mere om afgørelsen.
Begrundelse for afgørelsen Sådan vurderer vi sagen Arbejdsmiljøklagenævnet vurderer, at rampen ved food-laget på arbejdsstedet [adresse udeladt], er at betragte som et indendørs lokale, hvor en arbejdstager udfører sit arbejde.
Nævnet finder på denne baggrund, at bestemmelsen i lov om røgfrie miljøer (rygeloven) om, at det ikke er tilladt at ryge indendørs på arbejdspladser, finder anvendelse i denne sag, og at bestemmelsen er ovetrådt.
Det etablerede rygeområde på rampen opfylder i øvrigt ikke betingelserne i rygeloven om et rygerum eller en rygekabine.
 Nævnet finder i øvrigt, at der i rygeloven ikke er taget udtømmende stilling til, hvornår et areal kan betragtes som værende indendørs på en arbejdsplads.
Hvad er afgørende for resultatet Nævnet lægger vægt på, at Arbejdstilsynet konstaterede på tilsynsbesøget den 19. februar 2020 på arbejdsstedet [adresse udeladt], at virksomhedens ansatte røg på en rampe ved et food-lager.
På rampen var der opsat et skilt, hvoraf det fremgik, at der måtte ryges.
 Nævnet lægger også vægt på, at Arbejdstilsynet konstaterede, at der var en markant lugt af cigaretrøg på rampen.
Nævnet lægger hertil vægt på, at Arbejdstilsynet konstaterede, at rampen ved food-lageret fremstod som et lukket rum.
Rampen lå for enden af en nedkørsel i en tunnel på 20 meter.
Tunnelen bestod af et tag, to vægge langs siderne samt en endevæg på rampen.
Den eneste åbning til det fri var 20 meter fra rampen ved food-lageret.
 Arbejdstilsynets fotos understøtter konstateringerne om et lukket rum.
 Nævnet lægger endvidere vægt på, at Arbejdstilsynet blev oplyst, at de ansatte var instrueret i at ryge på rampen ved food-lageret, og at rampen blev anvendt til vareindlevering og sortering af affald.
 Nævnet lægger desuden vægt på, at rampen ikke er et særskilt lokale, som ikke har andre funktioner, herunder gennemgang, eller som en fritstående enhed, hvorfor området omkring rampen ikke kan defineres som et rygerum eller en rygekabine.
Om reglerne Det fremgår af lov om røgfri miljøer, at formålet med loven er at udbrede røgfri miljøer med henblik på at forebygge sundhedsskadelige effekter af passiv rygning og forebygge, at nogen ufrivilligt kan udsættes for passiv rygning.
 Det fremgår af loven, at passiv rygning forstås indånding af den blandingsluft, der opstår, når røgen fra cigaretter, piber, cigarer, vandpiber, cerutter, urtecigaretter og lignende produkter blandes med og forurener den omgivende luft.
 Det følger af loven, at det ikke er tilladt at ryge indendørs i lokaliteter m.v., der er omfattet af loven.
Det fremgår af lovbemærkninger til loven, at der med en indendørs arbejdsplads forstås lokaler, hvor en arbejdstager udfører sit arbejde.
Rygeforbuddet omfatter bl.a. arbejdslokaler, møderum, lagerrum, undervisningslokaler, kantiner, indgangspartier, vestibuler, trapper, korridorer, elevatorer og tilsvarende rum, hvor ansatte opholder sig i kortere eller længere tid.
Det følger af samme lov, at det kan besluttes at indrette rygerum og rygekabiner, hvor rygning kan finde sted.
Et rygerum i denne lov forstås som et særligt lokale med gode udluftningsmuligheder eller ventilation.
Rygerummet må ikke tjene som gennemgangsrum, og det må ikke indeholde funktioner, som anvendes af andre.
Ved en rygekabine forstås i loven som en fritstående enhed med udluftnings- eller ventilationssystem.
Bemærkninger til klagen I anført, at det fremgår af det anvendte hjemmelsgrundlag i Arbejdstilsynets afgørelse, at det ikke er tilladt at ryge indendørs på arbejdspladser.
 I har med henvisning til lovbemærkningerne til § 4 i bekendtgørelse af lov om røgfri miljøer anført, at der ikke er tale om indendørs rygning på arbejdspladsen, og at der således ikke er hjemmel til Arbejdstilsynets afgørelse.
 I har videre oplyst, at udendørs rygning også afgiver en markant røglugt og kan derfor ikke være en begrundelse for Arbejdstilsynets afgørelse.
 Arbejdsmiljøklagenævnet skal henvise til Arbejdstilsynets udtalelse af 1. maj 2020, hvori Arbejdstilsynet bemærker, at der med lovbemærkningerne til rygelovens § 6 om arbejdspladser ikke er taget udtømmende stilling til, hvornår et areal er at betragte som værende indendørs på en arbejdsplads.
 Arbejdstilsynet bemærker også, at i relation til forholdene i den konkrete sag er det afgørende for vurderingen af, hvorvidt arealet ved rampen er at betragte som værende indendørs, om arealet er så aflukket, at røgen ikke fjernes af naturlige udendørs luftbevægelser.
 Nævnet er enig i det af Arbejdstilsynet anførte.
 På baggrund af de samlede konstateringer på tilsynsbesøget den 19. februar 2020, har nævnet fundet grundlag for at fastholde Arbejdstilsynets afgørelse om at sikre, at der ikke ryges indendørs på rampe ved food-lageret.
 Nævnet henviser til begrundelsen for afgørelsen.
Mødebehandling Sagen er behandlet på møde.
På mødet stemmer deltagerne om resultatet.
 Afgørelsen er truffet af et enigt nævn.
Oplysninger i sagen Nævnet har afgjort sagen ud fra de akter, som nævnet har modtaget fra Arbejdstilsynet og jeres henvendelse af 27. maj 2020.
Regler Her er de regler, nævnet har afgjort sagen efter.
Love og bekendtgørelser Om lovens formål  § 1, i lov om røgfri miljøer, jf. lovbekendtgørelse nr. 966 af 26. august 2019.
Om rygekabiner samt rygerum  § 3, stk. 1, og stk. 2, § 6, stk. 1 jf. § 4, § 6, stk. 3, § 23 i lov om røgfri miljøer, jf. lovbekendtgørelse nr. 966 af 26. august 2019.
Om Arbejdstilsynets ret til at give påbud efter lov om røgfri miljøer  § 24 i lov om røgfri miljøer, jf. lovbekendtgørelse nr. 966 af 26. august 2019, jf. § 79 a, stk. 1, i lov om arbejdsmiljø, jf. lovbekendtgørelse nr. 674 af 25. maj 2020.
Der er uddrag af reglerne til sidst i afgørelsen.
I kan finde reglernes fulde ordlyd på www.retsinformation.dk Kopi er sendt til:
[Adressat udeladt] Lovuddrag Bekendtgørelse nr. 966 af 26. august 2019 af lov om røgfri miljøer Kapitel 1 Lovens formål, anvendelsesområde m.v.
 § 1. Formålet med loven er at udbrede røgfri miljøer med henblik på at forebygge sundhedsskadelige effekter af passiv rygning og forebygge, at nogen ufrivilligt kan udsættes for passiv rygning.
Stk. 2. Ved passiv rygning forstås indånding af den blandingsluft, der opstår, når røgen fra cigaretter, piber, cigarer, vandpiber, cerutter, urtecigaretter og lignende produkter blandes med og forurener den omgivende luft.
§ 3. Ved et rygerum forstås i denne lov et særligt lokale med gode udluftningsmuligheder eller ventilation.
Rygerummet må ikke tjene som gennemgangsrum, og det må ikke indeholde funktioner, som anvendes af andre.
 Stk. 2. Ved en rygekabine forstås i denne lov en fritstående enhed med udluftnings- eller ventilationssystem.
Kapitel 2 Generelle bestemmelser § 4. I lokaliteter m.v., der er omfattet af loven, er det ikke tilladt at ryge indendørs, medmindre andet fremgår af lovens øvrige bestemmelser.
Kapitel 3 Arbejdspladser, institutioner, skoler m.v.
Indendørs arbejdspladser § 6. Det er ikke tilladt at ryge indendørs på arbejdspladser, jf. § 4.
 . . .
 Stk. 3. Det kan besluttes at indrette rygerum og rygekabiner, hvor rygning kan finde sted.
Kapitel 6 Tilsynsbestemmelser § 23. Arbejdsgiveren, indehaveren, restauratøren, bestyreren og forpagteren skal sørge for, at rygning kun sker i overensstemmelse med reglerne i denne lov.
 § 24. Tilsynet med overholdelsen af denne lov og de regler, der udstedes i medfør af denne lov, varetages af Arbejdstilsynet, jf. § 79 a i lov om arbejdsmiljø, Søfartsstyrelsen, jf. § 20 a i lov om sikkerhed til søs, og transport- og energiministeren, jf. § 150 f i lov om luftfart og § 66 a i offshoresikkerhedsloven.
