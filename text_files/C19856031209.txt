 I skovstyrelsens cirkulære nr. 178 af 21. juli 1976 om anvendelse af og  

 planlægning vedrørende skovarealer opfordres bl.a. kommunalbestyrelserne til,  

 at man i forbindelse med planlægning efter zoneloven, lands- og  

 regionplanloven og kommuneplanloven søger forholdet til skovloven afklaret på  

 det tidligst mulige tidspunkt.
 Hidtil har kommunerne indsendt forslag til kommune- og lokalplaner, de  

 endeligt vedtagne planer samt tillæg til § 15-rammerne til skovstyrelsen.
 Skovstyrelsen finder det hensigtsmæssigt, om samarbejdet mellem kommunerne  

 og de lokale statsskovdistrikter bliver mere direkte i forbindelse med  

 kommune- og lokalplanlægningen.
 Skovstyrelsen anmoder derfor om, at sager vedrørende kommune- og  

 lokalplanlægning sendes til statsskovdistrikterne i stedet for til  

 skovstyrelsen.
 Skovstyrelsen vil fortsat blive inddraget i kommune- og lokalplanlægning,  

 idet styrelsen har bedt skovdistrikterne om at videresende sagerne med  

 bemærkninger.
 For lokalplaners vedkommende drejer det sig som hidtil ikke om alle  

 planer, men alene om dem, der vedrører arealer ejet af statsskovvæsenet,  

 private skovarealer og/eller sandflugtsarealer samt arealer, der grænser op  

 til disse.
 Skovstyrelsen anmoder endvidere om, at kommunerne sender 2 eksemplarer af  

 materiale vedrørende kommuneplanlægning og 1 eksemplar af materiale  

 vedrørende lokalplanlægning til statsskovdistrikterne.
 Til kommunens orientering vedlægges et eksemplar af miljøministeriets  

 bekendtgørelse nr. 57 af 20. februar 1978 vedrørende landets inddeling i  

 skovtilsynskredse.
