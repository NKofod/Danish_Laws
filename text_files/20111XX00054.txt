Skriftlig fremsættelse (21. november 2011) Børne- og undervisningsministeren (Christine Antorini) Herved tillader jeg mig for Folketinget at fremsætte:
 Forslag til lov om ændring af lov om Arbejdsgivernes Elevrefusion og lov om erhvervsuddannelser (Midlertidig forhøjelse af arbejdsgiverbidrag, videreførelse af praktikpladsfremmende foranstaltninger og adgang til skolepraktik m.v.).
(Lovforslag nr.
L 25).
 Regeringen (Socialdemokraterne, Radikale Venstre og Socialistisk Folkeparti), Venstre, Dansk Folkeparti, Enhedslisten og Det Konservative Folkeparti har den 15. november 2011 indgået Aftale om en forstærket indsats for flere praktikpladser i 2012.
Den økonomiske krise og dens eftervirkninger udgør fortsat en udfordring i bestræbelserne på at tilvejebringe et tilstrækkeligt antal praktikpladser inden for erhvervsuddannelserne og erhvervsgrunduddannelsen.
Der er ca. 8.200 praktikpladssøgende elever, hvoraf ca. 4.000 er i skolepraktik.
Manglen på praktikpladser bidrager til, at mange unge falder fra erhvervsuddannelserne.
 Aftalen af 15. november 2011 har til formål at forstærke indsatsen for, at flere kan gennemføre en erhvervsuddannelse, og med lovforslaget udmøntes de dele af aftalen, som kræver lovændring.
 Det foreslås at videreføre de gældende præmie-, løntilskuds- og bonusordninger for arbejdsgivere, der indgår uddannelsesaftaler med erhvervsuddannelseselever og praktikaftaler med erhvervsgrunduddannelseselever.
 Det foreslås derudover midlertidigt at forhøje arbejdsgiverbidraget til Arbejdsgivernes Elevrefusion med 389 kr. årligt pr. fuldtidsbeskæftiget i 2012-2014.
 Det foreslås desuden at videreføre den midlertidige udvidelse af adgangen til skolepraktik, så elever, der påbegynder trin 1 af en erhvervsuddannelse og gennemfører dette trin, får adgang til skolepraktik i uddannelsens øvrige trin.
 Det foreslås endvidere at videreføre den midlertidige mulighed for, at elever, der uforskyldt mister en uddannelsesaftale inden for en uddannelse, der ikke udbydes med skolepraktik, kan optages til skoleundervisning uden at have indgået en ny uddannelsesaftale.
 Det foreslås tillige at videreføre ordningen med tilskud til praktikvirksomheder, som indgår en uddannelsesaftale med en elev, der uforskyldt har mistet en uddannelsesaftale.
 Det foreslås endelig, at bestemmelserne om de nævnte ordninger med undtagelse af den midlertidige forhøjelse af arbejdsgiverbidraget til Arbejdsgivernes Elevrefusion tages op til revision i folketingsåret 2012-13.
 Lovforslaget ønskes færdigbehandlet med henblik på ikrafttræden den 1. januar 2012. Baggrunden herfor er, at berørte ordninger udløber den 31. december 2011, og at finansloven for 2012 vil forudsætte de her foreslåede lovændringer.
 Lovforslaget er sendt i høring torsdag den 17. november 2011.
 Idet jeg i øvrigt henviser til lovforslaget og de ledsagende bemærkninger, tillader jeg mig at anbefale lovforslaget til det høje Tings velvillige behandling.
