Den 12. aril 1979 er der som led i de multinationale handelsforhandlinger  

 inden for GATT (den Almindelige Aftale om Told og Handel) indgået en aftale,  

 der skal sikre, at tekniske forskrifter og standarder, herunder paknings- og  

 mærkningsbestemmelser og certificeringsordninger, ikke skaber unødige  

 hindringer for den internationale samhandel.
Danmark har undertegnet aftalen  

 den 17. december 1979, og efter at Folketinget den 19. december har meddelt  

 sit samtykke til Danmarks ratifikation af aftalen, er  

 ratifikationsinstrumentet afleveret i Geneve den 21. december 1979. Aftalen  

 er tillige tiltrådt af de Europæiske Fællesskaber og dettes medlemslande samt  

 en række andre lande.
Aftalen er offentliggjort i EF-Tidende nr.
L 71 af 17.  

 marts 1980 og er for Danmarks vedkommende trådt i kraft den 1. januar 1980.  

 Den gælder indtil videre ikke for Færøerne.
1. AFTALENS OMRÅDE Aftalen vedrører tekniske forskrifter og standarder, der gælder for varer  

 af enhver art (råvarer og hjælpematerialer, industriprodukter,  

 landbrugsvarer, fisk og fiskeprodukter), og som fastsætter tekniske  

 specifikationer for varens egenskaber så som kvalitet, funktionsegenskaber og  

 ydeevne, sikkerhed, eller dimensioner.
Forskrifter eller standarder kan  

 omhandle valg af terminologi og symboler, prøvning og prøvningsmetoder samt  

 paknings- og mærkningsforskrifter gældende FOR VARER.
Aftalen gælder således  

 ikke for tjenesteydelser.
Den omhandler heller ikke forskrifter eller  

 standarder, der fastsættes af offentlige myndigheder eller institutioner i  

 forbindelse med udbud af offentlige indkøb; herom er fastsat særlige  

 bestemmelser i en anden international aftale, der samtidig er indgået, men  

 som først træder i kraft den 1. januar 1981.
Forpligtelserne i henhold til aftalen påhviler i første række de statslige  

 myndigheder og institutioner i de lande, der har tiltrådt aftalen; men den  

 indeholder også bestemmelser, der vedrører lokale og regionale myndigheder og  

 institutioner (for Danmarks vedkommende kommuner og amter og institutioner  

 henhørende under disse) og derudover eventuelle institutioner eller  

 organisationer, som uden i øvrigt at udøve offentlig myndighed har fået  

 tillagt beføjelser til at udstede og håndhæve tekniske forskrifter.
Endelig  

 er der bestemmelser i aftalen, som vedrører de anerkendte  

 standardiseringsorganisationer.
TEKNISKE FORSKRIFTER er administrativt eller ved lov fastsatte retligt  

 bindende bestemmelser.
STANDARDER er tekniske specifikationer, som af  

 anerkendte standardiseringsorganisationer er godkendt med henblik på fortsat  

 eller gentagen anvendelse, men som ingen er forpligtet til at overholde.
Hvor  

 der tales om nye forskrifter, standarder eller ordninger, omfatter dette også  

 ændringer af gældende forskrifter, standarder eller ordninger, medmindre  

 disse ændringer er uden væsentlig betydning.
En INTERNATIONAL standard eller  

 ordning skal være åben for tilslutning fra alle lande, der har tilsluttet sig  

 GATT-aftalen.
Er adgangen til at deltage begrænset til visse af disse lande  

 (f.eks. en europæisk eller nordisk standard eller ordning) betegnes den som  

 en REGIONAL standard eller ordning.
II.
Forpligtelsernes indhold Der påhviler de STATER, der har undertegnet aftalen, visse nærmere  

 afgrænsede forpligtelser til at sikre, at tekniske forskrifter og standarder  

 ikke udformes og anvendes med henblik på at skabe hindringer for den  

 internationale samhandel og heller ikke i praksis skaber unødige hindringer  

 for denne handel.
Desuden skal de drage omsorg for, dels at importerede varer  

 ikke behandles mindre gunstigt end varer af indenlandsk oprindelse, og at der  

 ikke gøres forskel i behandlingen af varer fra forskellige lande  

 (ikke-diskrimination), dels at internationale standarder anvendes mest muligt  

 i forbindelse med tekniske forskrifter og standarder.
Aftalens parter skal  

 endvidere medvirke bedst muligt til en international harmonisering af disse  

 standarder på bredest mulig basis.
Til sikring heraf skal de deltagende  

 staters myndigheder desuden i nærmere fastlagt omfang publicere og anmelde  

 nye tekniske forskrifter eller standarder og herved følge fremgangsmåder, som  

 er nærmere fastlagt i aftalen, og de skal være rede til at modtage  

 henvendelser herom fra andre deltagende stater og efter anmodning forhandle  

 med disse og tage hensyn til udfaldet af sådanne meningsudvekslinger.
De skal  

 endvidere gennem oprettelse af nationale informationscentre gøre det lettere  

 at få kendskab til gældende tekniske forskrifter og standarder.
Tilsvarende  

 regler gælder med hensyn til certificerings-, prøvnings- og  

 godkendelsesordninger.
Prøvningsresultater, certifikater og  

 overensstemmelsesmærkning hidrørende fra andre deltagende lande skal desuden  

 accepteres, hvor dette måtte vise sig muligt og forsvarligt.
Det påhviler  

 endelig de deltagende stater at bringe sådanne rimelige foranstaltninger, som  

 de har adgang til, i anvendelse for at søge aftalens bestemmelser overholdt  

 også af lokale myndigheder inden for deres territorier og af de nationale  

 standardiseringsorganisationer.
Samtidig skal de medvirke til, at disse  

 forpligtelser også overholdes af regionale (f.eks. europæiske eller nordiske)  

 standardiseringsorganisationer o.l., som de er medlemmer af.
 For Danmarks vedkommende medfører aftalen, at det herefter påhviler de  

 nedenfor nævnte myndigheder og organisationer at overholde de i det følgende  

 nærmere fastlagte bestemmelser.
1. IKKE-DISKRIMINATION Det påhviler de danske STATSLIGE myndigheder (ministerier, styrelser,  

 institutioner m.v.) at drage omsorg for, at tekniske forskrifter og  

 standarder ikke udformes, sættes i kraft eller anvendes med det formål at  

 skabe hindringer for den internationale samhandel, og at deres anvendelse  

 heller ikke i praksis har den virkning at skabe unødige hindringer for  

 samhandelen.
Importerede varer må ikke behandles mindre gunstigt end  

 tilsvarende varer af dansk oprindelse eller af nogen anden oprindelse.
Det samme gælder certificeringsordninger.
De må ikke udformes eller  

 anvendes med det formål at skabe hindringer for samhandelen eller i praksis  

 virke, så de unødigt skaber sådanne hindringer.
Leverandører af ensartede  

 varer skal, hvis de er i stand til og rede til at opfylde de stillede krav,  

 uanset leverandørens nationalitet eller varens oprindelse have adgang til at  

 få udstedt certifikater og anvende eventuelle dertil hørende mærker på  

 vilkår, der ikke er ringere end dem, der gælder for danske leverandører eller  

 for leverandører af nogen anden nationalitet. »Ikke ringere end«  

 betyder i denne forbindelse ikke nødvendigvis, at disse vilkår skal være  

 identiske med dem, der gælder for leverandører af dansk eller anden  

 nationalitet.
 Hvor der kræves sikkerhed eller bevis for, at varer opfylder tekniske  

 forskrifter eller standarder, skal adgangen til prøvning, de anvendte  

 prøvemetoder, administrative procedurer, prøvningsgebyrer, udvælgelsen af  

 stikprøver, placeringen af prøvningsfaciliteter og overholdelsen af  

 fortrolighed være således, at importerede varer ikke underkastes mindre  

 gunstige vilkår end danske varer eller varer af nogen anden oprindelse.  

 Eksportører, importører eller deres agenter skal have adgang til resultater  

 af prøvninger, som de har rekvireret, HVIS DE ANMODER DEROM.
2. INTERNATIONAL STANDARDISERING Ved udformningen af tekniske forskrifter og standarder skal de STATSLIGE  

 myndigheder m.v. lægge dertil svarende internationale standarder eller  

 passende dele af disse til grund, hvor sådanne findes (eller hvor den  

 internationale godkendelse af sådanne standarder er umiddelbart forestående).  

 Dette gælder dog ikke, hvor sådanne internationale standarder (eller dele  

 deraf) ikke anses for egnede til formålet; men man må i så fald være rede til  

 efter anmodning at forklare, hvorfor de anses for uegnede.
Dette kan bl.a.  

 skyldes hensynet til den nationale sikkerhed, til beskyttelse af menneskers  

 helbred og sikkerhed, af dyrs og planters sundhed og af miljøet, til  

 væsentlige klimatiske eller andre geografiske forhold, til tungtvejende  

 teknologiske problemer eller til ønsket om at hindre vildledende  

 fremgangsmåder.
 HVOR DET ER FORMÅLSTJENLIGT bør tekniske forskrifter og standarder  

 fastsætte krav vedrørende varens FUNKTIONSEGENSKABER OG YDEEVNE  

 (performance), fremfor at fastsætte konstruktionsspecifikationer eller  

 beskrive varens fysiske, kemiske eller andre egenskaber.
Der lægges vægt på, at de deltagende landes myndigheder tager aktivt del i  

 arbejdet inden for de pågældende internationale  

 standardiseringsorganisationer med udarbejdelsen af internationale standarder  

 for varer, der omfattes af tekniske forskrifter og standarder, som de enten  

 har udstedt eller påtænker at at udstede.
Deltagelse i dette arbejde skal dog  

 kun ske i det omfang, de har ressourcer dertil.
Der lægges ligeledes vægt på,  

 at de deltagende landes myndigheder medvirker til, hvor det er muligt, at  

 gennemføre internationale certificeringsordninger, og at de benytter sig af  

 dem.
Om eksistensen af internationale standarder eller mulighederne for at få  

 sådanne udarbejdet kan Dansk Standardiseringsråd, eller for så vidt angår  

 elektrisk materiel Dansk Elektronisk Komite og for byggeforskrifter Dansk  

 Ingeniørforenings Normorganisation, give nærmere oplysninger.
Der henvises i  

 øvrigt til den af Dansk Standardiseringsråd i januar 1978 udsendte  

 publikation, »Henvisning til standarder, et tilbud til  

 lovgivningen«, som blev udsendt til ministerier og styrelser med  

 Handelsministeriets skrivelse af 7. februar 1978. I det omfang, danske  

 myndigheder ikke kan magte selv at deltage i internationalt  

 standardiseringsarbejde, vil der være mulighed for at følge og eventuelt  

 påvirke dette gennem deltagelse i vedkommende danske standardiseringsudvalg.
3. UDENLANDSKE PRØVNINGSRESULTATER, CERTIFIKATER OG  

 OVERENSSTEMMELSESMÆRKER Hvor sådanne beviser kræves, skal de STATSLIGE myndigheder, i det omfang  

 det er muligt, godkende prøvningsresultater, certifikater og  

 overensstemmelsesmærker hidrørende fra kompetente institutioner eller  

 myndigheder i deltagende lande, eller acceptere certifikater udstedt af  

 producenter i disse lande.
Dette gælder også, selv om der er anvendt andre prøvningsmetoder end de  

 her i landet anvendte, dog forudsat at man anser de anvendte metoder for  

 tilfredsstillende til at fastslå, om de gældende tekniske forskrifter eller  

 standarder er overholdt.
Aftalen anerkender, at det kan være nødvendigt med  

 forudgående rådslagninger landene imellem for at finde frem til gensidigt  

 tilfredsstillende ordninger af denne art, og selv i så fald vil der fortsat  

 være adgang til i rimeligt omfang at foretage stikprøver her i landet.
De af  

 statslige myndigheder fastsatte bestemmelser om prøvningsmetoder og  

 administrative metoder skal så vidt muligt åbne adgang for sådan gensidig  

 anerkendelse af prøvning og kontrol.
Af hensyn til samarbejdet inden for EF om en koordineret gennemførelse af  

 aftalen skal Industriministeriet og Udenrigsministeriet underrettes om  

 ordninger, hvorved man agter at anerkende prøvningsresultater, certifikater  

 o.l. hidrørende fra lande, der ikke er medlemmer af de Europæiske  

 Fællesskaber.
Iværksættelse af sådanne ordninger må kun ske efter forudgående  

 aftale med Industriministeriet.
4. LOKALE MYNDIGHEDER (KOMMUNER OG AMTER) OG PRIVATE  

 ORGANISATIONER Aftalens forpligtelser påhviler direkte kun de statslige myndigheder; men  

 aftalen pålægger disse at bringe sådanne rimelige foranstaltninger, som de  

 har adgang til, i anvendelse for at sikre, at også primær- og amtskommunale  

 myndigheder og institutioner og visse private organisationer (navnlig  

 standardiseringsorganisationer) overholder de ovenfor under 1-3 omhandlede  

 forpligtelser.
De statslige myndigheder må ikke kræve af disse myndigheder,  

 institutioner eller organisationer - eller tilskynde dem til - at handle i  

 modstrid med de nævnte forpligtelser.
Hvis certificeringsordninger  

 administreres af sådanne myndigheder, institutioner eller organisationer, må  

 statslige myndigheder kun benytte sig af disse ordninger, hvis det kan ske,  

 uden at de derved overtræder aftalens forpligtelser.
Disse bestemmelser har ikke større betydning for danske primær- og  

 amtskommunale myndigheder og institutioner, der normalt ikke fastsætter  

 tekniske forskrifter, standarder eller certificeringsbestemmelser.
Der  

 henvises i øvrigt til bemærkningerne nedenfor under punkt 5.d.
5. FORPLIGTELSER VEDRØRENDE OFFENTLIGGØRELSE,  

 INFORMATION, NOTIFIKATION OG KONSULTATION Der påhviler efter aftalen de statslige myndigheder visse forpligtelser  

 til at offentliggøre deres tekniske forskrifter, standarder og  

 certificeringsordninger og at give oplysninger derom.
I et vist omfang skal  

 der også finde en forudgående anmeldelse (notifikation) sted til GATTs  

 sekretariat i Geneve, og man skal i sådanne tilfælde være rede til at modtage  

 og drøfte henvendelser fra andre lande, jfr. nedenfor.
Nogle af disse  

 forpligtelser gælder også vedrørende tekniske forskrifter, standarder og  

 certificeringsordninger, der gennemføres af de i punkt 4 nævnte kommunale  

 myndigheder og institutioner og private organisationer; men i disse tilfælde  

 skal meddelelse af oplysninger m.v. i reglen ske gennem de statslige  

 myndigheder.
Offentliggørelse af alle nye tekniske forskrifter og af bestemmelser, der  

 fastsætter nye bindende certificeringskrav, skal finde sted gennem de  

 SÆDVANLIGE MEDDELELSESMIDLER (LOVTIDENDE M.V.), som anvendes af danske  

 myndigheder til sådanne formål.
Der er ingen pligt til at oversætte den fulde  

 ordlyd af sådanne bestemmelser til andre sprog, og denne bestemmelse i  

 aftalen medfører således ingen ændring i den hidtidige danske retstilstand  

 eller praksis.
I normale tilfælde, hvor der ikke er tale om problemer af  

 hastende karakter, (jfr. nedenfor under b.) skal der fastsættes en RIMELIG  

 IKRAFTTRÆDELSESFRIST for nye tekniske forskrifter, således at leverandører -  

 også udenlandske leverandører - kan nå at tilpasse deres varer til de nye  

 regler.
De i det følgende omtale VIDEREGÅENDE FORPLIGTELSER (A.-E.) GÆLDER ALENE I  

 TILFÆLDE, HVOR der gennemføres en teknisk forskrift eller en standard, som  

 kan have en BETYDENDE (SIGNIFICANT) INDFLYDELSE PÅ SAMHANDELEN med andre  

 deltagende lande, OG hvor der samtidig IKKE FINDES EN TILSVARENDE  

 INTERNATIONAL STANDARD, ELLER hvor den påtænkte forskrift eller standard i  

 sit tekniske indhold AFVIGER VÆSENTLIGT FRA EN BESTÅENDE INTERNATIONAL  

 STANDARD; forpligtelserne under a.-e. gælder desuden i ALLE tilfælde, hvor  

 der indføres NYE CERTIFICERINGSORDNINGER.
I disse tilfælde - og kun i disse  

 tilfælde - skal følgende forpligtelser overholdes: a.
Der skal i sådanne  

 tilfælde på et passende tidligt tidspunkt OFFENTLIGGØRES EN KORT MEDDELELSE  

 OM, AT MAN AGTER AT UDSTEDE den påtænkte forskrift eller standard eller  

 gennemføre en ny certificeringsordning, således at alle interesserede  

 derigennem kan gøre sig bekendt med, hvad den påtænkte nye forskrift,  

 standard eller ordning vedrører.
Meddelelsen affattes på dansk.
Det er aftalt  

 med Dansk Standardiseringsråd, at disse korte meddelelser INDRYKKES I  

 »STANDARD NYT«; denne publikation udgives regelmæssigt af de  

 nordiske standardiseringsorganisationer i fællesskab.
En meddelelse på højst  

 3-4 maskinskrevne linjer indsendes til Dansk Standardiseringsråd.
Det understreges, at indrykning af denne korte meddelelse i »Standard  

 Nyt« opfylder en bestemmelse i aftalen.
Andre publiceringsmåder, som  

 eventuelt har været anvendt hidtil, eller som måtte ønskes bragt i  

 anvendelse, vil fortsat kunne anvendes eller indføres.
Indrykning i  

 »Standard Nyt« bør dog ikke finde sted senere end eventuel anden  

 offentlig meddelelse om den påtænkte foranstaltning.
Er der tale om en  

 meddelelse, der giver mere indgående oplysninger, bør den korte meddelelse i  

 »Standard Nyt« henvise til, hvor den alternative publicering kan  

 findes.
I vise tilfælde vil meddelelsen i »Standard Nyt« dog kunne  

 udelades.
Herom henvises til omtalen nedenfor under b.
b.
Om påtænkte nye tekniske forskrifter og certificeringsordninger (men  

 ikke standarder) skal der desuden - i det i indledningen til punkt 5 nærmere  

 afgrænsede omfang, hvor videregående foranstaltninger kræves - foretages en  

 ANMELDELSE TIL GATT-SEKRETARIATET I GENEVE (notifikation). Denne anmeldelse,  

 der skal affattes på engelsk (eventuelt på fransk eller spansk), indsendes  

 til Udenrigsministeriet, der vil videresende den til GATT-sekretariatet.  

 Udenrigsministeriet vil drage omsorg for, at anmeldelsernes formulering har  

 en passende ensartet karakter og er sprogligt korrekte, men vil ikke kunne  

 påtage sig et egentligt oversættelsesarbejde; anmeldelserne må derfor ved  

 indsendelsen være affattet på engelsk (evt. fransk eller spansk), og det er  

 vigtigt, at navnlig den anvendte tekniske terminologi er korrekt oversat.
Det undertreges, at nye tekniske forskrifter eller  

 certificeringsordninger, der indføres eller planlægges indført af de  

 Europæiske Fællesskabers Råd eller af Kommissionen, vil blive anmeldt til  

 GATT-sekretariatet ved EFs foranstaltning, i det omfang anmeldelse er  

 fornøden.
De skal således ikke derudover anmeldes af de enkelte  

 medlemsstater.
Anmeldelserne skal kort omtale, hvad den påtænkte nye forskrift eller  

 ordning går ud på, og herunder navnlig oplyse, hvilke varer der vil være  

 omfattet af de nye bestemmelser.
Den skal desuden kort forklare, hvad der er  

 formålet med den påtænkte foranstaltning.
Det er aftalt, at anmeldelserne kan  

 formuleres meget kort, f.eks.: »Den danske regering ved Arbejdstilsynet  

 agter at ændre gældende bestemmelser om beskyttelsesfodtøj.
Formålet er at  

 beskytte arbejdstagernes helbred.
Eventuelle henvendelser rettes til  

 Udenrigsministeriet.« Anmeldelsen skal i princippet finde sted, inden de nye bestemmelser er  

 endeligt vedtaget, og der vil blive draget omsorg for, at indrykningen af den  

 under a. omtalte korte meddelelse i »Standard Nyt« og  

 Udenrigsministeriets afsendelse af anmeldelsen til GATT-sekretariatet så vidt  

 muligt finder sted på nogenlunde samme tidspunkt.
I visse tilfælde vil indrykningen af den under a. omtalte korte meddelelse  

 i »Standard Nyt« kunne udelades, og anmeldelsen til  

 GATT-sekretariatet kunne udsættes, til den nye tekniske forskrift eller  

 certificeringsordning er endeligt besluttet, hvis en sådan udeladelse eller  

 udsættelse anses for nødvendig.
Det gælder, hvor der opstår eller truer med  

 at opstå HASTENDE PROBLEMER AF SIKKERHEDS- ELLER SUNDHEDSMÆSSIG ART ELLER SOM  

 VEDRØRER BESKYTTELSE AF MILJØET ELLER DEN NATIONALE SIKKERHED.
I sådanne  

 tilfælde skal anmeldelse til GATT-sekretariatet finde sted umiddelbart efter,  

 at beslutningen er truffet, og anmeldelsen skal udover de forannævnte  

 oplysninger indeholde en kort angivelse af de nævnte hastende problemers  

 karakter.
c.
Hvis der modtages ANMODNINGER OM UDLEVERING AF TEKSTER ELLER  

 ENKELTHEDER vedrørende påtænkte standarder, forskrifter eller ordninger -  

 eller eventuelt vedrørende allerede udstedte tekniske forskrifter eller  

 certificeringsordninger - skal disse tekster udleveres uden  

 forskelsbehandling (også med hensyn til den pris, der evt. skal betales for  

 dem). Det samme gælder tekster til allerede godkendte standarder, der ikke  

 forudgående har været indrykket i »Standard Nyt«.
I det omfang, det  

 er muligt, skal man også, hvis der anmodes derom, forklare på hvilke punkter,  

 påtænkte tekniske forskrifter eller standarder afviger fra en tilsvarende  

 international standard.
Efter offentliggørelsen af den korte meddelelse i »Standard  

 Nyt«, og efter at en teknisk forskrift eller en certificeringsordning er  

 anmeldt til GATT-sekretariatet (hvad enten dette er sket forudgående eller  

 efter, at beslutningen er truffet), skal der uden forskelsbehandling  

 indrømmes andre deltagende landes myndigheder en RIMELIG TIDSFRIST, inden for  

 hvilken de skriftligt kan fremsætte eventuelle bemærkninger.
Modtages sådanne  

 SKRIFTLIGE HENVENDELSER, skal man være rede til at DRØFTE DE FREMSATTE  

 BEMÆRKNINGER med det pågældende lands MYNDIGHEDER, hvis disse anmoder derom,  

 og til at TAGE MODTAGNE BEMÆRKNINGER OG UDFALDET AF EVENTUELLE DRØFTELSER I  

 BETRAGTNING i forbindelse med de videre overvejelser af sagen.
Hvis sagen  

 giver anledning til yderligere drøftelser på internationalt plan i den af  

 aftaleparterne nedsatte komite (jfr. nedenfor under afsnit III), skal også  

 resultaterne heraf tages i betragtning.
Disse forpligtelser gælder også med  

 hensyn til STANDARDER; herom har dog alle interesserede i de deltagende  

 lande, også PRIVATE, adgang til at fremsætte skriftlige bemærkninger og  

 anmode om drøftelser.
Det må forudses, at skriftlige bemærkninger fra andre landes myndigheder  

 og anmodninger om drøftelser vedrørende tekniske forskrifter og  

 certificeringsordninger, der iværksættes af danske myndigheder, i hovedsagen  

 vil fremkomme ad sædvanlige diplomatiske kanaler til Udenrigsministeriet,  

 hvorefter sagen forelægges for den kompetente danske myndighed og for  

 Industriministeriet.
Efter behov vil sagerne blive gjort til genstand for  

 normale interministerielle forhandlinger, således at der kan sikres den  

 fornødne ensartethed og en samstemmende linje i behandingen af sådanne sager.  

 Dette vil bl.a. være væsentligt, når udfaldet af stedfundne drøftelser skal  

 fortolkes, og det skal afgøres, hvorledes dette udfald skal tages i  

 betragtning.
I det omfang henvendelser, der fremsættes i henhold til aftalen,  

 skulle blive rettet direkte til fagministerier eller styrelser m.v., bør  

 Industriministeriet og Udenrigsministeriet underrettes derom, inden sådanne  

 henvendelser besvares, således at det i fornødent omfang kan sikres, at  

 besvarelserne sker på en ensartet måde og i overensstemmelse med aftalte  

 retningslinjer.
En sådan koordinering vil samtidig sikre, at der tages hensyn  

 til de fortolkninger af aftalen, som efterhånden vil fremgå af de  

 internationale drøftelser i den ved aftalen etablerede komite.
 Det understreges, at andre former for internationalt samarbejde om  

 tekniske forhold o.l., hvori danske myndigheder deltager, ikke berøres heraf.  

 Man bør dog være opmærksom på, om oplysninger, der udveksles i forbindelse  

 hermed, eventuelt vil kunne påberåbes under konsultationer i henhold til  

 aftalens bestemmelser.
Industriministeriet vil i samarbejde med Udenrigsministeriet og de  

 interesserede danske erhvervs organisationer drage omsorg for, at det ved  

 aftalen etablerede informations-, notifikations- og konsultationssystem  

 udnyttes bedst muligt til fordel for danske interesser, ikke mindst  

 EKSPORTINTERESSER.
I det omfang andre danske myndigheder enten gennem deres  

 samarbejde med tilsvarende myndigheder i andre lande eller ved deres  

 kontakter med danske virksomheder og forbrugere eller på anden måde bliver  

 opmærksomme på forhold i andre lande, som kan antages at være af betydning  

 for danske interesser, og som falder inden for aftalens område, bør de  

 henlede Industriministeriets og Udenrigsministeriets opmærksomhed herpå.  

 Udenrigsministeriet vil på samme måde foranledige, at danske repræsentationer  

 i udlandet indberetter sådanne forhold, når de bliver opmærksomme derpå.
d.
De foran omtalte forpligtelser vedrørende information og konsultation,  

 men derimod ikke om notifikation og om deltagelse i internationalt eller  

 regionalt samarbejde, gælder også for PRIMÆR- OG AMTSKOMMUNALE MYNDIGHEDER OG  

 INSTITUTIONER.
Også i disse tilfælde skal imidlertid meddelelse af  

 oplysninger efter anmodning udefra og modtagelse af bemærkninger og drøftelse  

 af disse ske gennem de statslige myndigheder.
Da primær- og amtskommunale myndigheder her i landet normalt ikke  

 fastsætter tekniske forskrifter, standarder eller certificeringsbestemmelser,  

 har disse forpligtelser i henhold til aftalen ikke større betydning for  

 danske forhold, hvorimod de kan spille en ikke uvæsentlig rolle i forholdet  

 til andre lande (forbundsstater m.v.), hvor en væsentlig del af kompetencen  

 til fastsættelse af sådanne bestemmelser er tillagt delstater, provinser  

 eller lokale myndigheder.
Indenrigsministeriet vil drage omsorg for, at  

 primær- og amtskommuner er bekendt med dette cirkulære og opmærksomme på de  

 forpligtelser, aftalen medfører, og vil henvise til, at der om tvivlstilfælde  

 kan rettes henvendelse til Industriministeriet.
I et vist omfang gælder informations-, notifikations- og  

 konsultationsforpligtelser også for de DANSKE STANDARDISERINGSORGANISATIONER,  

 og også disse skal i en række tilfælde opfyldes gennem de statslige  

 myndigheder.
Industriministeriet har herom truffet de fornødne aftaler med  

 Dansk Standardiseringsråd, der koordinerer det danske  

 standardiseringsarbejde, og desuden med Dansk Elektronisk Komite og Dansk  

 Ingeniørforenings Normorganisation.
e.
Efter aftalen skal hvert af de deltagende lande oprette et  

 INFORMATIONSCENTER, der i rimeligt omfang kan besvare spørgsmål, som stilles  

 til det af interesserede i andre lande.
Det er aftalt med DANSK  

 STANDARDISERINGSRÅD, at dette varetager denne opgave.
 Det påhviler efter aftalen informationscentret (enquiry point), at svare  

 på alle rimelige anmodninger om oplysinger fra parter, hvis interesser  

 berøres af gældende eller påtænkte tekniske forskrifter, standarder og  

 certificeringsordninger, uanset hvilke myndigheder, institutioner eller  

 organisationer, der iværksætter disse foranstaltninger (det gælder også, hvis  

 de iværksættes af regionale standardiseringsorganer med dansk deltagelse).  

 Informationscentret skal også kunne oplyse, hvor de korte meddelelser, som er  

 omtalt under a. kan findes.
 For at sætte Dansk Standardiseringsråd i stand til at varetage denne  

 opgave, påhviler det alle danske myndigheder og institutioner, som fastsætter  

 tekniske forskrifter og certificeringsbestemmelser, at holde  

 Standardiseringsrådet løbende underrettet om de områder, inden for hvilke man  

 har fastsat eller påtænker at fastsætte tekniske forskrifter.
DET VIL IKKE VÆRE NØDVENDIGT FOR INFORMATIONSCENTRET SELV AT KUNNE BESVARE  

 SPØRGSMÅL OM ENKELTHEDER i gældende eller påtænkte bestemmelser; men det må  

 være bekendt med, at sådanne bestemmelser findes, eller - på et passende  

 tidigt tidspunkt - at det er under overvejelse at indføre (evt. at ændre)  

 bestemmelser af denne art.
I det omfang informationscentret ikke forsynes med  

 tekster eller skriftligt materiale vedrørende gældende eller påtænkte  

 bestemmelser, må det desuden være i stand til at HENVISE EVENTUELLE  

 INTERESSEREDE TIL DET STED, HVOR SåDANT MATERIALE VIL KUNNE FåS UDLEVERET,  

 ELLER SELV KUNNE FREMSKAFFE MATERIALET DERFRA.
Centret må således også gøres  

 bekendt med, hvad der foreligger og fremkommer af sådant materiale.
Det  

 påhviler derfor de kompetente myndigheder og offentlige institutioner m.v. at  

 etablere den hertil fornødne informationsformidling til Dansk  

 Standardiseringsråd.
De enkelte myndgheder afgør selv, i hvilket omfang de  

 ønsker, at informationscentret skal kunne besvare spørgsmål på deres vegne  

 eller skal henvise spørgsmål til besvarelse hos myndighederne selv, og de  

 træffer nærmere aftale herom med Dansk Standardiseringsråd.
Det understreges, at oprettelse af det i aftalen krævede  

 informationscenter i Dansk Standardiseringsråd ikke medfører, at andre former  

 for informationsvirksomhed bør bringes til ophør.
Der kan fortsat informeres  

 om de enkelte myndigheders og institutioners virksomhed på enhver anden måde,  

 som anses for formålstjenlig.
Dansk Standardiseringsråd skal blot være i  

 stand til ved henvisning at sikre, at alle interesserede uden  

 forskelsbehanding kan underrettes om, hvor sådanne oplysninger kan fås.
III.
ANDRE BESTEMMELSER Aftalen indeholder en række bestemmelser om teknisk bistand til og  

 særbehandling af UDVIKLINGSLANDE på de områder, aftalen vedrører.
Disse  

 bestemmelser vil blive administreret af Udenrigsministeriet og  

 Industriministeriet i samarbejde med de kompetente myndigheder.
Aftalen indeholder desuden en række bestemmelser, hvorved der MELLEM  

 AFTALENS PARTER oprettes de til overvågning af aftalens gennemførelse  

 fornødne organer og procedurer, herunder en særlig komite vedrørende tekniske  

 handelshindringer, hvori samtlige deltagende lande vil være repræsenteret, og  

 en særlig konsultationsprocedure samt en procedure til regulering af  

 eventuelle uoverensstemmelser mellem de deltagende lande.
Danmark deltager  

 heri, idet det Europæiske Økonomiske Fællesskab og dets medlemslande er  

 repræsenteret i denne komite.
Det må understreges, at der i tilfælde af, at aftalen ikke efterleves, kan  

 blive tale om KLAGER og eventuelt om SANKTIONER mod det indklagede land, der  

 f.eks. kan blive berøvet fordele, som det ellers er berettiget til efter  

 aftalen.
Danske myndgheder og institutioner m.v., hvis virksomhed berøres af  

 aftalens bestemmelser, må derfor drage omsorg for, at denne overholdes og må  

 være rede til at besvare spørgsmål, som efter aftalen kan blive stillet til  

 Danmark som aftalepart.
Problemer vedrørende aftalens indhold og omfang og  

 vedrørende konkrete spørgsmål om aftalens gennemførelse vil kunne rejses over  

 for Industriministeriet, der i fornødent omfang vil drage omsorg for, at  

 sådanne problemer drøftes med andre interesserede myndigheder m.v. med  

 henblik på en ensartet og koordineret gennemførelse af aftalen her i landet.
 Industriministeriet vil desuden i samarbejde med andre interesserede  

 myndigheder, herunder navnlig Udenrigsministeriet, samt med de interesserede  

 danske erhvervs organisationer og Dansk Standardiseringsråd drage omsorg for,  

 at danske virksomheder, navnlig eksporterende virksomheder, og danske  

 interesserede i øvrigt får størst mulige FORDELE AF DANMARKS DELTAGELSE I  

 AFTALEN.
 Der vil ved gennemførelsen af bestemmelserne i afsnit II være behov for at  

 kende følgende ADRESSER m.v.:
Dansk Standardiseringsråd Aurehøjvej 12, 2900 Hellerup Telefon: (01) 62 93 15. Telex: 15615 Dansta DK Dansk Elektroteknisk Komite Strandgade 36, 1401 København K.
Telefon: (01) 57 50 50 Dansk Ingeniørforenings Normorganisation Vester Farimagsgade 31, 1606 København V.
Telefon: (01) 15 65 65 Udenrigsministeriet Asiatisk Plads 2, 1448 København K.
Telefon: (01) 92 00 00. Telex: 31292 Etr DK Industriministeriet Slotsholmsgade 12, 1216 København K.
 Telefon: (01) 12 11 97. Telex: 22373 Sofart.
Der henvises i det foranstående mange steder til de i aftalen  

 »DELTAGENDE LANDE«.
Kredsen af lande, der har tilsluttet sig  

 aftalen, vil til stadighed kunne variere.
Fra aftalens ikrafttræden deltager  

 det Europæiske Økonomiske Fællesskab, dettes medlemslande, Østrig, Finland,  

 Norge, Sverige, Schweiz, Argentina, Brasilien, Canada, Chile, Japan, New  

 Zealand og USA.
Er der behov for nøjagtige oplysinger om den aktuelle kreds  

 af deltagende lande på et givet tidspunkt, vil Udenrigsministeriet til  

 stadighed kunne give oplysning herom.
 INDUSTRIMINISTERIET, DEN 27. JUNI 1980.
