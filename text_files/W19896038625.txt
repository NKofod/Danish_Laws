 M, der led af psoriasis, havde efter art. 22 i EF-forordning 1408/71  

 om social sikring af vandrende arbejdstagere ret til sygedagpenge under  

 midlertidigt ophold i et andet EF land (her Spanien) i dagpengeperioden.
 REDEGØRELSE FOR SAGEN:
 Den 26-årige M havde som selvstændig erhvervsdrivende tegnet frivillig  

 dagpengesikring efter dagpengelovens § 28.
 M havde i 10 år lidt af psoriasis, men havde kunnet holde sygdommen i ro  

 ved at tage til Sydeuropa 3 gange om året.
 Hospitalsbehandling af lidelsen i sommeren 1987 mundede ud i, at M blev  

 indstillet til et 3-ugers ophold på rekreationshjemmet Montebello i Spanien,  

 da M's helbredstilstand erfaringsmæssigt blev bedret af sol og saltvand.
 M's lidelse gik i ro under Spaniens-opholdet, men blussede op igen  

 umiddelbart efter hjemkomsten i oktober 1987.
 Der blev udbetalt sygedagpenge til M under opholdet i Spanien.
Behandlingsmulighederne var på ny hospitalsindlæggelse, ambulant  

 behandling eller ny rejse sydpå.
En speciallæge anbefalede det sidste, som  

 var den løsning, M foretrak.
 M tog den 23. oktober 1987 afsted for egen regning og skulle bo hos  

 private venner.
 Det sociale udvalg meddelte nu afslag på sygedagpenge under opholdet i  

 Spanien med henvisning til dagpengelovens § 46. Det var udvalgets opfattelse,  

 at ophold i udlandet skal være på et rekreationshjem med lægeligt tilsyn, for  

 at der kan udbetales dagpenge.
 M klagede til amtsankenævnet og gjorde gældende, at han var berettiget til  

 dagpenge efter reglerne i EF-forordning 1408/71 om social sikring af  

 vandrende arbejdstagere.
 AFGØRELSEN, DER KLAGES OVER:
Amtsankenævnet tiltrådte det sociale udvalgs afgørelse.
Nævnet fandt ikke,  

 at opholdet havde haft et klart behandlingsmæssigt hovedformål, som ikke  

 kunne opfyldes ved lægelig behandling her i landet, jf. dagpengelovens § 46  

 samt Socialministeriets bekendtgørelse nr. 512 af 23. september 1975, § 1.
 KLAGEN TIL ANKESTYRELSEN:
 Afgørelsen blev anket af M med henvisning til art. 22, stk. 1 b, jf. stk.  

 2, i ovennævnte EF-forordning.
I tilslutning til klagen indhentede M en udtalelse fra Socialministeriet,  

 der i skrivelse af 14. juli 1988 bl.a. udtalte følgende: »at en  

 arbejdstager eller en selvstændig erhvervsdrivende efter art. 22, stk. 1a) i  

 EF-forordning nr. 1408/71 har ret til kontantydelser ved sygdom eller ophold  

 i en anden EF-medlemsstat, hvis sygdommen indtræder under opholdet.
Efter  

 EF-forordningens art. 22, stk. 1b) er der ret til ydelser, hvis modtageren -  

 af den kompetente institution - får tilladelse til at flytte til en anden  

 medlemsstat.
En sådan tilladelse kan efter art. 22, stk. 2, i EF-  

 forordningen kun nægtes, såfremt det godtgøres, at den pågældendes flytning  

 må antages at kunne bringe hans helbredstilstand i fare eller vanskeliggøre  

 en gennemførelse af lægebehandlingen.
 Den sidstnævnte bestemmelse fortolkes af Socialministeriets departement  

 således, at når det er muligt at flytte til en anden medlemsstat i en  

 dagpengeperiode, må det, som det mindre, kunne tillades i en dagpengeperiode  

 at tage på et midlertidigt ophold i en anden medlemsstat uden at miste  

 dagpengene fra Danmark.
I Socialministeriets bekendtgørelse nr. 512 af 23. september 1975 er der i  

 § 4 gjort undtagelse fra bestemmelserne i bekendtgørelsens § 1 for så vidt  

 angår personer, der er omfattet af reglerne om social sikring af vandrende  

 lønmodtagere inden for De Europæiske Fællesskaber (EF-forordning nr.  

 1408/71). De betingelser, der er fastsat i bekendtgørelsen, behøver derfor  

 ikke være opfyldt for den personkreds, som er omfattet af  

 EF-forordningen.« Antaget til principiel behandling:
 Ankestyrelsen antog sagen til principiel behandling med henblik på  

 afgrænsning af anvendelsesområdet for bekendtgørelse nr. 512 af 23. september  

 1975 om udbetaling af dagpenge under ophold i udlandet og EF-forordning nr.  

 1408/71.
 LOVGRUNDLAG:
 Lov om dagpenge ved sygdom eller fødsel, § 46.
 EF-forordning nr. 1408/71 om social sikring af vandrende arbejdstagere,  

 art. 22.
 Socialministeriets bekendtgørelse nr. 512 af 23. september 1975 om  

 udbetaling af dagpenge under ophold i udlandet, § 4.
 ANKESTYRELSENS AFGØRELSE:
 M var omfattet af § 4 i bekendtgørelsen om udbetaling af sygedagpenge  

 under ophold i udlandet, hvorefter § 1-3 ikke gælder for personer, der er  

 omfattet af reglerne om social sikring af vandrende lønmodtagere inden for  

 EF.
 Da M måtte anses for omfattet af EF-forordning nr. 1408/71 art. 22, var  

 der således ikke baggrund for at kræve, at betingelserne i bekendtgørelsens §  

 1 skulle være opfyldt.
 M var således berettiget til at modtage sygedagpenge under opholdet i  

 Spanien fra den 23. oktober 1987 i det omfang han opfyldte dagpengelovens  

 almindelige betingelser herfor.
 Ankestyrelsen ændrede således amtsankenævnets afgørelse.
