Fremsat den 20. marts 2002 af  

 trafikministeren (Flemming Hansen) Forslag til Lov om etablering af S-togsdrift mellem  

 København og Roskilde § 1. Trafikministeren bemyndiges til at etablere S-togsdrift  

 på strækningen mellem København og Roskilde ved  

 anlæg af sporforbindelser i Høje Taastrup, ved anlæg af  

 vendespor - og depotsporanlæg i Roskilde og til at anlægge en ny  

 station i Roskilde Syd.
 § 2. Trafikministeren bemyndiges til ved ekspropriation at  

 erhverve de arealer og ejendomme m.v., der er nødvendige for  

 gennemførelsen af de i § 1 omhandlede anlæg.
 Stk. 2. Trafikministeren bemyndiges til ved ekspropriation at  

 pålægge ejendomme langs banestrækningen servitut om  

 rådighedsindskrænkninger.
 Stk. 3. Ekspropriation sker efter reglerne i lov om  

 fremgangsmåden ved ekspropriation vedrørende fast ejendom.
 § 3. Trafikministeren bemyndiges til i anlægsperioden i  

 de perioder og i det omfang, hvor det er nødvendigt, at tillade, at  

 Banestyrelsen kan lukke de af anlægsarbejderne berørte  

 banestrækninger for togdrift.
 § 4. Loven træder i kraft dagen efter  

 bekendtgørelsen i Lovtidende.
Bemærkninger til lovforslaget Almindelige bemærkninger 1. Indledning Ved lovforslaget foreslås det at give  

 trafikministeren bemyndigelse til at etablere S-togsdrift mellem  

 København og Roskilde.
S-togsdriften etableres ved, at der på  

 strækningen indsættes nye 2-system S-tog, der både kan  

 køre på S-banen og fjernbanen.
Herved bliver det muligt at  

 øge antallet af tog med en beskeden tilpasning af den eksisterende  

 infrastruktur.
Det indgår i projektet, at der i Høje Taastrup  

 anlægges sporforbindelser, der forbinder S-banen med fjernbanen, samt  

 anlægges en systemskiftezone.
I Roskilde skal der anlægges et  

 vende  og depotsporanlæg sydvest for Roskilde station.
 Lovforslaget giver endvidere trafikministeren bemyndigelse  

 til at anlægge en ny S-togsstation, benævnt Roskilde Syd, ved  

 banestrækningen Roskilde-Køge under forudsætning af den  

 fornødne bevillingsmæssige hjemmel, den fornødne  

 planprocedure, samt en for staten acceptabel aftale med interessenterne (DSB  

 S-tog A/S, Roskilde Kommune, Roskilde Amt og Hovedstadens  

 Udviklingsråd) om medfinansiering.
2. Baggrunden for lovforslaget Jernbanestrækningen mellem København og  

 Roskilde udgør en del af strækningen mellem København og  

 Ringsted, som er af central betydning for den danske togtrafik.  

 Strækningen forbinder København med mange store  

 sjællandske byer og med Fyn og Jylland.
Strækningen betjenes af  

 intercitytog, regionaltog og fra København til Høje Taastrup  

 med S-tog.
Strækningen er desuden en del af transitruten for godstrafik  

 mellem Sverige og Tyskland. Åbningen af Storebælts- og  

 Øresundsforbindelserne har medført en kraftig stigning i  

 togtrafikken, men også pendling i Hovedstadsområdet med  

 regionaltog og S-tog er inde i en positiv udvikling, og det forventes, at  

 behovet for togbetjening vil stige i de kommende år.
På grund af store kapacitetsproblemer vedtog  

 Folketinget med lov nr. 343 af 20. maj 1997 om projektering af  

 jernbaneanlæg København-Ringsted, at Banestyrelsen skulle  

 undersøge forskellige muligheder for at udbygge jernbanekapaciteten  

 med yderligere to nye spor mellem de to byer med henblik på at finde en  

 langsigtet løsning på kapacitetsproblemerne.
Der blev i henhold  

 til projekteringsloven undersøgt tre forskellige hovedmodeller for  

 udvidelse af banekapaciteten i årene 1997-1999. Udgifterne til  

 realisering af disse projekter viste sig at blive ganske betydelige, og der  

 blev ikke afsat midler til igangsætning af arbejdet.
Det blev i foråret 2000 taget op til overvejelse, om  

 der i stedet kunne realiseres en mindre ambitiøs udvidelse af  

 banekapaciteten, som havde tilpas store trafikale gevinster til, at en  

 realisering på kortere sigt kunne være en fordel.
De  

 efterfølgende undersøgelser viste, at en omlægning af  

 lokalbetjeningen internt på strækningen København  

 Roskilde til S-tog vil have en god samfundsøkonomisk effekt.
I aftale  

 om investeringer på trafikområdet indgået den 24. januar  

 2001 mellem de daværende regeringspartier (Socialdemokratiet og Det  

 Radikale Venstre) de nuværende regeringspartier, Venstre og Det  

 Konservative Folkeparti, samt CD, der dengang var repræsenteret i  

 Folketinget, blev det således besluttet at igangsætte projektet  

 vedrørende S-tog til Roskilde.
Kristeligt Folkeparti støttede  

 ligeledes forslaget.
Med lov nr. 497 af 7. juni 2001 om ændring af lov om  

 projektering af jernbaneanlæg København   Ringsted vedtog  

 Folketinget at igangsætte yderligere undersøgelser af projektet,  

 jf.
Folketingstidende 2000/01 tillæg C spalte 840. Banestyrelsen har  

 siden forestået de videre undersøgelser og afholdt i  

 efteråret 2001 en offentlig høring om projektet.
Resultatet af  

 denne høring fremgår af den endelige  

 miljøredegørelse og høringsnotatet om projektet, der  

 begge er udgivet af Banestyrelsen marts 2002.
På fjernbanen mellem København og Høje  

 Taastrup er der kun to spor.
Disse udnyttes fuldt ud i myldretiderne i dag,  

 idet det ikke på disse tidspunkter er muligt at indsætte flere  

 tog.
Men på de parallelle S-banespor mellem København og  

 Høje Taastrup er der ledig kapacitet, ligesom der er plads til flere  

 tog på fjernbanen mellem Høje Taastrup og Roskilde, hvor der er  

 fire spor.
Ved at indsætte tog, der både kan køre på  

 S-banen og på fjernbanen (2-system tog), kan man drage nytte af den  

 ledige kapacitet til at forbedre trafikbetjeningen på strækningen  

 mellem København og Roskilde.
I medfør af lov om projektering af  

 jernbaneanlæg København   Ringsted skulle Banestyrelsen  

 også undersøge muligheden for en efterfølgende etablering  

 af en sporforbindelse mellem S-togslinien og Øresundsbanen ved  

 Hvidovre med henblik på, at de regionaltog, der nu kører en gang  

 i timen mellem Roskilde og Kastrup, kunne erstattes af S-tog.  

 Undersøgelserne af denne del har imidlertid vist, at det  

 anlægsteknisk er vanskeligere og dermed dyrere end oprindeligt antaget  

 at forbinde S-banen med Øresundsbanen.
Desuden har  

 undersøgelserne vist, at regulariteten i et S-togssystem mellem  

 Roskilde og Kastrup må forventes at blive utilfredsstillende med en  

 mærkbar påvirkning af andre tog på strækningen.  

 Endelig vil der være store konsekvenser for hele togtrafikken mellem  

 København og Roskilde i anlægsperioden.
Da den  

 samfundsøkonomiske rentabilitet i forvejen var ringe, kan det  

 ikke anbefales at anlægge denne del.
Lovforslaget indeholder derfor  

 ikke forslag til etablering af S-togsdrift mellem Kastrup og Roskilde.
3. Anlæggets udformning 3.1. Anlæg ved Høje Taastrup station Vest for Høje Taastrup station skal der etableres  

 en sporforbindelse, der vil gøre det muligt for de nye 2-system S-tog,  

 som kommer i det nordligst beliggende S-banespor fra København, at  

 køre videre i retning mod Roskilde i det nordligst beliggende af de  

 fire fjernbanespor.
Anlæg af denne sporforbindelse medfører en  

 tilpasning af jordvolden nord for jernbanen.
De 2-system S-tog, som kommer fra Roskilde til Høje  

 Taastrup i det sydligst beliggende fjernbanespor, skal kunne fortsætte  

 mod København i det sydligst beliggende S-banespor.
Derfor skal der  

 etableres et nyt spor, der via en bro krydser hovedsporene, hvorefter det  

 tilsluttes det sydligst beliggende S-banespor umiddelbart vest for  

 Høje Taastrup station.
Desuden skal der etableres en systemskiftezone,  

 hvor togene skifter fra S-bane- til fjernbaneteknologi og vice versa, jf.  

 kortet, der er optrykt som bilag 1.
3.2. Anlæg i Roskilde På Roskilde station skal de S-tog, der kommer fra  

 København, standse ved den nordligste perron i spor 1. De tog, der  

 skal køre mod København, skal afgå fra spor 6.
Efter ankomst til Roskilde skal togene vendes, så de  

 kan returnere mod Høje Taastrup.
Dette kan ikke uden store problemer  

 for trafikafviklingen lade sig gøre på det eksisterende  

 sporanlæg i Roskilde, og det er derfor nødvendigt at etablere et  

 vendeanlæg med en niveaufri krydsning af Vestbanens eksisterende spor  

 umiddelbart vest for Søndre Ringvej.
Under hensyn til det visuelle  

 indtryk foreslås dette at ske i en tunnel.
Vendesporanlægget  

 bygges på det areal i Roskilde, der er afgrænset af Vestbanen mod  

 nordvest, Køgebanen mod øst og Holbæk Motorvejen mod syd.  

 Der anlægges to nye spor, ét nord for og parallelt med Vestbanen  

 fra Roskilde station over Søndre Ringvej til vendesporarealet og  

 ét syd for de eksisterende spor.
Herved skal den eksisterende  

 jernbanebro over Søndre Ringvej udvides fra 5 til 7 spor.
Vende- og  

 depotsporanlægget placeres parallelt med Køgebanen og forberedes  

 for udvidelse med yderligere depotspor og til en passagervendt station i  

 Roskilde Syd, jf. kortet, der er optrykt som bilag 2.
3.3. Ny station i Roskilde Syd Som led i projekteringen af vendesporanlægget er det  

 undersøgt, om anlægget med fordel kan udvides med et  

 stationsanlæg placeret i tilknytning til vendesporanlægget, jf.  

 bilag 2. Med en beliggenhed omkring 2 km sydvest for Roskilde station vil en  

 ny station få et betydeligt næropland bestående af en  

 blanding af bolig- og erhvervsbebyggelse, uddannelsesinstitutioner og  

 bynære, ikke bebyggede arealer, som i dag ikke ligger  

 stationsnært.
Forslaget om en ny station - benævnt Roskilde Syd -  

 blev beskrevet i miljøredegørelsens høringsudgave og  

 fremlagt i den offentlige høring om S-tog til Roskilde.
Den  

 gennemførte høring opfattes for stationsanlæggets  

 vedkommende som en idéfasehøring, idet anlægget ikke  

 tidligere har været fremlagt for offentligheden og ikke er projekteret  

 så grundigt som baneanlægget.
Formålet med  

 idéfasehøringen var at inddrage offentligheden i beslutningen  

 om placeringen af det nye stationsanlæg og dermed placeringen af vende-  

 og depotspor.
Det har vist sig, at placering af en ny station ved  

 Køgebanen, Lille Syd, er den mest hensigtsmæssige, bl.a. fordi  

 denne er ca. 30 mio. kr. billigere end en placering ved Vestbanen.  

 Placeringen giver også mulighed for, at togene mellem Roskilde og  

 Køge kan standse her, og på længere sigt giver det  

 mulighed for eventuelt at etablere S-togsforbindelse mod Køge eller  

 Roskilde Lufthavn.
Endelig foretrækker de lokale myndigheder  

 placeringen ved Køgebanen.
 I forbindelse med dette lovforslag er det alene hensigten  

 at tilvejebringe den for etablering af et nyt stationsanlæg  

 nødvendige anlægshjemmel.
Den nærmere udformning af Roskilde Syd station,  

 herunder placering og udformning af perronanlæg, forplads, sti- og  

 vejforbindelser, samt faciliteter for et muligt parker & rejs  

 anlæg, projekteres og prissættes af Banestyrelsen i samarbejde  

 med DSB S-tog A/S, Roskilde Kommune, Roskilde Amt, Hovedstadens  

 Udviklingsråd og Vejdirektoratet.
Det forudsættes, at  

 udgiftsfordelingen mellem de nævnte interessenter fastlægges i  

 forbindelse med projekteringen af stationsanlægget i overensstemmelse  

 med de principper, der gælder for andre tilsvarende  

 stationsanlæg, og at aftalen mellem interessenterne får et for  

 staten tilfredsstillende indhold.
 Hovedstadens Udviklingsråd varetager som  

 planmyndighed arbejdet i forbindelse med den videre planlovsmæssige  

 procedure.
4. 2-system S-tog Projektet forudsætter, at DSB S-tog anskaffer nyt  

 materiel, der er udstyret til at køre på både S-bane og  

 fjernbane.
Det indebærer, at togene skal være udstyret med to  

 transformere, så de kan anvende både jævnstrøm og  

 vekselstrøm.
Desuden skal de være udstyret til at køre  

 på forskellige sikkerhedssystemer   S-banens hastighedskontrol og  

 togstopsystem (HKT) og fjernbanens automatiske togkontrolsystem (ATC) - og  

 til at anvende forskellige radiosystemer.
Endelig skal indstigningsforholdene  

 være indrettet sådan, at passagererne kan stige ind og ud af  

 togene fra forskellige perronhøjder, idet S-togs perroner er  

 højere end regionaltogsperroner.
5. Trafikale konsekvenser Forslaget giver mulighed for at videreføre S-tog  

 fra Høje Taastrup til Roskilde.
Disse S-tog bliver et supplement til  

 regional- og fjerntog.
Den ny S-togslinie til Roskilde forudsættes at  

 få et standsningsmønster nogenlunde som den nuværende  

 linie Bx mellem Høje Taastrup og Østerport (Høje  

 Taastrup-Albertslund-Glostrup-Valby-Københavns  

 Hovedbanegård-Vesterport-Nørreport-Østerport). Mellem  

 Høje Taastrup og Roskilde vil de nye tog betjene Hedehusene og  

 Trekroner.
Linien skal køre hele dagen i begge retninger med  

 20-minuttersdrift.
 Dette vil give en række trafikale gevinster i form  

 af nye direkte forbindelser, højere frekvens og kortere rejsetider,  

 som vil komme mange nuværende passagerer til gode, og som tilsammen  

 også er så betydelige, at de ifølge prognoseberegninger  

 vil medføre 1,5 mio. nye togrejser årligt.
Forslaget betyder, at der bliver nye direkte forbindelser  

 for rejsende, der skal fra Roskilde, Hedehusene og Trekroner til Taastrup,  

 Albertslund, Glostrup og den kommende Danshøj station (i Valby), hvor  

 der bliver mulighed for at stige om til den nye Ringbane.
Det nuværende  

 togskifte i Høje Taastrup betyder, at relativt få vælger  

 at benytte toget mellem disse store stationer i dag.
 Forslaget giver mulighed for kortere rejsetider for de  

 nuværende godt 5 mio. rejsende mellem Glostrup, Albertslund og Taastrup  

 på den ene side og det centrale København på den anden  

 side, når S-togstrafikken udvides med en gennemkørende  

 S-togslinie hele dagen.
Endvidere opnås der hyppigere togbetjening  

 især i Hedehusene og Trekroner, som får 20-minuttersdrift til og  

 fra København i stedet for 1-2 tog pr. time som i dag.
Nogle af de  

 rejsende herfra til det centrale København vil dog få op til 5  

 minutter længere rejsetid med S-tog end med regionaltog, medens andre  

 får stort set den samme rejsetid.
Samlet vurderes det, at der  

 også for disse rejsende vil blive tale om en forbedret  

 trafikbetjening.
 Da Trekroner og Hedehusene i fremtiden kun forventes  

 betjent af S-tog mod København vil rejsetiden bliver kortere for  

 gennemkørende regionaltogspassagerer i de tog, som ellers skulle have  

 betjent de to stationer.
Regionaltogene vil fortsat være det naturlige valg  

 for de passagerer   knap 5 mio. årligt - som skal rejse mellem Roskilde  

 og Valby, Hovedbanegården, Nørreport eller Østerport.
De  

 vil også opnå en fordel, for rejsetiden bliver gennemsnitligt  

 lidt kortere, når alle regionaltog kører forbi Hedehusene og  

 Trekroner uden at standse.
 Endelig viser de foretagne trafikale analyser, at en  

 station i Roskilde Syd vil være en fordel for op mod 1 mio. passagerer  

 årligt.
6. Administrative og økonomiske konsekvenser for det  

 offentlige 6.1. De økonomiske konsekvenser af den ny infrastruktur Det blev i projekteringsloven skønnet, at  

 udgifterne til de fornødne ændringer af infrastrukturen i  

 prisniveau 01.01. 2001 ekskl. anlæg af en ny station ved Roskilde Syd  

 ville andrage mellem 0,6 og 1,0 mia. kr. med 0,8 mia. kr. som det centrale  

 skøn.
Banestyrelsen har siden januar 2001 arbejdet videre med  

 projekteringen af de nødvendige anlæg, ligesom der i lyset af  

 den offentlige høring er foretaget tilretninger af projektet i forhold  

 til det oprindeligt forudsatte.
Der foreligger således nu et  

 væsentligt mere gennemarbejdet projekt end i oktober 2000, selvom  

 detailprojekteringen endnu ikke er påbegyndt.
Opgjort i prisniveau  

 01.01. 2001 bliver der efter nærværende lovforslag tale om et  

 projekt til 987 mio. kr.
 Projektets anlægsomkostninger er reguleret fra  

 prisniveau 01.01. 2001 til prisniveau 01.01. 2002 med 3 pct., svarende til  

 1.017 mio. kr. i 2002 prisniveau.
Omkostninger Tabel 1. Statslige udgifter som følge af anlæg til S-tog  

 til Roskilde1) Mio. kr. prisniveau 2002 2001 2002 2003 2004 2005 2006 Anlæg 25 42 50 175 450 275 Ekskl. station ved Roskilde Syd 1) EU ventes at yde et anlægstilskud på 10 pct. af  

 anlægsprisen.
Anlægsomkostninger og usikkerhedsskøn Ved beregningen af projektets forventede  

 anlægsomkostninger er der som ved øvrige jernbane- og  

 vejprojekter anvendt den successive kalkulationsmetode, hvor den forventede  

 pris er svarende til en 50 % fraktil.
Dette indebærer, at  

 anlægsomkostningerne med 50% sandsynlighed højst udgør de  

 i tabel 2 viste 1.017 mio. kr. i 2002 prisniveau.
Tabel 2. Prisskøn ved forskellige  

 kalkulationssikkerhedsniveauer, 2002 prisniveau Mio. kr. 2002 prisniveau Omkostning Usikkerhedstillæg Sikkerhedsniveau Forventet pris 1017 0 50 pct.
Mellemprisskøn 1075 58 70 pct.
Maksimalprisskøn 1187 170 90 pct.
Finansieringen af en ny Roskilde Syd station  

 er ikke fastlagt i nærværende anlægslov.
Den  

 forudsætter en nærmere præcisering og aftale om  

 udgiftsfordelingen mellem de berørte interessenter.
 Banestyrelsen har på vegne af Trafikministeriet  

 opnået tilsagn om TEN-støtte på 2,01 mio. euro til 50 % af  

 omkostningerne til projektets indledende analyser.
6.2. Materielinvesteringer Der er behov for i alt 12 S-togsæt af en ny  

 2-systemtype til driften mellem København og Roskilde inklusive  

 reserve.
 Af hensyn til den tekniske samdrift skal den nye type  

 ligge så tæt som muligt på de nye 4. generations S-tog, som  

 er under levering i årene frem til 2005. Der forudsættes derfor  

 anskaffet en variant af 4. generationstypen udstyret for 2-systemdrift.
Den nye linie erstatter kørslen på den  

 nuværende linie Bx og dermed også de almindelige 4.  

 generationstog, som er indsat på denne linie.
Hertil kommer en  

 aflastning af parallellinier på S-banen, som muliggør en  

 reduktion i antal togsæt på disse linier.
Endelig kan der blive  

 tale om, at DSB udnytter en option i kontrakten på de 112 togsæt  

 på konvertering af et antal af de kontraherede togsæt til dobbelt  

 så mange togsæt af den halve størrelse.
Anskaffelsen af op  

 til 30 korte S-tog giver en vis ledig kapacitet på det øvrige  

 net samtidig med, at den i sig selv indeholder en driftsmæssig fordel.  

 Samlet set kan der ved erstatning eller aflastning af andre S-togslinier og  

 ved fuld udnyttelse af optionen på S-tog af halv størrelse  

 frigøres en kapacitet af S-tog, som netop svarer til 12 2-system  

 togsæt.
Desuden vil indsatsen af tog i regionaltrafikken kunne  

 reduceres som følge af omlægningen af betjeningen af Hedehusene  

 og Trekroner fra regionaltogsdrift til S-togsdrift.
Ved omrokering mellem  

 regionaltog betyder dette - alt andet lige   at der kan frigøres 3 tog  

 af typen IC4 til andet formål.
Der er optaget forhandlinger med leverandøren af 4.  

 generations S-togene om tilpasning af de 12 sidste togsæt af den  

 igangværende serieleverance på 112 tog til 2-systemindretning.  

 Der foreligger endnu ikke et overslag over udgiften ved denne tilpasning, men  

 den vil næppe overstige værdien af de 3 frigjorte togsæt  

 til fjerntrafikken.
Samlet set påregnes projektet derfor ikke at  

 kræve nettoudgifter til materielanskaffelser.
 Bevillingsmæssig hjemmel til at foretage de  

 beskrevne materieldispositioner tilvejebringes ved særskilt  

 aktstykke.
6.3. Driftsøkonomiske konsekvenser Forslaget indebærer en mere effektiv udnyttelse af  

 den samlede togtrafikproduktion samt ekstra billetindtægter og vil  

 derfor samlet set påvirke DSB og DSB S-tog A/S s økonomi  

 positivt.
Størrelsen vil afhænge af efter hvilke principper,  

 køreplanen vil blive lagt tilrette.
Den nøjagtige justering af  

 kontrakttilskuddet til DSB og DSB S-tog A/S vil blive fastlagt i forbindelse  

 med næste kontraktindgåelse i slutningen af 2004.
 Forslaget har herudover ikke økonomiske  

 konsekvenser for de berørte amtskommuner og kommuner.
7. Administrative og økonomiske konsekvenser for  

 erhvervslivet Den nye S-togsforbindelse vil medføre bedre  

 mobilitet, og den forventes at blive til gavn for erhvervslivet i  

 områderne nær den nye station og de stationer, hvor den  

 kollektive trafikbetjening bliver forbedret.
I samråd med Erhvervs- og Selskabsstyrelsens Center  

 for Administrative Lettelser er det vurderet, at det vil være  

 unødigt byrdefuldt for virksomhederne at deltage i en  

 panelundersøgelse.
Dette skyldes, at forslaget ikke skønnes at  

 have væsentlige administrative konsekvenser for erhvervslivet, da det  

 primært vedrører infrastruktur og organisation i forhold til det  

 offentlige - særligt Banestyrelsen og DSB.
8. Miljømæssige konsekvenser Der har været foretaget undersøgelser af  

 anlæggets konsekvenser for miljøet.
Undersøgelserne er  

 foretaget i samarbejde med Miljø- og Energiministeriet.  

 Undersøgelser, vurderinger og offentliggørelse er sket i  

 overensstemmelse med planlovens retningslinier for VVM - pligtige  

 anlæg, og der har været afholdt offentlig høring om  

 projektet i perioden 11. oktober   17. december 2001.  

 Miljøundersøgelsernes resultater er sammenfattet i  

 Miljøredegørelse for S-tog til Roskilde udgivet marts 2002  

 på grundlag af miljøredegørelsens høringsudgave,  

 der blev udgivet i oktober 2001.
8.1. Visuelle forhold Projektets visuelle påvirkninger er undersøgt  

 og beskrevet i Miljøredegørelsen.
Der skal bygges en bro i  

 Høje Taastrup og en tunnel i Roskilde på jernbanearealer, som i  

 forvejen er præget af jernbanetekniske anlæg med lednings- og  

 lysmaster, signaler mv.
I Høje Taastrup er jernbanearealet delvist  

 afskærmet af jordvolde nord for banearealet.
Jernbanebroens toppunkt  

 vil imidlertid kunne ses fra visse vinkler.
For at begrænse indblik vil  

 de eksisterende jordvolde blive forhøjet og forlænget.
I Roskilde vil de nye spor, som to-system S-toget skal  

 benytte for at køre til og fra vendespor og depotanlæg, betyde  

 at jernbanearealet og broen over Søndre Ringvej bliver bredere.  

 På nordsiden af banearealet vil udvidelsen medføre  

 totalekspropriation af i alt 12 ejendomme   heraf 9 boliger.  

 Desuden vil det blive nødvendigt at inddrage mindre arealer fra en  

 række ejendomme.
De overskydende arealer, der ikke anvendes til  

 jernbaneformål, vil blive udlagt til fællesarealer mv. efter  

 aftale med Roskilde kommune og de lokale beboere.
Der hvor det nordlige vendespor skal krydse hovedbanen,  

 ligger jernbanen på en dæmning.
De nye spor vil komme  

 tættere på boligerne på banens nordside end i dag.
Da  

 boligerne desuden ligger lavere end jernbanen, vil de være  

 særligt udsatte for skyggepåvirkninger fra en bro.
Til fordel for  

 en bro taler en lavere anlægspris på anslået ca. 60 mio.  

 kr.
Til fordel for en tunnel taler begrænsede skyggepåvirkninger  

 og de visuelle gener i øvrigt.
I nærværende lovforslag  

 foreslås det at føre det nye vendespor i tunnel, bl.a. på  

 baggrund af de indsigelser, som Roskilde Kommune og en række borgere  

 har fremsat ved den offentlige høring.
Tunnelanlægget vil være i niveau med det  

 omliggende terræn og giver ikke anledning til visuelle gener.
Der vil  

 ske en tilpasning af de arealer, der støder op mod de nye anlæg,  

 i form af jordopfyldning og beplantning.
 Depot- og vendesporanlæg i Roskilde anlægges  

 forsænket, således at anlæggene ikke kan ses fra de  

 omkringliggende bebyggelser.
8.2. Støj og vibrationer i anlægs- og driftsperioden Støjpåvirkningerne af omgivelserne, når  

 S-toget er taget i drift på strækningen, er undersøgt i  

 overensstemmelse med Miljøstyrelsens retningslinier for udbredelsen af  

 togtrafikstøj.
De foretagne støjberegninger viser, at  

 gennemførelsen af projektet medfører et generelt fald i  

 støjbelastningen af banens omgivelser både i forhold til dagens  

 situation og i forhold til en situation, hvor projektet ikke bliver  

 gennemført.
Dette skyldes, at regionaltog i et vist omfang vil blive  

 erstattet af S-tog.
På grund af S-togenes støjsvage egenskaber,  

 og fordi deres maksimale hastighed er lavere end regionaltogenes vil der,  

 selv om den samlede togmængde på strækningen bliver  

 større blive en lavere støjudsendelse til omgivelserne.
På broanlægget i Høje Taastrup vil der  

 blive anvendt konstruktioner, som hindrer unødig  

 støjbelastning, selvom der ikke opsættes egentlige  

 støjskærme.
I forbindelse med nedrivning af bygninger i Roskilde  

 kan det - afhængig af den fremtidige anvendelse og udformning af  

 arealet, hvor bygninger har ligget, blive aktuelt at gennemføre  

 støjdæmpning.
Da anlægsarbejderne i væsentligt omfang skal  

 udføres tæt ved eksisterende spor, er det af afgørende  

 betydning for både tidspunktet for projektets  

 færdiggørelse og økonomi, at væsentlige dele af  

 anlægsarbejderne udføres i perioder uden togtrafik eller med  

 begrænset togtrafik.
Af hensyn til opretholdelse af trafikken i  

 dagtimerne, vil det derfor blive nødvendigt at udføre nogle  

 anlægsarbejder om natten og i weekender.
Banestyrelsen vil i videst  

 muligt omfang søge at overholde de almindeligt anvendte  

 støjkrav.
I udbudsmaterialet vil der blive stillet krav til  

 entreprenørerne om at anvende støjsvagt materiel,  

 støjsvage arbejdsmetoder og støjafskærmende  

 foranstaltninger.
Ved arbejde uden for dagtimerne er de vejledende  

 kravværdier til støj og vibrationer imidlertid så lave, at  

 det i nogle tilfælde ikke er teknisk muligt at overholde dem.
I  

 sådanne tilfælde vil støjniveauer på op til 70 dB(A)  

 blive tilladt i natte  og weekendperioder.
 Ved gennemførelsen af anlægsarbejderne vil  

 naboer og kommuner løbende blive informeret.
8.3. Andre miljømæssige forhold Banestyrelsen har i forbindelse med udgivelsen af  

 Miljøredegørelsens høringsudgave foretaget forskellige  

 undersøgelser og vurderinger vedrørende miljøforhold.  

 Undersøgelserne har vist, at projektets øvrige  

 miljøpåvirkninger er begrænsede.
Banestyrelsen har  

 vurderet alle typer af miljøkonsekvenser, som kræves for VVM -  

 pligtige projekter, jf.
Miljø- og Energiministeriets  

 bekendtgørelse nr. 428 af 2. juni 1999 om supplerende regler i  

 medfør af lov om planlægning.
 Jordarbejderne i høje Taastrup og Roskilde vil  

 medføre flytning af store jordmængder, og der vil blive en del  

 overskudsjord.
 De konkrete muligheder for bortskaffelse og genanvendelse  

 af overskudsjord vil blive vurderet i samarbejde med de berørte  

 kommuner.
9. Administrative og økonomiske konsekvenser for borgerne Forslaget har ikke administrative eller økonomiske  

 konsekvenser for borgerne.
10. Forholdet til EU-retten De miljømæssige undersøgelser og  

 høringer, der er gennemført, opfylder betingelserne i det  

 såkaldte VVM-direktiv, jf.
Rådets direktiv 85/337/EØF af  

 27. juni 1985 om vurdering af visse offentlige og private projekters  

 indvirken på miljøet (EF-Tidende 1985 L 175/40), som  

 ændret ved Rådets direktiv 97/11/EF af 3. marts 1997 (EF-Tidende  

 1997 L 43/5).
11. Høring Lovforslaget er sendt i høring hos  

 Amtsrådsforeningen, DSB, Glostrup Kommune, Hovedstadens  

 Udviklingsråd, Hvidovre Kommune, Høje Taastrup Kommune,  

 Kommunernes Landsforening, Københavns Kommune, Railion Denmark A/S,  

 Roskilde Kommune, Rødovre Kommune og TraXion A/S.
 Høringssvarene vil blive fremsendt til Folketingets  

 Trafikudvalg ledsaget af de kommentarer, som udtalelserne måtte give  

 anledning til.
12. Samlet vurdering af lovforslagets konsekvenser Positive konsekvenser/mindreudgifter Negative konsekvenser/merudgifter Økonomiske konsekvenser for stat, kommuner og  

 amtskommuner Positive driftsøkonomiske konsekvenser som  

 medfører en lavere statslig udgift til indkøb af offentlig  

 servicetrafik.
 Statslige anlægsudgifter, øgede statslige  

 udgifter til drift og vedligehold af de nye anlæg.
Administrative konsekvenser for stat, kommuner og  

 amtskommuner Ingen.
 Ingen.
Økonomiske konsekvenser for erhvervslivet Projektet ventes at være til gavn for erhvervslivet  

 på grund af øget mobilitet ved forbedret kollektiv  

 trafikbetjening.
 Ingen.
Administrative konsekvenser for erhvervslivet Ingen.
 Ingen.
Miljømæssige konsekvenser Projektet virker i retning af overflytning af trafik fra bil  

 til tog.
 Støj i forbindelse med anlægsarbejdet,  

 ekspropriation af 12 ejendomme, heraf 9 boliger.
Administrative konsekvenser for borgerne Ingen.
 Ingen.
Forholdet til EU-retten De gennemført miljømæssige  

 undersøgelser og høringer opfylder kravene i  

 VVM-direktivet.
Bemærkninger til lovforslagets  

 enkelte bestemmelser Til § 1 Bestemmelsen giver trafikministeren hjemmel til at  

 etablere S-togsdrift mellem København og Roskilde ved at  

 indsætte 2-system S-tog på S-banen mellem København og  

 Høje Taastrup og på fjernbanen mellem Høje Taastrup og  

 Roskilde med de nødvendige tilhørende anlæg.
Vest for  

 Høje Taastrup station etableres en sporforbindelse mellem det  

 nordligst beliggende S-banespor og det nordligst beliggende fjernbanespor.  

 Desuden etableres der en sporforbindelse ved at anlægge en bro, der  

 krydser hovedsporene og dermed forbinder det sydligst beliggende S-banespor  

 med det sydligst beliggende fjernbanespor.
Desuden skal der etableres en  

 systemskiftezone, hvor 2-system S-togene i fart skifter fra S-banens til  

 fjernbanens tekniske systemer og omvendt.
Der henvises i øvrigt til  

 kortet, der er optrykt som bilag 1.
I Roskilde giver bestemmelsen hjemmel til at etablere et  

 vendeanlæg med tunnel under Vestbanens eksisterende spor umiddelbart  

 vest for Søndre Ringvej, da togene efter ankomst til Roskilde skal  

 vendes, så de kan returnere mod Høje Taastrup.  

 Vendesporanlægget bygges på det areal i Roskilde, der er  

 afgrænset af Vestbanen mod nordvest, Lille Syd mod øst og  

 Holbækmotorvejen mod syd.
Der anlægges to nye spor, ét  

 nord for og parallelt med Vestbanen fra Roskilde station over Søndre  

 Ringvej til vendesporarealet, og et syd for.
Herved skal den eksisterende  

 jernbanebro over Søndre Ringvej udvides fra 5 til 7 spor.  

 Vendesporanlægget, der også udstyres med depotspor, placeres  

 parallelt med Køgebanen og forberedes for udvidelse til en  

 station.
Endelig giver bestemmelsen hjemmel til at anlægge en  

 ny station ved Roskilde Syd omtrent 2 km sydvest for Roskilde station ved  

 Lille Syd (jernbanestrækningen Roskilde-Køge-Næstved) med  

 tilhørende sti- og vejforbindelser, forpladser, parker & rejs  

 anlæg mv.
Der henvises i øvrigt til kortet, der er optrykt som  

 bilag 2.
Til § 2 Bestemmelsen regulerer trafikministerens bemyndigelse til  

 ekspropriation.
I stk. 1 gives ministeren bemyndigelse til at  

 ekspropriere de for anlægget nødvendige arealer og ejendomme.
En  

 del af anlægsarbejderne kan foregå på Banestyrelsens egne  

 arealer, men i Høje Taastrup bliver det nødvendigt at  

 ekspropriere en smal stribe areal i skråningen vest for stationen og  

 nord for banen på ca. 20 meter.
Ligeledes vest for stationen bliver det  

 nødvendigt at ekspropriere et smalt areal syd for fjernbanen, samt en  

 mindre lagerbygning.
I Roskilde bliver det nødvendigt at ekspropriere et  

 areal langs med og nord for den eksisterende jernbane.
Dette indebærer  

 ekspropriation af i alt 12 ejendomme heraf 5 mindre erhvervsejendomme og 7  

 parcelhuse, der indeholder 9 boliger.
Desuden bliver det nødvendigt at  

 ekspropriere en ubebygget byggegrund og en række mindre havearealer,  

 samt nogle mindre ubebyggede erhvervsarealer.
Ekspropriationerne vil blive  

 foretaget så hurtigt, som det er muligt, efter lovens vedtagelse.
I  

 forbindelse med anlæg af en Roskilde Syd station giver bestemmelsen i  

 stk. 1 hjemmel til at ekspropriere arealer til de nødvendige sti  

  og vejforbindelser til stationen, forpladser, faciliteter for et parker  

 & rejs anlæg m.v.
Bestemmelsen i stk. 1 gives ministeren ligeledes  

 mulighed for at ekspropriere arealer midlertidigt til brug for adgangsveje,  

 arbejdspladser, materialedepoter m.v.
Dette forventes i et vist omfang at  

 blive nødvendigt i forbindelse med anlægsarbejdernes  

 udførelse.
 Arbejdsarealerne vil, så vidt det er muligt, blive  

 etableret på f.eks. vejarealer langs med eller nær ved banen.  

 Når anlægsarbejdere er færdige, bliver de midlertidigt  

 eksproprierede arealer retableret og leveret tilbage til de oprindelige  

 ejere.
Udover den egentlige arealerhvervelse til  

 baneanlægget er det langs nye sporforbindelser i Høje Taastrup  

 og Roskilde nødvendigt med udgangspunkt i  

 stærkstrømsreglementets bestemmelser at pålægge  

 jernbanens naboejendomme servitutter svarende til den eldriftservitut, der  

 pålægges langs de øvrige elektrificerede  

 strækninger.
Servitutten sætter af sikkerhedsmæssige hensyn  

 begrænsninger på de ejendomme, der støder op til banen,  

 med hensyn til beplantning, bebyggelse og lignende.
Bestemmelsen i  

 stk. 2 giver trafikministeren hjemmel til dette.
 Bestemmelsen i stk. 3 indebærer, at  

 ekspropriation skal ske efter reglerne i lov om fremgangsmåden ved  

 ekspropriation vedrørende fast ejendom.
Til § 3 Bestemmelsen giver trafikministeren bemyndigelse til i de  

 nødvendige perioder, at tillade Banestyrelsen at lukke de af  

 anlægsarbejderne berørte banestrækninger for togdrift.
Der  

 vil i de perioder, hvor togdriften indstilles i nødvendigt omfang,  

 blive indsat busdrift mellem stationerne på strækningerne i  

 forbindelse med anlægsarbejdernes udførelse.
 Indstillingen af togdriften skal finde sted efter  

 samråd med Banestyrelsen, DSB, DSB S-tog A/S, Hovedstadens  

 Udviklingsråd og kommunerne i området, samt efter grundig  

 information af passagerne i god tid før driften indstilles.
Indstilling af driften i forbindelse med  

 anlægsarbejderne er nødvendig af trafikale og økonomiske  

 hensyn.
Der er imidlertid også en række andre fordele ved en  

 midlertidig indstilling af togdriften i form af et forbedret  

 arbejdsmiljø, en mindskelse af støj- og andre  

 miljømæssige gener fra natligt anlægsarbejde.
Til § 4 Det foreslås, at loven træder i kraft dagen  

 efter bekendtgørelsen i Lovtidende.
