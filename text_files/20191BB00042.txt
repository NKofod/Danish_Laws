Fremsat den 26. november 2019 af Zenia Stampe (RV), Ida Auken (RV) og Jens Rohde (RV) Forslag til folketingsbeslutning om forbud mod brug af glyfosat på private grunde og offentlige arealer Folketinget pålægger regeringen at forbyde brug af glyfosat på private grunde og offentlige arealer senest fra sommeren 2020.
Bemærkninger til forslaget Glyfosat er en af verdens mest brugte sprøjtegifte, der bruges til ukrudtsbekæmpelse.
Glyfosat markedsføres bl.a. under varemærket Roundup, der bliver brugt i det konventionelle landbrug og af haveejere.
Glyfosat virker ved at hæmme et enzym, der findes i planter og styrer deres vækst.
Enzymet findes ikke i dyr og mennesker og heller ikke i genmodificerede planter (»Godkendelse af glyphosat: Medlemslandene udskyder beslutning«, Folketingets EU-oplysning, den 9. juni 2016).
I perioden 13.-17. september 2019 foretog Norstat en måling for Altinget og Jyllands-Posten på net og telefon blandt 1.205 respondenter.
Et flertal af de adspurgte svarede, at det bør være forbudt for private at bruge sprøjtemidler i haven, når der eksempelvis skal fjernes græs fra fliserne.
 Ifølge målingen støttes et forbud af 55 pct. af de adspurgte, mens 31 pct. er imod. 14 pct. svarer »ved ikke« (»Måling: Danskerne ønsker forbud mod sprøjtemidler i haven«, Altinget: miljø, den 8. oktober 2019).
 I sommer indførte Tyskland et totalforbud mod brugen af sprøjtemidlet Roundup fra 2023 og indtil da et forbud mod brug i haver, offentlige arealer og private haver. Østrig vedtog ligeledes i sommeren 2019 et forbud mod glyfosat, og 20 kommuner i Frankrig har også vedtaget et forbud (»Germany to ban use of glyphosate from end of 2023«, Reuters, Environment, den 4. september 2019).
 Verdenssundhedsorganisationen, WHO, har betegnet stoffet som sandsynligvis kræftfremkaldende, men i EU har fødevareagenturet, EFSA, konkluderet, at det er sikkert.
Forslagsstillerne mener ikke, at der er saglige grunde til at bruge gift i det offentlige eller i haven, når vi ved, hvilke risici det indebærer for sundhed, natur og drikkevand.
Forslagsstillerne foreslår at starte med et forbud i private haver og på offentlige arealer.
Skriftlig fremsættelse Zenia Stampe (RV):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om forbud mod brug af glyfosat på private grunde og offentlige arealer.
(Beslutningsforslag nr.
B 42) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
