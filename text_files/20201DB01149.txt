Betænkning afgivet af Indfødsretsudvalget den 6. maj 2021 Betænkning over Forslag til folketingsbeslutning om, at lovforslag om indfødsrets meddelelse suppleres med oplysning om ansøgernes religiøse tilhørsforhold [af Marie Krarup (DF) m.fl.]:
1. Ændringsforslag Dansk Folkepartis medlemmer af udvalget har stillet 2 ændringsforslag til beslutningsforslaget.
2. Indstillinger Et flertal i udvalget (udvalget med undtagelse af DF) indstiller beslutningsforslaget til forkastelse ved 2. (sidste) behandling.
Flertallet stemmer imod de stillede ændringsforslag.
 Et mindretal i udvalget (DF) indstiller beslutningsforslaget til vedtagelse med de stillede ændringsforslag.
 Liberal Alliance, Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Venstre Venstres medlemmer af udvalget mener, at der skal stilles strengere krav til de udlændinge, der ønsker at opnå dansk statsborgerskab.
Derfor ønsker V at stramme kravene eksempelvis i forhold til kriminalitet og selvforsørgelse.
V finder det derudover nødvendigt at anlægge en langt mere værdibaseret tilgang til tildeling af statsborgerskab.
V finder det naturligt at forlange, at udlændinge, der ønsker dansk pas, skal tage Danmark til sig og skal respektere de danske værdier og støtte det danske folkestyre.
Venstre mener dog ikke, at statsmagten skal registrere folks private tro.
V støtter heller ikke, at der skal tildeles statsborgerskab efter religion.
Derfor kan V ikke støtte beslutningsforslaget.
Radikale Venstre Radikale Venstres medlem af udvalget støtter ikke Dansk Folkepartis forslag om, at der udformes et lovforslag om indfødsrets meddelelse, således at der ud over de nuværende oplysninger også anføres ansøgerens religiøse tilhørsforhold.
Forslagsstillerne ønsker, at oplysninger om ansøgernes religiøse tilhørsforhold fremadrettet skal indsamles og fremgå af bemærkningerne til lovforslaget.
RV har to betragtninger, som gør sig gældende.
For det første strider beslutningsforslaget mod statsborgerretskonventionens artikel 5 om, at statsborgerretsregler ikke må forskelsbehandle på grund af køn, religion, nationalitet eller etnisk oprindelse.
Der kan således ikke inden for Danmarks internationale forpligtelser lægges vægt på en ansøgers religiøse overbevisning i forbindelse med en ansøgning om dansk indfødsret.
For det andet vil staten kunne ifalde erstatningsansvar.
Ministeriets jurister vurderer således i forbindelse med en sammenlignelig situation  opdeling af lovforslag om indfødsrets meddelelse i flere lovforslag efter lande eller områder  at hvis man gør det og et flertal f.eks. konsekvent siger nej til lovforslag med ansøgere fra MENAPT-lande, vil disse personer kunne rejse et erstatningskrav mod Danmark for at handle i strid med Danmarks internationale forpligtelser, jf. artiklen »Statsborgerskabsforslag kan føre til erstatningskrav« fra Politiken den 4. marts 2021. Det giver rigtig dårlig mening for RV, at vi gennemfører en lovgivning, som medfører, at vi efterfølgende taber sager ved domstolene.
Beslutningsforslaget kan altså betyde, at staten og hermed skatteyderne ender med at skulle betale erstatning til hele lister af statsborgerskabsansøgere.
Endelig kan det tilføjes, at når det ikke er et kriterie vedtaget af Folketinget, er der ingen mening i at medtage oplysningen om religiøst tilhørsforhold.
Så enten vil DF lægge vægt på et kriterie, som de ikke kan lægge vægt på, eller også vil de have medtaget en oplysning, som ingen mening giver at medtage.
Derfor støtter RV ikke beslutningsforslaget.
4. Ændringsforslag med bemærkninger Ændringsforslag Til titlen Af et mindretal (DF):
 1) Titlen affattes således:
 »Forslag til folketingsbeslutning om, at ansøgeres religiøse tilhørsforhold oplyses i forbindelse med fremsættelse af et lovforslag om indfødsrets meddelelse«.
[Konsekvensændring] Til teksten 2) Teksten affattes således:
»Folketinget pålægger regeringen at sikre, at ansøgernes religiøse tilhørsforhold skal oplyses i forbindelse med ansøgning om dansk statsborgerskab (indfødsret). For ansøgere, der optages på et lovforslag om indfødsrets meddelelse, skal oplysningen videregives til Folketingets Indfødsretsudvalg i fortrolig form.« [Fremsendelse af oplysninger om religiøst tilhørsforhold i fortrolig form] Bemærkninger Til titlen Ændringsforslaget er en konsekvens af ændringsforslag nr. 2.
Til teksten Ændringsforslaget indebærer, at oplysninger om ansøgeres religiøse tilhørsforhold oplyses ved ansøgninger om dansk statsborgerskab.
For så vidt angår personer, der optages på lovforslag om meddelelse af indfødsret, skal oplysningerne videregives til Folketingets Indfødsretsudvalg i forbindelse med fremsættelsen af lovforslaget.
Dette kan ske i fortrolig form.
 For ansøgere, der ikke optages på lovforslaget, skal registreringen af religiøst tilhørsforhold slettes.
5. Udvalgsarbejdet Beslutningsforslaget blev fremsat den 9. februar 2021 og var til 1. behandling den 10. marts 2021. Beslutningsforslaget blev efter 1. behandling henvist til behandling i Indfødsretsudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 3 møder.
Bilag Under udvalgsarbejdet er der omdelt 3 bilag på beslutningsforslaget.
Spørgsmål Udvalget har under udvalgsarbejdet stillet 4 spørgsmål til justitsministeren til skriftlig besvarelse, som ministeren har besvaret.
Birgitte Vind (S) Camilla Fabricius (S) Lars Aslan Rasmussen (S) Malte Larsen (S) Rasmus Stoklund (S) Rasmus Horn Langhoff (S) Susan Kronborg (RV) Anne Valentina Berthelsen (SF) Peder Hvelplund (EL) Fatma Øktem (V) nfmd.
Morten Dahlin (V) Kim Valentin (V) Mads Fuglede (V) Marie Krarup (DF) fmd.
Morten Messerschmidt (DF) Marcus Knuth (KF) Mette Thiesen (NB) Liberal Alliance, Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
