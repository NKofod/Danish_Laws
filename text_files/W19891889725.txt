Landsskatteretten tiltrådte anvendelse af etagemeterprincippet ved  

 fastsættelse af grundværdien for et parcelhus, der ifølge en lokalplan var  

 beliggende i et område udlagt til etagebebyggelse, idet en fremtidig  

 udnyttelse til villabebyggelse ikke kunne forventes tilladt.
Retten fandt det  

 endvidere korrekt, at skyldrådet som forudsætning for anvendelse af  

 etagemeterprincippet havde taget hensyn til mulighederne for sammenlægning  

 med naboejendommen, som forudsat i lokalplanen, idet mulighederne herfor  

 skønnedes at være tilstrækkeligt aktuelle, når hensås til kvarterets  

 hidtidige udvikling.
Da ejendommen imidlertid ikke på vurderingstidspunktet  

 selvstændigt kunne udnyttes til etagebebyggelse, fandt retten, at der burde  

 gives et nederlag i grundværdien på 275.000 kr.
 A klagede over den af skyldrådet ved 18. alm. vurdering pr. 1. januar 1986  

 foretagne ansættelse af ejendomsværdien og grundværdien med påstand om  

 nedsættelse.
Ejendommen omfattede et grundareal på 1.003 m2 og var på  

 vurderingstidspunktet bebygget med et i 1868 opført og i 1934 ombygget  

 enfamilieshus med et bebygget areal på 137 m2, udnyttet tagetage på 124 m2 og  

 kælder på 58 m2. Ejendommen var beliggende i et område, der ifølge en  

 lokalplan var udlagt til etagebebyggelse.
En gennemførelse af lokalplanens  

 intentioner forudsatte, at den påklagede ejendom og naboejendommen tilhørte  

 samme juridiske person.
Til støtte for påstanden gjorde klageren principalt gældende, at  

 grundværdien burde ansættes med udgangspunkt i en byggeretsværdi i  

 overensstemmelse med ejendommens faktiske benyttelse på  

 vurderingstidspunktet.
Subsidiært påstod han, at der - såfremt ejendommen  

 blev vurderet efter etagemeterprincippet - skulle tages hensyn til, at  

 lokalplanen forudsatte en sammenlægning med naboejendommen, for at  

 udnyttelsen til etagebebyggelse kunne ske.
Det blev under sagens behandling oplyst, at klageren, der var advokat, i  

 maj 1986 fik til opgave at sælge ejendommen.
Da det imidlertid måtte anses  

 for udsigtsløst og i strid med lokalplanens intentioner at søge om  

 byggetilladelse og dispensation, hvilket ville være nødvendigt for at bringe  

 ejendommen i en tidssvarende standard, blev bestræbelserne for isoleret at  

 sælge ejendommen stillet i bero.
Der blev efter forhandlinger med ejeren af  

 naboejendommen i februar 1987 opnået enighed om et fællesudbud af de to  

 ejendomme, men de planmæssige forhold blev først endeligt bragt på plads i  

 august 1987. Han fandt derfor, at grundværdien først kunne ansættes efter  

 etagemeterprincippet ved en eventuel årsomvurdering pr. 1. januar 1988.
 Landsskatteretten bemærkede, at ejendomsværdien i henhold til  

 bestemmelserne i vurderingslovens § 6, jf. § 9, stk. 1, skal ansættes til  

 handelsværdien på vurderingstidspunktet af den faste ejendom i dens helhed,  

 medens grundværdien ifølge samme lovs § 13, stk. 1, udgør grundens  

 handelsværdi i ubebygget stand under hensyn til beskaffenhed og beliggenhed  

 og til en i økonomisk henseende god anvendelse.
 Endvidere bemærkede retten under henvisning til det anførte vedrørende  

 vurderingslovens § 13, at de forskellige vurderingsprincipper, der var  

 anvendt ved 18. alm. vurdering, var tekniske hjælpemidler i  

 vurderingsarbejdet, der havde til formål at finde frem til grundens  

 handelsværdi i ubebygget stand.
 Efter de foreliggende oplysninger om ejendommens planmæssige forhold fandt  

 Landsskatteretten, at skyldrådet med rette havde anvendt etagemeterprincippet  

 som grundlag for ansættelsen af grundværdien, da fremtidig udnyttelse til  

 villabebyggelse ikke kunne forventes tilladt.
 Retten fandt endvidere, at skyldrådet i overensstemmelse med bestemmelsen  

 i vurderingslovens § 16 som forudsætning for anvendelse af  

 etagemeterprincippet med rette havde taget hensyn til muligheden for  

 sammenlægning af ejendommen med naboejendommen.
 Disse muligheder var således forudsat i lokalplanen, og de skønnedes at  

 være tilstrækkeligt aktuelle, kvarterets hidtidige udvikling taget i  

 betragtning.
Ejendommen kunne imidlertid ikke selvstændigt udnyttes til etagebebyggelse  

 i overensstemmelse med lokalplanens bestemmelser på vurderingstidspunktet,  

 idet en sådan udnyttelse måtte bero på nærmere forhandlinger om køb af  

 naboejendommen, og Landsskatteretten fandt derfor, at denne forskel i forhold  

 til tilsvarende ejendomme, der selvstændigt kunne udnyttes til  

 etagebebyggelse, burde komme til udtryk ved ansættelsen af grundværdien.
Som  

 følge heraf fandt retten, at der kunne indrømmes et nedslag på 275.000 kr. i  

 grundværdien, der herefter blev nedsat fra 1.360.100 kr. til 1.085.100 kr.
 Endelig kunne retten tiltræde skyldrådets indstilling om nedsættelse af  

 ejendomsværdien fra 1.800.000 kr. til 1.500.000 kr.
 (* 1) Afgørelsen er offentliggjort i Skat 1989, nr. 12, side 962.
