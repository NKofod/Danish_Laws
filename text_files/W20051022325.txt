Klage over at information om et alvorligt undersøgelsesfund blev givet i  

 overværelse af andre patienter på en flersengsstue Nævnet fandt, at overlægen havde brudt sin  

 tavshedspligt.
 Nævnet lagde til grund, at overlægens information blev  

 overhørt af de andre patienter, som lå på patientens stue.
 Patientklagenævnet oplyste, at det følger af § 23 i lov  

 om patienters retsstilling, at en læge skal iagttage tavshed om, hvad han  

 eller  

 hun under udøvelsen af sit erhverv erfarer eller får formodning om angående  

 helbredsforhold, øvrige rent private forhold og andre fortrolige oplysninger.
 Nævnet oplyste endvidere, at det fremgår af  

 Sundhedsstyrelses vejledning nr. 161 af 16. september 1998 om information og  

 samtykke og videregivelse af helbredsoplysninger, at fortrolige  

 helbredsoplysninger  

 omfatter oplysninger om en patients tidligere, nuværende og fremtidige  

 fysiske  

 og psykiske tilstand, herunder om en persons kontakt til sundhedsvæsenet, for  

 eksempel at en person har været eller er indlagt til behandling samt  

 oplysninger om medicinmisbrug og misbrug af narkotika, alkohol og lignende.
 Det var herefter nævnets opfattelse, at  

 undersøgelsesfund må anses som fortrolig oplysning, der er omfattet af de  

 indklagede lægers tavshedspligt.
Det fremgår imidlertid af lov om patienters  

 retsstilling § 26, stk. 1., at en læge kan videregive oplysninger til  

 myndigheder, organisationer og private personer, når patienten har givet sit  

 samtykke hertil.
Samtykket skal som udgangspunkt være skriftligt, hvilket  

 følger af § 27, stk. 1.
 Nævnet fandt i den forbindelse, at det var utvivlsomt,  

 at patienten ikke havde givet sit skriftlige samtykke til, at lægerne måtte  

 videregive oplysninger om hendes sygdomstilstand til andre patienter på  

 afdelingen.
 Det følger dog af § 27, stk. 1, i lov om patienters  

 retsstilling, at kravet om skriftligt samtykke i forhold til videregivelse  

 til  

 andre formål end behandling kan fraviges, når sagens karakter eller  

 omstændighederne  

 i øvrigt taler derfor.
Det var nævnets opfattelse, at kravet om skriftligt  

 samtykke til videregivelse af helbredsoplysninger under indlæggelse på  

 sygehusafdelinger i visse tilfælde kan fraviges.
Der er tale om et område,  

 der i  

 høj grad er præget af mundtlighed, og det kan efter omstændighederne virke  

 påtrængende eller upassende for langt den overvejende del af de indlagte, at  

 der skal udbedes skriftligt samtykke med henblik på, at patienten kan modtage  

 visse former for mundtlig information om eksempelvis indlæggelsesforløbet i  

 overværelse af andre patienter.
Det var i den forbindelse nævnets opfattelse, at en  

 patient, der bliver indlagt på en afdeling, hvor der er fælles stuer eller  

 fælles opholdsrum, i kraft heraf utvivlsomt afgiver et klart stiltiende  

 samtykke til, at visse typer fortrolige helbredsoplysninger af mindre følsom  

 karakter, må overhøres og dermed videregives til eventuelle andre  

 tilstedeværende patienter.
Såfremt en patient ikke ønsker, at andre patienter  

 skal overhøre samtaler med sundhedspersonalet, hvor selv helbredsoplysninger  

 af  

 mindre følsom karakter omtales, er det nævnets opfattelse, at det må anses  

 for  

 ubetænkeligt, at patienten udtrykkeligt selv må gøre opmærksom herpå.
 Det var imidlertid nævnets opfattelse, at overlæge A  

 ved sin information af patienten videregav helbredsoplysninger af særlig  

 følsom  

 karakter, idet han informerede om, at der ved røntgenkontrastundersøgelse af  

 tyktarmen var fundet en knude, og at der var grundlag for operation af denne  

 den 29. april 2003, uanset om knuden var godartet eller ondartet.
 Det var nævnets opfattelse, at patienten havde en  

 berettiget forventning om, at oplysninger af den ovennævnte pågældende  

 karakter  

 ikke på nogen måde blev omtalt i overværelse af andre patienter.
 Nævnet bemærkede herunder, at overlæge A i det  

 pågældende tilfælde derfor ikke kunne forlade sig på, at patienten selv  

 udtrykkeligt skulle gøre opmærksom på, hvis hun ikke ønskede, at oplysninger  

 af  

 den aktuelle karakter kunne tilgå andre patienter, der opholdt sig i  

 nærheden.
 Nævnet fandt således, at der ikke kan anses at være  

 tale om en situation, hvor betingelserne for fravigelse af kravet om  

 skriftligt  

 samtykke var opfyldt, og at overlæge A derfor burde have sikret sig, at  

 informationen om de aktuelle undersøgelsesresultater blev givet på en sådan  

 måde, at medpatienterne på patientens stue ikke blev gjort bekendt hermed.
