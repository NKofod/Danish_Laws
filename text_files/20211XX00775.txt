Skriftlig fremsættelse (29. april 2022) Sundhedsministeren (Magnus Heunicke):
 Herved tillader jeg mig for Folketinget at fremsætte:
Forslag til lov om ændring af sundhedsloven (Vederlagsfri tandpleje for 18-21-årige) (Lovforslag nr.
L 192) Lovforslaget har til formål at udmønte dele af Aftale om finansloven for 2022, der blev indgået den 6. december 2021 af regeringen (Socialdemokratiet), Socialistisk Folkeparti, Radikale Venstre, Enhedslisten, Alternativet og Kristendemokraterne om gratis tandpleje for 18-21 årige.
Med lovforslaget forslås sundhedsloven ændret, således at kommunalbestyrelsen skal tilbyde vederlagsfri tandpleje til alle børn og unge under 22 år, der er født efter den 31. december 2003 og har bopæl i kommunen.
Som det følger af finanslovsaftalen, udvides børne- og ungdomstandplejen med én årgang om året frem mod 2025, bl.a. så kommunerne har mulighed for at udbygge kapaciteten gradvist.
Dermed vil unge, der fylder 18 år i 2022, som de første være omfattet af tilbuddet om vederlagsfri tanpleje til det fyldte 22. år, dog først efter lovens ikrafttrædelse den 1. juli 2022.
Der lægges i forlængelse heraf op til en tilsvarende udvidelse af målgruppen for regionstandplejen, da tilbuddet er tæt koordineret med børne- og ungdomstandplejen og indgår som en del af den samlede tandplejeydelse til børn og unge.
Det forslås derfor at udvide målgruppen til også at omfatte børn og unge under 22 år, der er født efter den 31. december 2003.
 Med lovforslaget foreslås det videre, at den nuværende fritvalgsordning for 16-17-årige udvides, således at 16-21-årige, der ønsker et andet tandplejetilbud end det, kommunalbestyrelsen stiller til rådighed, vederlagsfrit vil kunne vælge at modtage børne- og ungdomstandpleje hos en privatpraktiserende tandlæge efter eget valg eller på en anden kommunes tandklinik.
Endelig foreslås det, at sundhedsministeren gives bemyndigelse til at fastsætte nærmere regler om kommunal visitation til tandregulering og andre særligt kostbare behandlingsydelser.
De nærmere regler vil blive fastsat i Bekendtgørelse om tandpleje (tandplejebekendtgørelsen), så kommunerne fremover kan beslutte at indføre kommunal, sundhedsfaglig visitation til tandregulering og andre kostbare behandlingsydelser, der ydes til børn og unge i privat tandlægepraksis efter fritvalgsordningen.
Indførelsen af kommunal visitation til tandregulering og andre særligt kostbare behandlingsydelser har bl.a. til formål at sikre børn og unge et mere ensartet og dermed mere lige behandlingstilbud.
Derudover vil indførelsen af kommunal visitation til tandregulering og særligt kostbare ydelser også kunne bidrage til en mere hensigtsmæssig faglig og ressourcemæssig styring af området.
 Der er tale om erhvervsrettet lovgivning, hvorfor lovforslaget ønskes vedtaget senest fire uger før ikrafttrædelsen den 1. juli 2022.
 Idet jeg i øvrigt tillader mig at henvise til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
