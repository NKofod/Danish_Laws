Skriftlig fremsættelse (10. november 2021) Skatteministeren (Morten Bødskov):
 Herved tillader jeg mig for Folketinget at fremsætte:
Forslag til lov om ændring af sømandsbeskatningsloven og ligningsloven (Tilpasning af sømandsfradragsordningen m.v. til EU-retten, bedre vilkår ved anvendelse af refusionsordningen for sandsugere og ændring af listen over lande omfattet af defensive foranstaltninger) (Lovforslag nr.
L 74) Tilstedeværelsen af en stærk søfartssektor spiller en vigtig rolle for økonomi, beskæftigelse og værdidannelse i hele Danmark.
Da søfarten overordnet er i hård international konkurrence, har en lang række nationer  både inden for og uden for EU  etableret favorable økonomiske rammevilkår for at øge mulighederne for at fastholde og/eller tiltrække rederivirksomheder.
Der er således også i Danmark indført særlige regler, herunder skatteregler, for rederivirksomheder, som skal sikre, at konkurrencevilkårene i Danmark kan matche vilkårene i andre lande, og at det dermed er attraktivt for rederier at drive virksomhed fra og skabe arbejdspladser i Danmark.
Regeringen lægger stor vægt på, at dansk erhvervsliv har gode rammevilkår.
Formålet med lovforslaget er derfor at sikre, at nogle af de etablerede skatteordninger, der indebærer statsstøtte til den maritime sektor, kan opretholdes og udformes på bedst mulig vis inden for rammerne af EU-retten, herunder EUs retningslinjer for statsstøtte til søtransportsektoren.
Ved lovforslaget foreslås for det første en tilpasning af sømandsfradragsordningen, som skal sikre, at ordningen kan statsstøttegodkendes og videreføres i overensstemmelse med EU-retten.
Med tilpasningen vil betingelserne for Kommissionens nye godkendelse af ordningen ved afgørelse C(2021) 7557 af 25. oktober 2021 være opfyldt.
Det indebærer bl.a., at der indføres et krav om, at søfolk, der arbejder om bord på fartøjer, som sejler i regelmæssig passagersejlads mellem havne i EU- eller EØS-medlemsstater, alene vil kunne få sømandsfradrag, såfremt søfolkene er statsborgere i en EU- eller EØS-medlemsstat.
For i videst muligt omfang at sikre, at ændringen ikke får negative konsekvenser for søfolk, der er statsborgere i et tredjeland, og som har indrettet deres tilværelse i Danmark eller en anden EU- eller EØS-medlemsstat i forhold til et ansættelsesforhold, der indebærer arbejde på et fartøj, som sejler i regelmæssig passagersejlads mellem havne i EU- eller EØS-medlemsstater, foreslås det, at kravet alene vil gælde for ansættelsesforhold, der påbegyndes 1. januar 2022 eller senere.
Ved lovforslaget foreslås det for det andet at tydeliggøre, at personer, der er statsborgere i Det Forenede Kongerige, og som er omfattet af udtrædelsesaftalen mellem EU og Det Forenede Kongerige Storbritannien og Nordirland, sidestilles med personer, der er statsborgere i en EU-medlemsstat, ved anvendelsen af sømandsbeskatningslovens regler.
I den forbindelse foreslås det endvidere præciseret, at personer, der er statsborgere i Schweiz, også opfylder sømandsbeskatningslovens krav til statsborgerskab.
For det tredje foreslås en række ændringer af refusionsordningen for sandsugere, som har til formål at give rederier, der udøver virksomhed med sandsugning m.v., bedre vilkår og dermed sikre, at det fortsat er attraktivt for sandsugerrederier at drive virksomhed fra Danmark.
Det var ikke et ønske fra regeringen, at refusionsordningen i forbindelse med den seneste statsstøttegodkendelse blev indskrænket.
Med ændringerne bringes støtten efter ordningen således på et niveau, der i høj grad svarer til det tidligere støtteniveau  under forudsætning af, at ændringerne kan godkendes af Kommissionen.
Endeligt foreslås det at ændre listen over de lande, der er omfattet af de defensive foranstaltninger mod lande på EUs liste over ikkesamarbejdsvillige jurisdiktioner (EUs sortliste over skattely). Ændringen tager højde for, at Anguilla, Dominica og Seychellerne ved Rådets beslutning af 5. oktober 2021 blev fjernet fra sortlisten.
Desuden medtages Trinidad og Tobago på listen over lande omfattet af de defensive foranstaltninger, da opsigelsen af dobbeltbeskatningsoverenskomsten med virkning fra 1. januar 2022 gør det muligt at gennemføre de defensive foranstaltninger over for Trinidad og Tobago.
Et udkast til denne del af lovforslaget er sendt i høring den 15. oktober 2021 med frist efter fremsættelsen den 12. november 2021.
 Det skønnes med en vis usikkerhed, at lovforslaget samlet set vil medføre et umiddelbart mindreprovenu på ca. 19 mio. kr. i 2022 og fremadrettet.
 Lovforslaget er som udgangspunkt omfattet af de fælles ikrafttrædelsesdatoer for erhvervsrettet lovgivning og foreslås derfor at træde i kraft den 1. januar 2022. Den del af lovforslaget, der vedrører refusionsordningen for sandsugere, indebærer imidlertid ændringer af en eksisterende statsstøtteordning, som skal godkendes af Kommissionen, inden de kan træde i kraft.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
