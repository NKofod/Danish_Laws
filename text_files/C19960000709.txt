 Efter forhandling med Forsvarsministeriet fastsættes:
1. Cirkulærets indhold 1.1. Efter værnepligtslovens § 13, stk. 4, kan en værnepligtig få  

 udsat pligten til at møde for session indtil udgangen af det år, hvori  

 han fylder 25 år.
Efter lovens § 27 kan indkaldelse til  

 værnepligtstjeneste udsættes indtil udgangen af det år, hvori han fylder 26  

 år.
I begge tilfælde kræves, at den værnepligtige godtgør, at udsættelse af  

 hensyn til hans uddannelse eller af andre grunde har særlig betydning for  

 ham.
 Cirkulæret indeholder retningslinjer for det skøn, der skal udøves ved  

 afgørelsen af, om udsættelse kan gives.
 1.2. Definitioner m.v.:
 1.3. Cirkulæret angår ikke Værnepligtsnævnets kompetence i sager  

 om udsættelse af et mødetidspunkt ud over det år, i hvilket den værnepligtige  

 fylder 26 år, jf. værnepligtslovens §§ 28 og 30, eller sager om fritagelse  

 for værnepligtstjeneste, jf. lovens §§ 29 og 30.
 1.4. Cirkulæret angår ikke indkaldelsesmyndighedens kompetence til  

 midlertidigt at hjemsende en værnepligtig.
 Har Værnepligtsnævnet afslået en ansøgning om udsættelse, eller har Nævnet  

 udtalt, at udsættelse på det foreliggende grundlag ikke kan påregnes meddelt  

 udover et nærmere angivet tidspunkt, er indkaldelsesmyndigheden dog afskåret  

 fra på samme grundlag midlertidigt at hjemsende den pågældende.
2. Kompetencefordeling 2.1. Statsamtet træffer afgørelse om udsættelse af  

 sessionstidspunktet.
 2.2. Forsvarets Værnepligt og Rekruttering (FVR) behandler sager  

 om udsættelse af et eventuelt mødetidspunkt, når det endnu ikke er bestemt,  

 om og i bekræftende fald hvor en værnepligtig skal gøre tjeneste.
Eksempel: En værnepligtig udskrives af en session den 1. april til  

 evt. indkaldelse i det kommende års første halvår.
Han søger FVR om  

 udsættelse den 15. juli, da han i mellemtiden er optaget på en  

 uddannelsesinstitution.
Udsættelsessagen stilles i bero, indtil det er  

 afgjort, om han skal indkaldes.
Dette afgøres, når FVR i september foretager  

 fordelingen til det kommende forårs indkaldelseshold.
Skal han indkaldes,  

 afgøres udsættelsessagen af vedkommende indkaldelsesmyndighed.
Skal han ikke  

 indkaldes, bortfalder sagen.
 2.3. Forsvarets Værnepligt og Rekruttering træffer afgørelse om  

 udsættelse af mødetidspunktet for værnepligtige, der er bestemt til tjeneste  

 ved forsvaret.
 2.4. Beredskabsstyrelsen træffer afgørelse om udsættelse af  

 mødetidspunktet for værnepligtige, der er bestemt til tjeneste ved  

 Beredskabskorpset.
 2.5. Indenrigsministeriets Militærnægteradministration træffer  

 afgørelse om udsættelse af mødetidspunktet for værnepligtige, der er overført  

 til civilt arbejde (militærnægtertjeneste).
 Værnepligtsnævnet træffer dog afgørelse i udsættelsessager vedrørende  

 værnepligtige, der efter at have aftjent den første samlede tjeneste i  

 forsvaret er overført til civilt arbejde, og som tidligst indkaldes til  

 militærnægtertjeneste i det år, hvori de fylder 27 år.
 2.6. Indenrigsministeriets Militærnægteradministration træffer  

 efter indhentet udtalelse fra Mellemfolkeligt Samvirke afgørelse om  

 udsættelse af mødetidspunktet for værnepligtige, der har fået tilladelse til  

 at opfylde værnepligten ved udførelse af bistandsarbejde i udviklingslande.
 2.7. Indenrigsministeriet afgør, om en person er omfattet af  

 bekendtgørelse nr. 1020 af 13. december 1994 om fritagelse for værnepligt for  

 ansatte ved internationale organisationer m.v.
 2.8. Udsættelse efter pkt. 2.2 - 2.5, stk. 1, og pkt. 2.6 kan ikke  

 finde sted med virkning for alderstrin omfattet af Værnepligtsnævnets  

 kompetence.
2.9. Indkaldelsesmyndigheden afgiver indstilling til  

 Værnepligtsnævnet i sager omfattet af Nævnets kompetence.
Indstillingen  

 begrundes med udgangspunkt i dette cirkulæres retningslinier.
3. Udsættelse med session 3.1. Det påhviler den værnepligtige at godtgøre, at betingelserne  

 for udsættelse er opfyldt.
 Udsættelse kan dog gives indtil udgangen af næste sessionshalvår med  

 henblik på, at manglende dokumentation tilvejebringes.
 Statsamtet kan efter ansøgning ændre sessionsmødedatoen inden for  

 sessionshalvåret, uden at nogen udsættelsesgrund er godtgjort.
 3.2. Et sessionstidspunkt kan i almindelighed kun udsættes af de  

 grunde, der nævnes i afsnit 5 og 6.
 3.3. Et sessionstidspunkt kan udsættes i indtil 2 år ad gangen,  

 jf. dog pkt. 3.4.
3.4. Førstegangsudsættelse af sessionstidspunktet kan gives indtil  

 ca. et år før en uddannelses afslutning, dog længst i 3 år.
Yderligere  

 udsættelse kræver dokumentation for, at den værnepligtige aktivt deltager i  

 uddannelsen.
 3.5. Har en værnepligtig givet urigtige eller ufuldstændige  

 oplysninger om forhold af væsentlig betydning for en tidligere sag om ændring  

 af et sessionstidspunkt, kan statsamtet tage hensyn hertil ved skønnet over  

 behovet for dokumentation af hans oplysninger til brug for en senere sag.
4. Udsættelse med indkaldelse 4.1. Det påhviler den værnepligtige at godtgøre, at betingelserne  

 for udsættelse er opfyldt.
 Udsættelse kan dog gives indtil udgangen af næste indkaldelseshalvår med  

 henblik på, at manglende dokumentation tilvejebringes.
 Medmindre forholdene taler imod det, kan ansøgning om ændring af  

 mødetidspunkt i indtil 6 måneder (»udskydelse«) efter  

 omstændighederne imødekommes, selvom sædvanligt udsættelsesgrundlag ikke  

 foreligger.
Eksempler: Oplyser den værnepligtige at have planlagt påbegyndelse  

 af en uddannelse uden at dokumentere optagelse på denne, kan mødetidspunktet  

 udsættes indtil næste indkaldelseshalvårs udløb.
Det har betydning for  

 gymnasie-, HF-elever og lign., som i umiddelbar fortsættelse af skoletiden  

 agter at påbegynde en videregående uddannelse.
Den, der har søgt optagelse på  

 en erhvervsuddannelse, kan få tilsvarende udsættelse til afklaring af, om han  

 er optaget på uddannelsen.
Ved grunduddannelsens afslutning kan gives  

 tilsvarende udsættelse med henblik på, at aftale om praktikplads bliver  

 indgået.
 4.2. Udsættelse gives som hovedregel indtil 2 år ad gangen, jf.  

 dog pkt. 5.6.
 Udsættelse kan dog gives for nogle få måneder udover den for  

 udsættelsesgrunden normale periode, når grunden ventes at bortfalde kort  

 efter periodens udløb, eller med henblik på opfyldelse af en indgået  

 værnepligtsaftale.
 Udsættelsesperioden fastsættes i øvrigt under hensyn til udsættelsesgrund  

 og ikke til mødetidspunkt, jf. dog pkt. 8.4 og 8.5.
 4.3. Har en værnepligtig givet urigtige eller ufuldstændige  

 oplysninger om forhold af væsentlig betydning for en tidligere  

 udsættelsessag, kan indkaldelsesmyndigheden tage hensyn hertil ved skønnet  

 over behovet for dokumentation af hans oplysninger til brug for en senere  

 sag.
 4.4. Samtidig med, at udsættelse meddeles, pålægges den  

 værnepligtige at underrette vedkommende myndighed, hvis udsættelsesgrunden  

 bortfalder før periodens udløb.
 4.5. Af hensyn til Værnepligtsnævnets kompetence bør  

 indkaldelsesmyndigheden efter omstændighederne orientere den værnepligtige  

 om, at yderligere udsættelse på det foreliggende grundlag kun kan påregnes  

 givet til et nærmere angivet tidspunkt, jf. værnepligtslovens §§ 28 og 30.
5. Uddannelse 5.1. Ved skønnet over, om og for hvilken periode  

 uddannelsesmæssige grunde bør medføre udsættelse, skal vægten lægges på:
- om den værnepligtige på mødetidspunktet er under uddannelse, jf. pkt.  

 5.2, - om uddannelsen er kompetencegivende, jf. pkt. 5.3, - om tidsforbruget til undervisning og forberedelse svarer til en normal  

 arbejdsdag eller en væsentlig del heraf, jf. pkt. 5.4, - om han er uden anden erhvervskompetencegivende uddannelse, jf. pkt.  

 5.5., og - de i pkt. 5.6 angivne tidsmæssige forhold.
 5.2. Den værnepligtige skal dokumentere , at han på  

 mødetidspunktet er under uddannelse, jfr. dog pkt. 4.1.
 Eksempler: Der må kræves eksamenstilmelding, attest for bestået  

 deleksamen eller anden erklæring fra uddannelsesstedet, attesteret  

 uddannelsesaftale.
 Ønsker om en uddannelsesfri periode (»sabbatår«) før eller under  

 et uddannelsesforløb kan ikke begrunde udsættelse eller opretholdelse af en  

 udsættelse, der allerede er bevilget af hensyn til den pågældende uddannelse.
 5.3. Uddannelsen skal være alment studie- eller  

 erhvervskompetencegivende .
 Ansættelse på prøve el. lign. samt deltagelse i uddannelser, som kun er  

 kvalificerende i den type virksomhed eller arbejdsplads, hvor uddannelsen  

 finder sted, er normalt ikke udsættelsesgrund.
 Uddannelser, der omfattes af en særlig uddannelsesplan, men som ikke  

 afsluttes med udstedelse af et bevis, kan i særlige tilfælde begrunde  

 udsættelse.
 Højskoleundervisning og -ophold, som ikke afsluttes med en offentlig  

 anerkendt eksamen, er normalt ikke udsættelsesgrund, medmindre opholdet har  

 betydning for optagelse på en uddannelse, jf. pkt. 5.6.
I tvivlstilfælde om, hvorvidt en uddannelse kan begrunde udsættelse, må  

 vægt lægges på - om der foreligger en særlig plan for uddannelsesforløbet - lønnens størrelse - uddannelsens varighed - om der udstedes et bevis ved afslutningen af uddannelsen - om uddannelsen åbner mulighed for etableringslån i henhold til særlig  

 lovgivning m.v. og - om det er nødvendigt, at uddannelsen gennemføres inden mødetidspunktet.
Eksempler: Jordbrugsuddannelser, som afsluttes med udstedelse af  

 f.eks. »det grønne bevis« til landmænd, er udsættelsesgrund.
Det  

 samme gælder visse EDB-uddannelser (databehandlingspersonale og  

 tasteoperatør). Undervisning efter lov nr. 459 af 1. juni 1994 om den fri  

 ungdomsuddannelse er udsættelsesgrund.
5.4. Det gennemsnitlige daglige tidsforbrug , der behøves  

 til gennemførelse af den normerede uddannelse, skal svare til en normal  

 arbejdsdag.
Det kræves dog ikke, at uddannelsen foregår i dagtimerne.
 Uddannelsesforløb med skiftende teoretiske og praktiske  

 uddannelsesperioder begrunder udsættelse også i praktikperioderne.
 Eksempler: Udsættelse kan ikke gives under hensyn til deltagelse i  

 visse specialarbejderkurser, brevskolekurser, HF-enkeltfagskurser med  

 ugentligt timetal på under 23, merkonomstudiet, HD-uddannelsen og  

 finansdiplomstudiet, som alle beslaglægger et mindre ugentligt timetal, og  

 som oftest er kombineret med igangværende fuldtidserhvervsarbejde.
 Forberedelse til og deltagelse i HF- samt studenter- og lærereksamen på  

 aftenskole er tilstrækkeligt tidskrævende til, at udsættelse kan gives.
Deltagelse i en til registreret revisor eller statsautoriseret revisor  

 kompetencegivende uddannelse kan kun begrunde udsættelse, hvis uddannelsen i  

 sig selv berettiger til udsættelse.
En kontorelevaftale kan således normalt  

 give udsættelse i 2 år, mens deltagelse i merkonom-, HD- eller cand. merc.  

 aud.-studiet normalt ikke kan give udsættelse.
Studerer den værnepligtige til  

 cand. merc. aud., cand. merc. eller cand. oecon. på fuld tid, er der tale om  

 uddannelser, som i sig selv berettiger til udsættelse.
 5.5. Udsættelse forudsætter i almindelighed, at den værnepligtige  

ikke har anden erhvervskompetencegivende uddannelse .
 Ligger en videregående uddannelse i en tidsmæssigt umiddelbar og fagligt  

 naturlig forlængelse af den afsluttede, kan udsættelse dog gives af hensyn  

 til den videregående uddannelse, der som hovedregel ikke må være lønnet.
 Har en værnepligtig fået stipendiestøtte til fortsat praktisk uddannelse  

 eller til studieophold i udlandet, kan udsættelse gives, når muligheden for  

 at opnå disse ydelser vil gå tabt, hvis den værnepligtige skal gøre tjeneste  

 forinden.
 Eksempler: Udsættelse gives af hensyn til erhvervelse af højere  

 handelseksamen, maskinmester- og skibsføreruddannelse,  

 diplomingeniøruddannelse samt videreuddannelse på gartnerfagets  

 driftslederkursus.
 Udsættelse til formaliseret videreuddannelse på universiteter eller på  

 højere læreanstalter gives, når formålet overvejende er forskning med sigte  

 på opnåelse af Ph.D.-grad eller erhvervsforskeruddannelse.
 Påbegyndelse af civilingeniørstudiet i umiddelbar fortsættelse af en  

 diplomingeniøruddannelse medfører udsættelse.
 Kombination af uddannelserne kok/tjener begrunder udsættelse.
 Har en værnepligtig en faglig uddannelse, der har en naturlig forbindelse  

 til diplomingeniøruddannelsen, kan adgangsgivende supplerende uddannelse til  

 denne uddannelse begrunde udsættelse.
5.6. Førstegangsudsættelse gives for højst et år.
Foreligger en  

 behørigt attesteret uddannelsesaftale, kan udsættelse dog gives, indtil  

 uddannelsen er afsluttet.
 Udsættelse kan gives for den periode, der medgår til erhvervelse af  

 adgangsgivende kompetence, når den værnepligtige har til hensigt umiddelbart  

 efter periodens afslutning at påbegynde en uddannelse.
Eksempler: Til erhvervelse af adgangsgivende kvalifikationer med  

 henblik på optagelse på videregående uddannelse kan udsættelse gives i den  

 nødvendige periode.
Nærmere oplysninger herom fremgår af publikationen  

 »Uddannelses- og erhvervsvalget«, udgivet af Rådet for Uddannelses-  

 og Erhvervsvejledning under Arbejdsministeriet.
 Søfarende, der ønsker eksamen fra søfartsskole eller navigationsskole før  

 værnepligtstiden, kan få udsættelse for at opnå den af disse uddannelser  

 krævede sejlererfaring.
6. Ophold i udlandet 6.1. Den, der har bopæl i og ernærer sig i udlandet, eller som  

 godtgør at have mulighed for varigt at bosætte og ernære sig der, kan få  

 udsættelse i et år ad gangen.
Indkaldelsesmyndigheden skal vejlede om  

 fremgangsmåden ved indgivelse af ansøgning om yderligere udsættelse.
 6.2. Midlertidigt ophold i udlandet begrunder ikke udsættelse,  

 medmindre opholdet har et uddannelsesmæssigt formål, der, hvis uddannelsen  

 foregik i Danmark, ville begrunde udsættelse efter kapitel 5, eller opholdet  

 skyldes deltagelse i særligt betydningsfulde kunstneriske eller  

 konkurrenceidrætslige arrangementer.
 Eksempler: Dokumentation for deltagelse i OL eller Europa- og  

 Verdensmesterskaber er udsættelsesgrund.
 Værnepligtige, der af erhvervsmæssige grunde opholder sig uden for landets  

 grænser i længere perioder (søfarende, langturschauffører,  

 luftfartspersonale), men som har bopæl i Danmark, kan få udsættelse til et  

 tidspunkt, som afpasses under hensyn til ansættelsesstedets oplysninger om  

 hans ankomst til Danmark.
 Midlertidigt udlandsophold i forbindelse med praktikophold kan i særlige  

 tilfælde begrunde udsættelse, selvom opholdet ikke har tilknytning til en  

 formaliseret uddannelse som nævnt i kap. 5. Det samme gælder offentligt  

 støttede udlandsophold i studieøjemed.
7. Helbreds- og familiemæssige forhold 7.1. En værnepligtigs helbredsmangler er ikke udsættelsesgrund.
Er en værnepligtig af helbredsmæssige grunde afskåret fra at give møde ved  

 forsvaret eller redningsberedskabet på det fastsatte mødetidspunkt, og er  

 hindringen ikke bortfaldet senest 10. dag efter mødedagen, fastsætter  

 indkaldelsesmyndigheden nyt mødetidspunkt.
Samtidig underrettes den  

 værnepligtige om retten til fornyet sessionsbedømmelse og om statsamtets ret  

 til at tilsige ham til en sådan.
 Stk. 2  finder tilsvarende anvendelse på værnepligtige  

 indkaldt til militærnægtertjeneste og til tjeneste som U-landsværnepligtig,  

 men uanset hindringens varighed.
 Bemærkning: Hidtidig praksis, der har accepteret udsættelse på  

 grund af sygdom, ophører.
 Efter værnepligtsloven afgøres betydningen af en værnepligtigs  

 helbredsmangler af en session, der i givet fald erklærer ham uegnet eller  

 begrænset egnet.
Af hensyn til Forsvarets og Redningsberedskabets uddannelsesprogram kan  

 værnepligtige, der på grund af sygdom ikke er mødt senest 10. dagen efter  

 mødedagen, ikke modtages til tjeneste.
Det nye mødetidspunkt bliver som  

 hovedregel næste mødehold ved den tjenestegren, indkaldelsesordren lyder på.  

 For fastsættelse af nyt mødetidspunkt har de sædvanlige udsættelsesgrunde  

 ikke betydning.
Den værnepligtige må søge udsættelse, hvis det nye tidspunkt  

 ikke passer ham.
Er en militærnægter syg på mødedagen, fastsætter  

 Militærnægteradministrationen en ny mødedato afpasset efter sygdommens  

 forventede varighed.
Da der går kort tid mellem mødeholdene, medfører sygdom  

 normalt ikke den forholdsvis langvarige udskydelse af tjenesten, som ofte er  

 resultatet af andre værnepligtiges sygdomsforfald på mødedagen.
 7.2. Den værnepligtiges nærmeste pårørendes socialt eller lægeligt  

 begrundede alvorlige problemer kan medføre udsættelse i indtil 1 år ad  

 gangen.
 7.3. Værnepligtige, der har forældreorlov (kap. 4 i  

 lovbekendtgørelse nr. 1201 af 27. december 1993), kan på dette grundlag få  

 udsættelse i indtil et år.
8. Økonomiske grunde, beskæftigelses- og  

 erhvervsforhold 8.1. Udsættelse på grund af økonomiske forhold kan kun gives, hvor  

 indkaldelsen indebærer fare for væsentlig og varig forringelse af den  

 værnepligtiges økonomi.
Udsættelse forudsætter normalt dokumentation i form  

 af regnskab, hvoraf såvel aktiver som passiver skal fremgå, eller  

 årsopgørelse fra skattevæsenet.
Udsættelse gives i indtil et år.
Taler ganske særlige forhold ved  

 periodens udløb derfor, kan yderligere udsættelse gives.
 Eksempel: Da tilbagebetaling af studiegæld stilles i bero under  

 tjenesten, giver sådan gæld ikke adgang til udsættelse.
 8.2. Risiko for, at en værnepligtig mister sit arbejde ved  

 indkaldelse eller står uden arbejde ved hjemsendelsen, er ikke  

 udsættelsesgrund, jf. dog pkt. 8.3 og 8.4. I forbindelse med afslaget skal  

 indkaldelsesmyndigheden orientere den værnepligtige om de relevante regler i  

 lov om værnepligtsorlov.
 8.3. Det forhold, at en værnepligtig har fået arbejde eller tilbud  

 herom, er ikke udsættelsesgrund, medmindre arbejdet har relation til en  

 uddannelse, jf. pkt. 5.6.
 Det forhold, at ansættelse i en periode berettiger til - evt. forhøjet -  

 arbejdsløshedsunderstøttelse, er ikke udsættelsesgrund.
 8.4. Virker den værnepligtige i eller har han fået tilbud om en  

 særligt betydningsfuld stilling, og har virksomhed i stillingen i en periode  

 før tjenesten afgørende betydning for hans fremtid, kan udsættelse gives, når  

 han godtgør, at der er tale om en enestående chance, som ikke kan ventes at  

 komme igen.
 Muligheden for betydelig engangsfortjeneste eller store fortjenester i en  

 kortvarig periode kan begrunde udsættelse, når det må antages, at muligheden  

 går tabt, hvis den værnepligtige skal gøre tjeneste som bestemt i  

 indkaldelsesordren.
 Udsættelsesperioden fastsættes på grundlag af dokumentation for, hvornår  

 den værnepligtige kan møde, og under hensyn til mødetidspunkt for den  

 pågældende tjeneste.
8.5. Hensyn til arbejdsgiverbehov for den værnepligtiges  

 arbejdskraft er ikke udsættelsesgrund.
Det samme gælder hensyn til drift af  

 den værnepligtiges egen virksomhed.
Forhold omkring indtræden i eller overtagelse af en virksomhed kan dog  

 begrunde udsættelse, når virksomheden er den værnepligtiges eller hans  

 nærmeste families eksistensgrundlag, og aftjening af værnepligt som angivet i  

 indkaldelsesordren vil påføre virksomheden alvorlig skade.
Har overtagelsen  

 fundet sted efter modtagelsen af indkaldelsesordren, kan der normalt ikke  

 gives udsættelse.
Udsættelsesperioden fastsættes under hensyn til, at en egnet afløser for  

 den værnepligtige kan findes.
Kan virksomheden ikke økonomisk bære en  

 afløser, og kan den ikke fortsat drives uden den værnepligtiges personlige  

 medvirken, kan yderligere udsættelse gives for indtil et år ad gangen.  

 Medfører indkaldelse risiko for væsentlig og varig forringelse af den  

 værnepligtiges økonomi, kan udsættelse dog gives med henblik på, at  

 virksomheden kan konsolidere sig.
Pkt. 8.4, 3. stk., finder tilsvarende  

 anvendelse.
 Eksempler: Hensynet til elever på en skole og klientel ved en  

 institution, hvor den værnepligtige er ansat, er ikke udsættelsesgrund.
 Hensynet til drift af landbrugsejendom, værksted, servicevirksomhed el.  

 lign., der tilhører den værnepligtige selv eller hans nærmeste pårørende, kan  

 begrunde udsættelse.
 9. Ikrafttræden m.v.
 9.1. Cirkulæret træder i kraft den 1. februar 1996.
 Indenrigsministeriets vejledning af september 1984 om behandling af  

 ansøgninger om udsættelse med session og indkaldelse til værnepligtstjeneste  

 og om fritagelse for værnepligtstjeneste ophæves.
 9.2. Tvivlsspørgsmål om cirkulærets anvendelse forudsættes  

 forelagt for Indenrigsministeriet.
