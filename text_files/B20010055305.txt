Bekendtgørelse om  

 brandværnsforanstaltninger for  

 forsamlingstelte, selskabshuse, salgsområder og  

 campingområder, der ikke er omfattet af  

 campingreglementet1) I medfør af § 33, stk. 2, nr. 2, og § 70,  

 stk. 4 og 5, i beredskabsloven, jf. lovbekendtgørelse nr. 912 af  

 2. oktober 2000, fastsættes følgende:
Definitioner § 1. Ved anvendelse af denne bekendtgørelse  

 skal følgende definitioner lægges til grund:
 1)	Forsamlingstelt: Telt med master og barduner, stålrammer eller  

 lignende, der anvendes som forsamlingslokalitet.
 2)	Cirkustelt: Forsamlingstelt der anvendes til  

 cirkusforestillinger.
 3)	Selskabshus: Bygning med ydervægge af fast materiale  

 (træ, stål m.v.), der opstilles for midlertidig anvendelse som  

 forsamlingslokalitet.
 4)	Campingenhed: Telt, campingvogn eller anden transportabel  

 konstruktion som en campingbil og lignende.
 5)	Campingområde: Areal i det fri, der udlægges til brug  

 for campingenheder og tilknyttede servicefaciliteter som toiletter, bade- og  

 bruserum, kogepladser, affaldspladser m.v. og friområder.
 6)	Teltområde: Den del af et campingområde, hvor der  

 opstilles telte.
 7)	Caravanområde: Den del af et campingområde, hvor der  

 opstilles campingvogne, campingbiler og lignende.
 8)	Salgsområde: Areal i det fri, der udlægges til brug for  

 salgsboder, der opstilles for midlertidig anvendelse.
 9)	Friområde: Areal, der udlægges i campingområder og  

 i salgsområder med henblik på at hindre, at brande breder sig og  

 for at sikre forsvarlige rednings- og slukningsmuligheder i tilfælde af  

 brand.
Anvendelsesområde § 2. Bekendtgørelsen gælder for  

 forsamlingstelte og selskabshuse på over 50 m².
Bekendtgørelsen  

 gælder endvidere for campingområder, der enten er bestemt til  

 eller som anvendes af flere end 150 overnattende personer, og for  

 salgsområder på musikfestivaler, markeder, dyrskuer og lignende.  

 Bekendtgørelsen gælder ikke for campingpladser, der er omfattet  

 af Miljø- og Energiministeriets bekendtgørelse om tilladelse  

 til udlejning af arealer til campering og om indretning og benyttelse af  

 campingpladser (campingreglementet).
Indretning, placering og benyttelse § 3. Forsamlingstelte, selskabshuse,  

 salgsområder og campingområder skal indrettes og benyttes  

 på en sådan måde, at risikoen for at brande opstår,  

 at brande breder sig, og at personskade finder sted, formindskes mest muligt,  

 og således at der sikres forsvarlige rednings- og slukningsmuligheder i  

 tilfælde af brand.
 Stk. 2. Ved indretning og opstilling af forsamlingstelte,  

 selskabshuse og salgsboder skal det sikres, at de bærende  

 konstruktioner er stabile under alle vejrforhold.
§ 4. Beredskabsstyrelsen fastsætter tekniske  

 forskrifter for forsamlingstelte, selskabshuse, salgsområder og  

 campingområder, der ikke er omfattet af campingreglementet.
De tekniske  

 forskrifter indeholder regler om placering, indretning og benyttelse af  

 forsamlingstelte, selskabshuse, salgsområder, salgsboder og af  

 campingområder.
I de tekniske forskrifter fastsættes endvidere  

 regler om placering og benyttelse af campingenheder.
 Stk. 2. I de tekniske forskrifter kan det endvidere bestemmes,  

 at kommunalbestyrelsen i visse tilfælde kan godkende, at de tekniske  

 forskrifter fraviges.
 § 5. Forsamlingstelte og selskabshuse på  

 over 50 m², der anvendes af højst 150 personer, kan opstilles uden  

 tilladelse fra kommunalbestyrelsen.
 Stk. 2. Kommunalbestyrelsen kan efter ansøgning, jf.  

 § 9, give tilladelse til opstilling af forsamlingstelte og selskabshuse  

 på over 50 m², der anvendes af flere end 150 personer.
 Stk. 3. Forsamlingstelte og selskabshuse, som er omfattet af  

 stk. 1 og 2, skal placeres, indrettes og benyttes i overensstemmelse med  

 de tekniske forskrifter, der er fastsat i medfør af § 4, jf.  

 endvidere § 6.
 § 6. Indretning af cirkustelte på over 50  

 m², der er bestemt til flere end 150 personer, skal godkendes af  

 Beredskabsstyrelsen, jf. § 10.
 § 7. Campingområder på indtil 1.000  

 m², der anvendes af flere end 150 overnattende personer, kan etableres uden  

 tilladelse fra kommunalbestyrelsen.
 Stk. 2. Kommunalbestyrelsen kan efter ansøgning, jf.  

 § 9, give tilladelse til etablering af campingområder på  

 over 1.000 m², der er bestemt til flere end 150 overnattende personer, jf.  

 dog stk. 3.
 Stk. 3. Stk. 2 gælder ikke for campingområder  

 med et samlet areal på højst 3.000 m2, der indrettes  

 af spejderorganisationer til brug for medlemmer, og som anvendes af flere end  

 150 overnattende personer.
 Stk. 4. Campingområder, der er omfattet af stk. 1  

 3, skal placeres, indrettes og benyttes i overensstemmelse med de tekniske  

 forskrifter, der er fastsat i medfør af § 4, jf. endvidere  

 stk. 5.
Stk. 5. For campingområder, der har et samlet areal  

 på over 50.000 m², eller som anvendes af flere end 2.500 overnattende  

 personer, kan kommunalbestyrelsen efter en brandmæssig risikovurdering  

 stille yderligere krav til brandværnsforanstaltninger, end de krav der  

 følger af de tekniske forskrifter.
Kommunalbestyrelsen kan herunder  

 stille krav om beredskabsplan, brandberedskab, yderligere opdeling af  

 campingområdet, maksimal størrelse på telte, særlige  

 ordensregler m.v.
 § 8. Salgsområder, som har et samlet areal  

 på indtil 500 m2, kan etableres uden kommunalbestyrelsens  

 tilladelse.
 Stk. 2. Kommunalbestyrelsen kan efter ansøgning, jf.  

 § 9, give tilladelse til etablering af salgsområder, som har et  

 samlet areal på over 500 m2.
 Stk. 3. Salgsområder, som er omfattet af stk. 1 og  

 2, skal placeres, indrettes og benyttes i overensstemmelse med de tekniske  

 forskrifter, der er fastsat i medfør af § 4, jf. endvidere  

 stk. 4.
 Stk. 4. I salgsområder, hvor særlige forhold  

 gør sig gældende, herunder hvor der forefindes store brandbare  

 oplag, områder med levende dyr, eller hvor der er forsamlet  

 særligt mange mennesker, kan kommunalbestyrelsen efter en  

 brandmæssig risikovurdering stille yderligere krav til  

 brandværnsforanstaltninger, f.eks. krav om beredskabsplan,  

 brandberedskab, yderligere opdeling af salgsområder, maksimal  

 størrelse på salgsboder, særlige ordensregler m.v.
Ansøgninger, tilladelser og godkendelser § 9. Ansøgning om opstilling af  

 forsamlingstelte og selskabshuse i medfør af § 5, stk. 2, om  

 etablering af campingområder i medfør af § 7, stk. 2,  

 og om etablering af salgsområder i medfør af § 8,  

 stk. 2, skal af den ansvarlige arrangør indsendes til  

 kommunalbestyrelsen i to eksemplarer, senest 30 dage før  

 forsamlingsteltet eller selskabshuset skal anvendes, eller  

 campingområdet eller salgsområdet skal etableres.
Sammen med  

 ansøgningen skal der indsendes en brand- og evakueringsinstruks, en  

 beskrivelse og tegningsmateriale, jf. stk. 5   7.
 Stk. 2. Ansøgningen skal indeholde oplysning om navn,  

 bopælsadresse og telefonnummer på den ansvarlige arrangør  

 eller en af denne udpeget leder, som skal sørge for, at bestemmelserne  

 i de tekniske forskrifter fastsat i medfør af § 4 overholdes.
Stk. 3. For forsamlingstelte, bortset fra cirkustelte, skal  

 ansøgningen endvidere vedlægges dokumentation for teltdugens  

 brandmæssige egenskaber.
Dokumentationen kan enten bestå af en  

 godkendelse fra By- og Boligministeriet, af en prøvningsattest fra et  

 anerkendt prøvningsinstitut eller af en godkendelse fra en ansvarlig  

 myndighed i andre EU- og EFTA-lande.
 Stk. 4. For cirkustelte skal ansøgningen endvidere  

 vedlægges kopi af Beredskabsstyrelsens godkendelse af teltets  

 indretning, herunder den godkendte pladsfordelingsplan, jf. § 10.
 Stk. 5. For forsamlingstelte, bortset fra cirkustelte, og  

 selskabshuse skal tegningsmaterialet indeholde en pladsfordelingsplan.
Stk. 6. For campingområder skal tegningsmaterialet  

 indeholde en målfast plan over campingområdet.
Planen skal vise  

 placering af teltområder, caravanområder, servicefaciliteter og  

 friområder samt placering af eventuelle salgsområder,  

 forsamlingstelte, selskabshuse, brandfarlige oplag og bygninger.
Stk. 7. For salgsområder skal tegningsmaterialet  

 indeholde en målfast plan over salgsområdet.
Planen skal vise  

 placering af salgsboder, servicefaciliteter og friområder samt  

 placering af eventuelle campingområder, forsamlingstelte, selskabshuse,  

 brandfarlige oplag og bygninger.
§ 10. Ansøgning om godkendelse af  

 cirkustelte, jf. § 6, skal indsendes til Beredskabsstyrelsen i to  

 eksemplarer, senest 60 dage før teltet skal anvendes.
Der skal  

 vedlægges dokumentation for teltdugens brandmæssige egenskaber.  

 Dokumentationen kan enten bestå af en godkendelse fra By- og  

 Boligministeriet, af en prøvningsattest fra et anerkendt  

 prøvningsinstitut eller af en godkendelse fra en ansvarlig myndighed i  

 andre EU- og EFTA-lande.
 § 11. Tilladelser og godkendelser kan  

 tilbagekaldes, såfremt dette viser sig påkrævet af  

 sikkerhedsmæssige årsager.
Straf og ikrafttræden § 12. Medmindre højere straf er forskyldt  

 efter den øvrige lovgivning, straffes med bøde den,  

 der 1)	overtræder bekendtgørelsens § 3, § 5,  

 stk. 3, § 7, stk. 4, eller § 8 stk. 3, 2)	opstiller forsamlingstelte og selskabshuse eller etablerer  

 campingområder og salgsområder uden tilladelse eller godkendelse  

 efter § 5, stk. 2, § 6, § 7, stk. 2, eller § 8,  

 stk. 2, 3)	tilsidesætter vilkår knyttet til en tilladelse efter  

 § 5, stk. 2, § 7, stk. 2 eller § 8, stk. 2, 4)	tilsidesætter krav stillet i medfør af § 7,  

 stk. 5, eller § 8, stk. 4, eller 5)	undlader at efterkomme de tekniske forskrifter, der er fastsat i  

 medfør af § 4.
Stk. 2. Straffen kan stige til hæfte eller fængsel  

 i indtil 2 år, hvis overtrædelse er begået forsætligt  

 eller ved grov uagtsomhed, og hvis der ved overtrædelsen er 1)	voldt væsentlig skade på personer, ejendom eller  

 miljøet eller fremkaldt fare herfor, eller 2)	opnået eller tilsigtet en økonomisk fordel for den  

 pågældende selv eller andre, herunder besparelser.
 Stk. 3. Der kan pålægges selskaber m.v. (juridiske  

 personer) strafansvar efter reglerne i straffelovens 5. kapitel.
 § 13. Bekendtgørelsen træder i kraft  

 den 25. juni 2001.
 Stk. 2. Samtidig ophæves bekendtgørelse nr. 93 af  

 2. marts 1983 om brandværnsforanstaltninger i teltlejre og  

 bekendtgørelse nr. 197 af 21. marts 1990 om  

 brandværnsforanstaltninger for telte, der anvendes som  

 forsamlingslokaler, og for selskabshuse.
 Stk. 3. Ansøgninger om tilladelser og godkendelser,  

 indgivet i medfør af bekendtgørelse nr. 93 af 2. marts 1983 og  

 bekendtgørelse nr. 197 af 21. marts 1990, behandles og meddeles i  

 medfør af de hidtidige regler.
 Stk. 4. Ansøgningsfristerne i § 9, stk. 1, og  

 § 10 gælder først fra den 26. juli 2001. Dog gælder  

 for ansøgninger efter § 7, stk. 2, at  

 ansøgningsfristen indtil den 26. juli 2001 er 14 dage.
Indenrigsministeriet, den 21. juni  

 2001 Karen Jespersen /Anne von der Recke 1)   Forskriften er  

 som udkast notificeret i overensstemmelse med rådets direktiv 98/34/EF  

 (informationsproceduredirektivet), som ændret ved direktiv  

 98/48/EF.
