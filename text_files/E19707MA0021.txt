Højesterets dom af 21. oktober 1970 Foreningen af Typehusproducenter i Danmark rettede i maj måned 1968  

 henvendelse til Nævnet vedrørende den almindelige Omsætningsafgift angående  

 spørgsmålet om, hvorledes den afgiftspligtige værdi skal opgøres ved  

 opførelse af typehuse på køberens byggegrund, når leverandøren varetager  

 administrationen af det pågældende byggeri.
Nævnet traf afgørelse om, at der  

 skal svares afgift af det fulde vederlag for typehusene, og at der ikke kan  

 foretages noget fradrag for byggeadministrationen, uanset om denne faktureres  

 særskilt (se afgørelse nr 182).
 Under en ved Østre Landsret anlagt sag nedlagde foreningen påstand på, at  

 den af typehusproducenter udøvede virksomhed med bistand til bygherrer ved  

 udarbejdelse af anlægsplaner og finansieringsplaner, tilvejebringelse af  

 byggelån samt optagelse og administration heraf, rådgivning med hensyn til  

 ejendommes foreløbige og endelige prioritering, udfærdigelse af andragender  

 om foreløbige og endelige lån, ekspedition af prioritering samt føring og  

 udarbejdelse af byggeregnskab ikke er afgiftspligtig efter  

 merværdiafgiftsloven. - Finansministeriet påstod frifindelse.
Foreningen anførte til støtte for sin påstand, at den afgiftspligtige  

 værdi efter merværdiafgiftslovens § 7, stk 1, er vederlaget.
Med vederlaget  

 kan kun være sigtet til de ydelser, som er afgiftspligtige. § 7, stk 2,  

 indeholder særbestemmelser om en række afgifter, tillæg og udgifter af  

 forskellig art, som skal medregnes i den afgiftspligtige værdi, derunder  

 eksempelvis emballage.
Hvis det havde været tilsigtet tillige at  

 afgiftsbelægge vederlaget for den i sagen omhandlede servicevirksomhed, måtte  

 det også have været udtrykkeligt angivet.
Det blev endvidere gjort gældende,  

 at den af nævnet trufne afgørelse bygger på en principielt urigtig antagelse  

 af, at merværdiafgiften altid skal beregnes af det samlede vederlag for en  

 ydelse, selv om denne reelt kan opdeles i særskilte former for virksomhed.  

 Foreningen bestred, at praktikabilitetshensyn alene er tilstrækkelige til at  

 begrunde nævnets afgørelse, selv om det kan bero på et ikke helt sikkert  

 skøn, hvor stor en del af den samlede pris der modsvares af den omhandlede  

 juridisk-økonomiske virksomhed.
Foreningen gjorde endvidere gældende, at afgiftsmyndighedernes krav om  

 merværdiafgift af det samlede vederlag for ydelsen, uanset at der deri indgår  

 ydelser, som isoleret betragtet ikke er afgiftspligtige, ikke har støtte i  

 forarbejderne til loven eller i den af Departementet for Told- og  

 Forbrugsafgifter i 1964 udgivne redegørelse vedrørende merværdiafgift.
Det er  

 allerede i de indledende almindelige bemærkninger i denne redegørelse anført,  

 at afgiften bør være neutral og ikke bero på, om køberen foretager sit indkøb  

 i den ene eller anden virksomhed.
Køberen af et typehus bør derfor heller  

 ikke belastes med merværdiafgift af vederlaget for de omhandlede  

 juridisk-økonomiske ydelser, når disse præsteres af typehusproducenten og  

 ikke særskilt af en advokat.
I så fald bliver typehusbyggeriet som den eneste  

 af de forskellige former for organisation af byggeri belastet med en særlig  

 afgift.
 Foreningen henviste endelig til de regler om afgiftsgodtgørelse til  

 byggeri, som tidligere var fastsat i medfør af merværdiafgiftslovens § 30, og  

 som ikke forudsatte, at der er betalt merværdiafgift af de omhandlede  

 administrative ydelser.
 Finansministeriet anførte, at det i afgiftslovgivningen har været en fast  

 regel, som også stedse er blevet fulgt ved fortolkningen, at omsætningsafgift  

 beregnes af det samlede vederlag for en ydelse, selv om deri indgår ydelser,  

 der isoleret betragtet ville være afgiftsfri.
§ 7 i merværdiafgiftsloven svarer i alt væsentligt til §§ 15 og 16 i loven  

 om engrosledsafgift (lov nr 211 af 16. juni 1962 om almindelig  

 omsætningsafgift). Af praktiske grunde og for at afskære forsøg på omgåelse  

 bestemtes det i denne lovs § 16, stk 2, at der i den afgiftspligtige værdi  

 skulle medregnes forsendelsesomkostninger, selv om transportydelser i sig  

 selv ikke var afgiftspligtige efter dagældende regler.
Også bestemmelsen om,  

 at værdien af emballage skal medregnes i den afgiftspligtige værdi, kan  

 henføres til tidligere lovgivning.
Merværdiafgiftsloven har i det hele  

 overtaget forskellige ældre detailbestemmelser under eksemplifikationen, der  

 ikke prætenderer at være udtømmende.
Afgiftsbelagt virksomhed vil næsten altid indbefatte en nødvendig  

 bestanddel af administration af en eller anden art, og selv om denne ikke  

 udtrykkeligt er anført i loven, er den ikke dermed undtaget fra  

 afgiftspligten.
Administrationsarbejdet er også en integrerende del af  

 typehusproducentens virksomhed, og administrationsudgifterne indgår som en  

 del af generalomkostningerne, der skal dækkes af vederlaget.
Producenten kan  

 ikke vilkårligt udskille enkelte administrative funktioner og holde disse  

 uden for afgiftsberegningen.
Den omstændighed, at bogføring i et vist omfang foretages af revisorer,  

 hvis selvstændige virksomhed ikke er afgiftsbelagt, bevirker ikke, at en  

 typehusproducent ved afgiftsberegningen kan fradrage sine bogføringsudgifter.  

 Tilsvarende gælder byggeadministrationen, der ikke som sådan er afgiftsfri  

 blot i kraft af, at arbejde af denne art i vidt omfang udføres af advokater.  

 Selv om advokater deltager i meget arbejde vedrørende byggeri, kræver dette  

 dog ikke nødvendigvis advokatbistand, og der er heller ikke nogen nærmere  

 kutyme for, hvad der i givet fald skal henregnes til en advokats område inden  

 for byggeadministrationen.
Advokatarbejde i forbindelse med byggeri kommer  

 derfor kun uden for afgiftsberegning, når det rent faktisk udføres af en  

 selvstændig advokat uden fast tilknytning til en typehusleverandør.
Typehusbyggeriet er karakteriseret ved, at producenten alene med forbehold  

 vedrørende stigning i byggeindex og vedrørende kurstab - på forhånd ved, hvad  

 byggeriet vil koste, og derfor kan give bygherren et fast tilbud  

 overensstemmende hermed.
En stor del af det administrative arbejde er også  

 udført, inden kunden indfinder sig, og lader sig ikke udsondre som en  

 særskilt del af prisen.
Den økonomisk-juridiske bistand, der derpå kan blive  

 tale om, er ikke at betragte som en servicevirksomhed specielt over for  

 køberen, idet den i virkeligheden tjener til at sikre sælgeren, der i egen  

 interesse ønsker at have hånd i hanke med byggesagens videre forløb.
 Der kan efter finansministeriets opfattelse ikke drages nogen slutning fra  

 reglerne om afgiftsgodtgørelse, da denne ydes med et fikseret beløb pr m  

 etageareal.
Ved Østre Landsrets dom af 15. december 1969 blev Finansministeriet  

 frifundet.
Retten udtalte, at for så vidt der er aftalt et fælles vederlag  

 for byggeadministrationen og typehusproducentens ydelse i øvrigt, eller  

 byggeadministrationen faktisk udføres af typehusproducentens funktionærer,  

 således at de dermed forbundne omkostninger indgår blandt virksomhedens  

 generalomkostninger, findes hele det for den samlede ydelse aftalte vederlag  

 at måtte være den afgiftspligtige værdi.
Retten fandt ikke i det af  

 foreningen anførte tilstrækkeligt grundlag for, at den administrative og  

 tilrettelæggende virksomhed, som omfattes af foreningens påstand, i den  

 henseende kan behandles anderledes end anden tilrettelæggende og  

 salgsbefordrende virksomhed, som er forbundet med erhvervsmæssig fremstilling  

 og afsætning af varer og andre afgiftspligtige ydelser og indgår som  

 omkostning i disses pris.
At en del af omkostningerne ved den under et solgte  

 ydelse ikke kan fradrages i den fastsatte pris ved beregningen af  

 merværdiafgiften, kræver ingen særlig hjemmel, men følger tværtimod af  

 princippet i lovens § 7, idet der ikke kan sluttes modsætningsvis fra denne  

 bestemmelses stk 2.
Sagen blev af foreningen indbragt for Højesteret, der ved dom af 21.  

 oktober 1970 stadfæstede landsretsdommen.
Retten udtalte, at uanset at  

 juridisk og økonomisk bistand isoleret betragtet ville være afgiftsfri, jf  

 lovens (dagældende) § 2, stk 2, findes der, når typehusproducenter som et led  

 i salg af typehuse påtager sig at yde bygherrer bistand på de områder, der er  

 omfattet af foreningens påstande, ikke i afgiftsmæssig henseende at kunne  

 foretages udskillelse af en del af det samlede vederlag som værende vederlag  

 for denne del af producenternes virksomhed, der er nøje forbundet med deres  

 virksomhed i øvrigt.
Herefter findes det efter lovens § 7, stk 1,  

 afgiftspligtige vederlag at omfatte også de nævnte ydelser.
