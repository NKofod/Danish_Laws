Skriftlig fremsættelse (26. november 2003) Justitsministeren  

  

 (Lene Espersen):
 Herved tillader jeg mig for Folketinget at fremsætte:
Forslag til lov om  

 ændring af færdselsloven (Klippekortsystem, skærpede sanktioner ved  

 hastighedsovertrædelser mv.) (Lovforslag nr.
L 98).
Antallet af dræbte og tilskadekomne i trafikken er efter  

 regeringens opfattelse uacceptabelt højt.
Regeringen lægger derfor stor vægt  

 på  

 at øge færdselssikkerheden og fremme en mere hensynsfuld adfærd i trafikken.
Efter regeringens opfattelse kan en væsentlig reduktion i  

 antallet af dræbte og tilskadekomne i trafikken kun nås ved brug af en række  

 forskellige instrumenter.
Navnlig bør sanktionerne i forbindelse alvorligere  

 overtrædelser af færdselsloven i højere grad end i dag afspejle de pågældende  

 lovovertrædelsers farlighed.
Samtidig bør der efter regeringens opfattelse  

 gennemføres en række yderligere tiltag, som ligeledes har til formål at få  

 den  

 enkelte borger til at køre med større omtanke og udvise større ansvarlighed.
Formålet med lovforslaget er derfor for det første at  

 indføre et  

  

 klippekortsystem  

  

 for  

 kørekortindehavere som supplement til det gældende frakendelsessystem.
Det  

 foreslås således, at trafikanter, der begår tre grovere forseelser inden for  

 en  

 periode på tre år, frakendes førerretten betinget.
De forseelser, der  

 foreslås  

 omfattet af ordningen, er kendetegnet ved at være trafikfarlige forseelser,  

 navnlig adfærdsbaserede forseelser, der ikke i sig selv medfører en  

 frakendelse  

 af førerretten efter de gældende regler.
Det drejer sig blandt andet om  

 fremkørsel mod rødt lys, kørsel med for kort afstand til forankørende,  

 vigepligts- og overhalingsforseelser, slalomkørsel, uberettiget brug af  

 nødspor, overskridelse af hastighedsgrænserne med mere end 30 pct. og  

 promillekørsel i intervallet 0,51- 0,80.
Da unge trafikanter er stærkt overrepræsenteret i  

 ulykkesstatistikken, og da andelen af unge trafikanter i de kommende år vil  

 stige, bør der efter regeringens opfattelse rettes en særlig indsats mod  

 denne  

 trafikantgruppe.
Det foreslås derfor, at alene to grovere forseelser inden  

 for  

 en periode på tre år skal medføre kørselsforbud, hvis forseelserne er begået  

 inden for de første tre år efter førstegangserhvervelse af førerret.
 Formålet med lovforslaget er for det andet at skærpe  

 sanktionerne over for alvorligere hastighedsovertrædelser i byer og på  

 landeveje.
 Kørsel med for høj hastighed er en ulykkesfaktor og har  

 endvidere væsentlig betydning for skadernes omfang i forbindelse med en  

 ulykke.  

 Da langt størstedelen af trafikulykkerne i Danmark sker på vejstrækninger i  

 byer og på landeveje, finder regeringen endvidere, at der er behov for en  

 særlig indsats over for hastighedsovertrædelser på disse vejtyper.
Forslaget indebærer således, at  

  

 den generelle grænse for betinget frakendelse af førerretten  

  

 ved  

 hastighedsovertrædelser nedsættes fra 70 til 60 pct.
Samtidig fastholdes den  

 faste overgrænse på 160 km i timen for betinget frakendelse af førerretten,  

 der  

 blev indført ved lov nr. 432 af 10. juni 2003 om ændring af færdselsloven  

 (Motorvejshastighed, skærpet håndhævelse af hastighedsgrænserne og andre  

 initiativer til forbedring af færdselssikkerheden).
Forslaget indebærer endvidere, at bødeniveauet generelt  

 forhøjes ved grovere hastighedsovertrædelser, således at der skal udmåles en  

  

 skærpet bøde for hastighedsovertrædelser  

  

 på andre veje end motorveje, hvis hastighedsoverskridelsen har været på 30  

 pct.  

 eller derover.
Forslaget tilsigter en generel forhøjelse af bøderne i forhold  

 til de eksisterende bødetakster for grovere hastighedsovertrædelser i byer og  

 på landeveje.
 Herudover indeholder lovforslaget en  

  

 række yderligere tiltag til forbedring af færdselssikkerheden.
For det første lægges der op til en skærpelse af politiets  

 fokus på ofte forekommende og trafikfarlige færdselslovsovertrædelser,  

 herunder  

 ved en mere konsekvent indgriben over for sådanne overtrædelser.
Det er  

 regeringens opfattelse, at trafikanternes oplevelse af en øget  

 opdagelsesrisiko  

 vil have en afgørende præventiv effekt og således medvirke til en generel  

 ændring af trafikantadfærden.
For det andet lægges der op til en øget anvendelse af  

 differentierede hastighedsgrænser, herunder f.eks. på skoleveje.
Det er  

 regeringens opfattelse, at differentierede hastighedsgrænser kan skabe en  

 større forståelse for den konkrete hastighedsgrænse på en given strækning, og  

 at der derfor vil være et større incitament i befolkningen til at overholde  

 de  

 enkelte hastighedsgrænser, hvis disse forekommer velbegrundede og saglige.
Endelig foreslås der indført en generel regel om, at  

 spørgsmålet om sanktioner i anledning af hastighedsovertrædelser altid skal  

 afgøres ud fra de hastighedsgrænser, der var gældende på gerningstidspunktet.  

 Efter regeringens opfattelse bør der ikke herske tvivl om, at  

 hastighedsovertrædelser må anses som trafikfarlige forseelser, uanset at  

 hastighedsgrænsen for en given strækning efterfølgende forhøjes, idet de  

 øvrige  

 trafikanter på det tidspunkt, hvor kørslen fandt sted, har tilpasset deres  

 hastighed og kørsel efter den aktuelt gældende hastighedsgrænse.
Forhøjelse  

 af  

 hastighedsgrænser vil således efter forslaget ikke få betydning for  

 strafbarheden af tidligere hastighedsovertrædelser.
 Som led i lovforslaget vil der blive afsat midler til  

 kampagne- og informationsaktiviteter i forbindelse med de nye regler og  

 sanktioner, som er indeholdt i lovforslaget, og på øvrige områder, som  

 generelt  

 indebærer en færdselssikkerhedsmæssig effekt.
 Idet jeg i øvrigt henviser til lovforslaget og de ledsagende  

 bemærkninger, skal jeg hermed anbefale lovforslaget til det Høje Tings  

 velvillige behandling.
