(Til politiet) I.
Tilladelser m.v., der meddeles af politiet § 1.  Politimesteren (politidirektøren) meddeler  

 tilladelse (våbentilladelse) til at indføre, ved overdragelse at erhverve, at  

 besidde, bære eller anvende, at overdrage eller at overlade andre besiddelsen  

 af følgende våben m.v.:
 1. Håndskydevåben, herunder kulsyregeværer og  

 kulsyrepistoler, samt piber, låsestole og baskyler til sådanne våben.
 2. Ammunition til håndskydevåben, derunder også  

 patronhylstre, tændskruer, fænghætter, brandrør og projektiler.
 3. De skarpe våben samt slag- og stødvåben, der er  

 omfattet af forbuddet i våbenbekendtgørelsens § 7.
 4. De i våbenlovens § 1, stk. 2, a-b, nævnte  

 genstande, for så vidt disse agtes erhvervet m.v. af personer under 18 år.
 Stk. 2.  Politimesteren (politidirektøren) meddeler  

 tilladelse til at erhverve og anvende sprængstoffer, herunder alle eksplosive  

 stoffer, der kan anvendes som spræng- eller skydemiddel.
 Stk. 3.  Politimesteren (politidirektøren) meddeler  

 tilladelse til udførsel af jagtvåben og ammunition hertil til de nordiske  

 lande, jfr. våbenbekendtgørelsens § 11, stk. 2.
Stk. 4.  Politimesteren (politidirektøren) meddeler  

 samtykke til udstedelse af jagttegn.
I utvivlsomme tilfælde meddeles  

 samtykket dog af rigspolitichefen.
 Stk. 5.  Politimesteren (politidirektøren) meddeler  

 samtykke til, at et medlem af en skytteforening får en våbenpåtegning på  

 medlemsbeviset.
II.
Tilladelse til handlende, brugsforeninger m.v.
 § 2.  Tilladelse til forhandling af de i § 1, stk. 1,  

 nr. 1-3, omhandlede våben m.v. bør kun meddeles sådanne erhvervsdrivende,  

 herunder brugsforeningsuddelere, i politikredsen, som har et rimeligt  

 kendskab til våben og til våbenhandel, og som har mulighed for at opbevare  

 våbnene på betryggende måde, jfr. § 10 i våbenbekendtgørelsen, og om hvilke  

 der ikke foreligger sådanne oplysninger om personlige forhold eller hidtidig  

 vandel eller anden erhvervsudøvelse, at det må anses for betænkeligt, at der  

 meddeles dem tilladelse til at forhandle våben.
§ 3.  Der kan meddeles stående tilladelser til indkøb  

 af våben - bortset fra glatløbede haglgeværer med en pibelængde på under 55  

 cm, pistoler, revolvere, fuldautomatiske geværer og lignende særligt farlige  

 skydevåben - hos indenlandske leverandører.
Det er dog en forudsætning for  

 levering i henhold til en sådan stående tilladelse, at leverandørerne er  

 villige til på politiets begæring at udlevere de fakturaer eller genparter  

 heraf, som vedrører vedkommende forhandler.
 Stk. 2.  Der kan meddeles stående tilladelser til indkøb  

 af ammunition hos indenlandske fabrikanter eller importører.
Stk. 3.  Politimesteren (politidirektøren) skal betinge  

 en tilladelse i henhold til stk. 1 og stk. 2 af, at der af den handlende  

 føres en særlig bog over samtlige køb og salg af våben m.v. med angivelse af  

 fabrikationsnummer for hvert enkelt våben.
Det skal fremgå af tilladelsen, at  

 salg kun må ske mod forevisning af den fornødne tilladelse m.v., i  

 almindelighed ledsaget af erhververens legitimation med billede.
Kravet om  

 forevisning af billedlegitimation for den handlende kan kun fraviges, hvis  

 politiet i det enkelte tilfælde har samtykket heri.
Våbenbogen skal bl.a.  

 indeholde nøjagtige oplysninger om arten af den i forbindelse med en handel  

 foreviste billedlegitimation samt dennes nummer eller, hvor  

 billedlegitimation ikke har været forevist den handlende, oplysninger om,  

 hvilken politimyndighed, der har samtykket heri og datoen for dette samtykke.  

 Det skal endvidere være et vilkår, at politiet til enhver tid skal have  

 adgang til bøgerne og til at foretage lagereftersyn, og at politiet, når den  

 stående indkøbstilladelse ophører, træffer bestemmelse om, hvorledes der skal  

 forholdes med bøgerne, herunder om bøgerne skal udleveres til politiet eller  

 overgives til den, der fører virksomheden videre.
§ 4.  Polititilladelse er ufornøden til levering af  

 våben - bortset fra de i § 3, stk. 1, nævnte særligt farlige skydevåben - fra  

 fællesforeningen for Danmarks brugsforeninger til fordelingscentralerne i  

 Herstedvester, Holstebro, Odense, Vejen, Viby J, Vordingborg og Ålborg og fra  

 de nævnte fordelingscentraler til de brugsforeninger, hvis uddelere er  

 godkendt som forhandlere af våben.
Der skal af fællesforeningen og  

 fordelingscentralerne føres regnskab over leveringerne med specificeret  

 fortegnelse over antal, art, kaliber og fabrikationsnummer.
Fællesforeningen  

 og fordelingscentralerne skal på politiets begæring udlevere regnskabet.
 Stk. 2.  Bestemmelsen i stk. 1, 1. punktum, finder  

 tilsvarende anvendelse med hensyn til levering af ammunition til de nævnte  

 våben fra fællesforeningen til fordelingscentralerne og derfra til  

 brugsforeningerne.
 Stk. 3.  Politiet skal kræve, at vedkommende  

 brugsforening fører en særlig bog over samtlige køb og salg af våben m.v.,  

 jfr. § 3, stk. 3.
§ 5.  Tilladelser til importører og forhandlere til at  

 indføre de i § 1, stk. 1, nr. 1-3, omhandlede våben fra udlandet samt  

 tilladelser til køb her i landet af glatløbede haglgeværer med en pibelængde  

 på under 55 cm, pistoler, revolvere, fuldautomatiske geværer og lignende  

 særligt farlige skydevåben skal meddeles i hvert enkelt tilfælde.
Der er  

 intet til hinder for, at tilladelserne omfatter flere våben.
 Stk. 2.  Tilladelse til importører og forhandlere til at  

 indføre maskinpistoler og maskingeværer fra udlandet må ikke meddeles uden  

 forudgående forelæggelse for justitsministeriet.
III.
Tilladelse til andre end handlende m.v.
 § 6.  Tilladelse må kun meddeles personer, der har  

 bopæl i vedkommende politikreds, og om hvis personlige forhold og hidtidige  

 vandel der ikke foreligger oplysninger, som gør det betænkeligt at imødekomme  

 ansøgningen.
§ 7.  Det er endvidere en forudsætning, at ansøgeren  

 har en efter politiets skøn rimelig interesse i at opnå tilladelsen.
Der vil  

 således f.eks. kunne meddeles tilladelser til håndskydevåben i følgende  

 grupper af tilfælde:
 Stk. 2.  Herudover bør tilladelse kun meddeles i særlige  

 tilfælde.
§ 8.  Ansøgninger, der vedrører glatløbede haglgeværer  

 med en pibelængde under 55 cm, pistoler, revolvere, fuldautomatiske geværer  

 og lignende særligt farlige skydevåben bør kun imødekommes under ganske  

 særlige omstændigheder, og såfremt ansøgeren er fyldt 21 år samt kendt som en  

 absolut pålidelig person.
Der kan ikke af politiet meddeles tilladelse til  

 indførsel eller erhvervelse af sådanne våben til private våbensamlinger eller  

 til dekorative formål eller til indførsel eller erhvervelse af maskinpistoler  

 og maskingeværer uanset formålet.
 Stk. 2.  Pistol- og revolvertilladelser til medlemmer af  

 skytteforeninger kan dog meddeles efter reglerne i justitsministeriets  

 cirkulæreskrivelser af 2. juni 1972, 6. februar 1973 og 27. april 1976.
§ 9.  Modtager politiet en ansøgning om tilladelse til  

 at besidde et våben, der må formodes at hidrøre fra besættelsestiden, skal  

 ansøgeren opfordres til at dokumentere sin adkomst til våbenet.
Må det  

 antages, at våbenet er undergivet statens ejendomsret, skal sagen forelægges  

 for justitsministeriet.
 § 10.  Til de i § 1, stk. 1, nr. 3, omhandlede våben  

 bør tilladelse kun meddeles, når våbenet agtes anvendt i ansøgerens erhverv,  

 i sportsøjemed (fægterekvisitter) eller til dekorativt formål.
Stk. 2.  Til knojern og totenschlægere og lignende  

 farlige våben kan politiet ikke meddele tilladelse.
Til springknive,  

 springstiletter og genstande, der ganske må ligestilles hermed, bør  

 tilladelse kun gives i særlige tilfælde.
 § 11.  Til personer under 18 år bør våbentilladelse  

 kun gives, såfremt forældremyndighedens indehavere skriftligt har meddelt  

 samtykke dertil.
 Stk. 2.  Til personer i alderen 16 til 18 år, som har  

 erhvervet jagttegn i henhold til jagtlovens § 45, stk. 3, bør der - medmindre  

 ansøgeren er politiet ufordelagtigt bekendt - efter ansøgning meddeles  

 tilladelse til jagtvåben.
 Stk. 3.  De i § 7, stk. 1, nr. 2, nævnte foreninger kan  

 få tilladelse til at overlade skydevåben til personer under 18 år til brug på  

 banen under forudsætning af, at de pågældende er under stadigt opsyn.
 Stk. 4.  Teltholdere, der hos politiet har indhentet den  

 efter politivedtægten fornødne tilladelse til afholdelse af skydning ved  

 skydeborde, skal være berettiget til i medfør af den nævnte tilladelse at  

 overlade luft- og fjederbøsser til personer under 18 år til brug ved skydning  

 ved skydebordet under forudsætning af, at de pågældende er under stadigt  

 opsyn.
Stk. 5.  I øvrigt bør der som regel kun i de i § 7, stk.  

 1, nr. 1, omhandlede tilfælde meddeles personer under 18 år tilladelser til  

 skydevåben.
Der kan ikke af politiet meddeles sådanne personer tilladelser  

 til de i § 10 omhandlede våben.
IV.
Tilladelsernes form og indhold m.v.
 § 12.  Våbentilladelser skal udfærdiges skriftligt.
 Stk. 2.  Det skal fremhæves, at tilladelsen til enhver  

 tid kan tilbagekaldes, og at den, såfremt den ikke bliver benyttet, skal  

 tilbagesendes til politiet senest ved gyldighedsfristens udløb.
Stk. 3.  Meddelte tilladelser skal registreres af  

 politiet.
Genpart af tilladelsen opbevares af politiet.
 § 13.  Tilladelse til at indføre våben, der omfattes  

 af indførselsforbuddet, kræves ved enhver indførsel fra udlandet samt i  

 tilfælde, hvor våbenet medbringes eller forsendes fra Færøerne eller  

 Grønland.
Stk. 2.  Indførselstilladelser meddeles med en  

 gyldighedstid på ikke over 6 måneder for så vidt angår tilladelser til  

 forhandlere, såvel grossister som detaillister, og i øvrigt med en  

 gyldighedstid på ikke over 3 måneder.
Det bør endvidere af tilladelsen, der  

 skal indeholde en nøjagtig angivelse af de pågældende våben, fremgå, at  

 tilladelsen skal forevises for toldvæsenet til afstempling ved indførselen.
Stk. 3.  Indførselstilladelse til andre end handlende  

 m.v. bør i almindelighed kun meddeles i tilfælde, hvor vedkommende ansøger  

 har anmodet om og opfylder betingelserne for at opnå tilladelse til at  

 besidde, bære eller anvende det pågældende våben.
Efter omstændighederne kan  

 en indførselstilladelse dog gives på betingelse af, at våbenet deponeres hos  

 politiet med henblik på senere genudførsel eller afhændelse.
§ 14.  Tilladelse til indkøb af våben gives med en  

 gyldighedstid på ikke over 3 måneder.
Det skal i tilladelserne fremhæves, at  

 vedkommende forhandler skal tilbagesende tilladelsen til politiet, efter at  

 den er forsynet med påtegning om de stedfundne leveringer, for skydevåbens  

 vedkommende med oplysning om de leverede våbens fabrikat, kaliber og  

 fabrikationsnummer.
Stk. 2.  For tilladelser til indkøb af ammunition kan  

 der fastsættes en længere gyldighedstid.
Tilladelsen bør omfatte et  

 sædvanligt forbrug af ammunition til det pågældende våben.
Tilladelserne skal  

 af forhandlerne påtegnes om stedfundne leveringer og af indehaverne afleveres  

 til politiet ved fornyelse.
 § 15.  Tilladelser til at besidde, bære eller anvende  

 våben kan i hvert enkelt tilfælde begrænses nærmere på en under hensyn til  

 det opgivne formål hensigtsmæssig måde, jfr. § 7, stk. 1. Det skal fremgå af  

 tilladelserne, om de giver adgang til tillige at besidde ammunition til  

 våbenet.
 Stk. 2.  Det skal i tilladelserne fremhæves, at våbenet  

 skal opbevares forsvarligt, for så vidt angår skydevåben i overensstemmelse  

 med reglerne i § 10 i våbenbekendtgørelsen, og at bortkomst af våbenet eller  

 ammunition dertil straks skal anmeldes til politiet.
 Stk. 3.  Opmærksomheden henledes på, at personer, som  

 den 1. juli 1963 var i besiddelse af ikke-automatiske salongeværer af kaliber  

 ikke over .22 eller ammunition hertil, fortsat kan besidde disse våben m.v.  

 uden tilladelse, men de pågældende må ikke bære eller anvende dem uden  

 tilladelse.
§ 16.  En tilladelse til at udføre jagtvåben, jfr.  

 våbenbekendtgørelsens § 11, stk. 2, kan kun meddeles, hvis ansøgeren  

 foreviser modtagerens indførselstilladelse eller en erklæring fra  

 modtagerlandets kompetente myndighed om, at man ikke har indvendinger imod,  

 at danske myndigheder meddeler udførselstilladelse.
Dette gælder dog ikke i  

 sager vedrørende udførselstilladelse til Grønland.
Stk. 2.  Udførselstilladelse i henhold til  

 våbenbekendtgørelsens § 11, stk. 2, meddeles med en gyldighedstid på ikke  

 over 6 måneder.
Tilladelsen skal indeholde en nøjagtig angivelse af det, der  

 skal udføres, og af modtageren.
Det skal endvidere fremgå, at tilladelsen  

 skal forevises for toldvæsenet til afstempling ved udførselen og senest ved  

 gyldighedstidens udløb tilbagesendes udstederen.
 Stk. 3.  Samtidig med udstedelsen af  

 udførselstilladelsen sender politimesteren (politidirektøren) en genpart af  

 tilladelsen til rigspolitichefen med henblik på underretning af  

 modtagerlandets myndigheder.
V.
Særlige bestemmelser vedrørende kontrolordningen for glatløbede  

 haglgeværer m.v.
 § 17.  Våbentilladelse til glatløbede haglgeværer m.v.  

 meddeles efter de foran anførte retningslinier.
 Stk. 2.  Våbentilladelse til glatløbede haglgeværer med  

 en pibelængde på mindst 55 cm og til ammunition hertil meddeles uden nogen  

 antalsmæssig begrænsning.
 § 18.  Indehavere af jagttegn og medlemmer af  

 skytteforeninger, der har en våbenpåtegning på medlemsbeviset, kan uden  

 våbentilladelse til eget brug erhverve, besidde, bære og anvende følgende  

 genstande:
1. Glatløbede haglgeværer med en pibelængde på mindst  

 55 cm, der højst er af kaliber 12, og som ikke kan indeholde mere end 2  

 haglpatroner, 2. piber og baskyler til de haglgeværer, der er nævnt  

 i nr. 1, 3. færdigladede haglpatroner til de haglgeværer, der  

 er nævnt i nr. 1, såfremt haglene er løstliggende og har en diameter på højst  

 3,5 mm, samt omladehætter og halvladte eller tomme patronhylstre til de  

 nævnte haglpatroner.
 Stk. 2.  De i stk. 1 nævnte personer kan endvidere til  

 eget brug erhverve og besidde andre glatløbede haglgeværer med en pibelængde  

 på mindst 55 cm.
 Stk. 3.  Tidligere indehavere af jagttegn, der opfylder  

 betingelserne for at erhverve jagttegn, kan fortsat besidde de genstande, der  

 er nævnt i stk. 1, nr. 1 og 2 og stk. 2, men ikke den i stk. 1, nr. 3, nævnte  

 ammunition m.v.
§ 19.  Samtykke til udstedelsen af jagttegn meddeles  

 maskinelt af rigspolitichefen, medmindre den, der ansøger om jagttegn, er  

 under 18 år, eller der vedrørende ansøgeren er registreret oplysninger hos  

 politiet om hans vandel efter den 1. januar 1986, der gør det tvivlsomt, om  

 samtykke bør meddeles.
I sådanne tilfælde meddeles samtykke af bopælsstedets  

 politimester (politidirektøren) eller for så vidt angår personer, der ikke er  

 bosat i Danmark, af politidirektøren.
 § 20.  Politimesteren (politidirektøren) bør kun nægte  

 at godkende skytteforeninger til at give våbenpåtegning, jfr.  

 våbenbekendtgørelsens § 4, stk. 1, hvis det efter en konkret vurdering af  

 foreningens forhold må anses for utilrådeligt, at en sådan godkendelse gives.
Stk. 2.  Samtykke til, at et medlem af en skytteforening  

 får våbenpåtegning på medlemsbeviset, gives af politimesteren  

 (politidirektøren) i den politikreds, hvor medlemmet har bopæl.
Til  

 medlemmer, der ikke har bopæl i Danmark, gives samtykket af politidirektøren.
§ 21.  Samtykke til udstedelse af jagttegn eller til  

 våbenpåtegning på et medlemsbevis må kun gives, hvis der ikke foreligger  

 oplysninger om den pågældendes personlige forhold og hidtidige vandel, der  

 gør det betænkeligt at give samtykket.
Ved vurderingen heraf lægges der ikke  

 vægt på kriminelle forhold, der er begået før den 1. januar 1986.
 Stk. 2.  Politiet skal, inden samtykke til udstedelse af  

 jagttegn til personer under 18 år gives, sikre sig, at forældremyndighedens  

 indehavere har erklæret sig bekendt med de rettigheder, der efter våbenloven  

 er knyttet til et jagttegn.
Stk. 3.  Samtykke til våbenpåtegning på et medlemsbevis  

 for en person under 18 år må kun gives på begæring af forældremyndighedens  

 indehavere.
Forinden samtykke til våbenpåtegning gives, skal politiet sikre  

 sig, at forældremyndighedens indehavere har erklæret sig bekendt med de  

 rettigheder, der efter våbenloven er knyttet til et medlemsbevis med  

 våbenpåtegning.
 Stk. 4.  Førstegangsmeddelelse af samtykke til  

 våbenpåtegning på et medlemsbevis må kun ske på medlemmets egen begæring.
 Stk. 5.  Politiet vejleder efter anmodning personer, der  

 påtænker at ansøge om jagttegn eller om våbenpåtegning, om deres udsigt til  

 at få politiets samtykke hertil.
 § 22.  Samtykke til våbenpåtegning på et medlemsbevis  

 gives normalt på en særlig blanket.
Stk. 2.  Anmeldelse i henhold til våbenbekendtgørelsens  

 § 6 skal ske på en særlig blanket.
Genpart af anmeldelsen kvitteret af  

 politiet udleveres til anmelderen.
 Stk. 3.  Politimesteren (politidirektøren) indsender  

 løbende meddelelse til rigspolitichefen om meddelte samtykker til  

 våbenpåtegning på medlemsbeviser og om modtagne anmeldelser i henhold til  

 våbenbekendtgørelsens § 6.
 § 23.  Cirkulæret træder i kraft den 1. januar 1986.
 Stk. 2.  Cirkulære nr. 80 af 12. april 1965 om  

 meddelelse af tilladelser til køb m.v. af våben og ammunition ophæves.
