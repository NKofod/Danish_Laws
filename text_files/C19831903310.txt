(Samarbejdscirkulæret) (Til samtlige kommuner) Det fremgår af punkt 116, stk. 4, i socialministeriets cirkulære af 29.  

 marts 1976 om institutioner under kommunerne mv., at der ved optagelse på  

 plejehjem bør tages hensyn til pågældendes eget ønske om anbringelsessted,  

 når dette er muligt - også når optagelse, fx. af hensyn til at opretholde  

 forbindelse med pårørende, ønskes på et andet plejehjem end dem, vedkommende  

 kommune sædvanligt benytter.
 På baggrund af en udtalelse fra Folketingets ombudsmand i anledning af en  

 konkret klagesag skal man henlede opmærksomheden på dette punkt i circulæret  

 og henstille til kommunerne om at medvirke ved optagelse på plejehjem, når  

 personer, bosiddende i en kommune, ønsker en plejehjemplads i en anden  

 kommune.
 Dette gælder især, når pågældende har tilknytning til nære slægtninge  

 eller venner i kommunen, eller tidligere har haft bopæl eller arbejde der.  

 Det samme hensyn kan gøre sig gældende, hvis ønsket om optagelse på et  

 bestemt plejehjem skyldes, at hjemmet er beregnet på visse grupper af  

 personer med fælles religiøs, kulturel eller lignende baggrund.
 I disse tilfælde er det væsentligt, at opholdskommunen stiller sig  

 imødekommende over for pågældendes ønsker, dels ved at hjælpe den pågældende  

 - om nødvendigt - med at finde frem til en plejehjemsplads i en anden  

 kommune, dels ved at give tilsagn om at udrede betalingen ved  

 plejehjemsopholdet - også i tilfælde, hvor der ikke er tale om udveksling af  

 plejehjemspladser mellem kommunerne.
 De kommuner, hvori de ønskede plejehjem ligger, må samtidig være  

 indstillet på i en vis udstrækning at give personer uden for kommunen adgang  

 til optagelse på plejehjemmet.
 En større imødekommenhed af sådanne ønsker fra kommende plejehjemsbeboere  

 ville medvirke til at modvirke følelsen af isolation for nogle beboeres  

 vedkommende.
