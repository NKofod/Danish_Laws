Ophold i udlandet på ca. 4 måneder hvert år medførte inddragelse af  

 fritagelse for betaling af vægtafgift. (* 1) REDEGØRELSE FOR SAGEN:
 Den 42-årige K havde som lille pådraget sig en hjernelidelse med halvsidig  

 spasticitet.
I 1970 fik K tilkendt højeste invalidepension, som i 1979 ændredes til  

 invaliditetsydelse.
Nævnet udtalte ved afgørelsen, at K's invaliditet fandtes  

 at svare til mellemste invalidepension.
Ved samme afgørelse fik K tilkendt  

 støtte til køb af bil på erhvervsmæssigt grundlag samt fritagelse for  

 betaling af vægtafgift.
 K modtog herefter skiftevis invaliditetsydelse og invalidepension, senest  

 højeste førtidspension.
 Det var oplyst, at K hver vinter med bilen opholdt sig under varmere  

 himmelstrøg i ca. 4 måneder for at undgå luftvejslidelser, som forværrede  

 spasmerne.
 Lånet på den i 1979 bevilgede bil var tilbagebetalt.
 AFGØRELSEN, DER KLAGES OVER:
 Revaliderings- og pensionsnævnet inddrog fritagelsen for betaling af  

 vægtafgift.
 Nævnet henviste til, at retten til fortsat at have vægtafgiftsfritagelse  

 var betinget af, at den bil, der var ydet vægtafgiftsfritagelse til, ikke  

 blev medtaget til udlandet undtagen ved ophold af få måneders varighed på  

 grund af ferie, kurophold, uddannelse og lignende, jfr. § 12 og § 11, stk. 1,  

 nr. 5, i bekendtgørelsen om støtte til køb af bil efter bistandslovens § 58.
 Nævnet lagde vægt på oplysningerne om, at K hvert år i ca. 4 måneder  

 medbragte sin bil til udlandet.
 KLAGEN TIL ANKESTYRELSEN:
 Afgørelsen blev anket af K, som i klagen bl.a. anførte, at det var  

 nødvendigt for hende at være under varmere himmelstrøg på grund af voldsomme  

 spasmer i den kolde tid, og at det var umuligt for hende at foretage daglige  

 indkøb såvel i ind- som udland uden en bil.
 LOVGRUNDLAG:
 Bistandslovens § 58.
 Socialministeriets bekendtgørelse nr. 886 af 11. december 1986 om støtte  

 til køb af bil efter bistandslovens § 58, § 11, stk. 1, nr. 5, jf. § 12.
 ANKESTYRELSENS AFGØRELSE:
 Efter det oplyste om omfanget af K's ophold i udlandet, hvortil hun  

 medbragte sin bil, var K ikke berettiget til fritagelse for betaling af  

 vægtafgift.
 Ankestyrelsen tiltrådte således revaliderings- og pensionsnævnets  

 afgørelse.
 (* 1) Se tillige SM 0-12-82.
