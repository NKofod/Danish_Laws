Kapitel 1   Kriterier for relevans og kvalitet Kapitel 2   Undervisningsministerens opgaver Kapitel 3   Danmarks Evalueringsinstituts opgaver Kapitel 4   Akkrediteringsrådets opgaver Kapitel 5   Revision af godkendte uddannelser Kapitel 6   Ikrafttræden Bilag 1 Bilag 2 Bilag 3 Bilag 4 Bekendtgørelse om akkreditering og godkendelse af erhvervsakademiuddannelser og professionsbacheloruddannelser mv.
 I medfør af § 14, stk. 3, og § 15, stk. 2 og 7, i lov nr. 207 af 31. marts 2008 om erhvervsakademiuddannelser og professionsbacheloruddannelser, § 15 f, stk. 3 og 7, i lov om erhvervsrettet grunduddannelse og videregående uddannelse (videreuddannelsessystemet) for voksne, jf. lovbekendtgørelse nr. 1051 af 29. august 2007, som ændret ved lov nr. 207 af 31. marts 2008, samt § 12 a, stk. 2, i lov om Danmarks Evalueringsinstitut, jf. lovbekendtgørelse nr. 775 af 10. august 2005, som ændret ved lov nr. 209 af 31. marts 2008 om ændring af lov om Danmarks Evalueringsinstitut, fastsættes:
Kapitel 1 Kriterier for relevans og kvalitet § 1. Akkrediteringsrådet træffer afgørelse om akkreditering af nye erhvervsakademiuddannelser og professions­bache­lor­uddannelser samt nye videregående voksenuddannelser (VVU) og diplomuddannelser på grundlag af de kriterier, der fremgår af bilag 1.
 Stk. 2. Akkrediteringsrådet træffer afgørelse om akkreditering af nye udbud af erhvervsakademiuddannelser og professionsbacheloruddannelser samt videregående voksenuddannelser (VVU) og diplomuddannelse på grundlag af de kriterier, der fremgår af bilag 2.
 Stk. 3. Akkrediteringsrådet træffer afgørelse om akkreditering af tidligere godkendte udbud af erhvervsakademiuddannelser og professionsbacheloruddannelser på grundlag af de kriterier, der fremgår af bilag 3.
 Stk. 4. Beskrivelserne af erhvervsakademiuddannelser, professionsbacheloruddannelser, videregående voksenuddannelser og diplomuddannelser (typebeskrivelser) i kvalifikationsrammen for videregående uddannelse finder anvendelse ved vurdering af uddannelsernes mål for læringsudbytte, jf. bilag 4.
Kapitel 2 Undervisningsministerens opgaver § 2. Undervisningsministeren træffer, efter en vurdering (screening) af en ansøgning om godkendelse af en ny uddannelse, afgørelse om, hvorvidt ansøgningen skal fremmes med henblik på Akkrediteringsrådets afgørelse om akkreditering.
I bekræftende fald videregives ansøgningen til Danmarks Evalueringsinstitut (EVA) med henblik på udarbejdelse af akkrediteringsrapport og sendes til Akkrediteringsrådet til orientering.
 Stk. 2. En ansøgning efter stk. 1 skal som minimum indeholde en redegørelse for behovet for og relevansen af den ny uddannelse samt en uddannelsesbeskrivelse, herunder en angivelse af uddannelsens formål og det tilsigtede læringsudbytte samt uddannelsens erhvervssigte.
Stk. 3. Ministeren træffer afgørelse efter stk. 1 på grundlag af overordnede uddannelsespolitiske og strategiske hensyn.
Heri indgår en vurdering af, om den ansøgte ny uddannelse forventes at kunne supplere eksisterende uddannelser på en hensigtsmæssig og samfundsøkonomisk forsvarlig måde.
 Stk. 4. Sigter den ansøgte ny uddannelse mod erhvervsfunktioner, der hovedsageligt dækkes af uddannelser på et andet ministerområde, eller er der tvivl herom, anmoder Undervisningsministeriet om en udtalelse fra det pågældende ministerium om dets vurdering efter stk. 3 af ansøgningen.
§ 3. Undervisningsministeren træffer, efter en vurdering (screening) af en ansøgning om godkendelse af et nyt udbud, afgørelse om, hvorvidt ansøgningen skal fremmes med henblik på Akkrediteringsrådets afgørelse om akkreditering.
I bekræftende fald videregives ansøgningen til EVA med henblik på udarbejdelse af akkrediteringsrapport og sendes til Akkrediteringsrådet til orientering.
 Stk. 2. En ansøgning efter stk. 1 skal som minimum indeholde en redegørelse for behovet for udbuddet samt oplysninger om den ansøgende institution og om det sted, hvor uddannelsen konkret ønskes udbudt.
Stk. 3. Ministeren træffer afgørelse efter stk. 1 på grundlag af overordnede uddannelsespolitiske og strategiske hensyn.
Heri indgår en vurdering af, om det ansøgte nye udbud er hensigtsmæssigt ud fra nationale, regionale eller lokale hensyn og forventes at kunne supplere eksisterende udbud af samme eller beslægtede uddannelser på en hensigtsmæssig og samfundsøkonomisk forsvarlig måde.
 § 4. Undervisningsministeriet offentliggør på ministeriets hjemmeside:
 1) En vejledning om krav til indholdet af og dokumentation til ansøgninger om godkendelse af en ny uddannelse eller et nyt udbud.
 2) En oversigt over ansøgninger om godkendelse af nye uddannelser og nye udbud samt undervisningsministerens afgørelser efter § 2, stk. 1, og § 3, stk. 1.
 3) En flerårig plan for løbende akkreditering af godkendte uddannelsesudbud, som er fastsat af undervisningsministeren i samarbejde med Akkrediteringsrådet.
Kapitel 3 Danmarks Evalueringsinstituts opgaver § 5. EVA varetager sine opgaver efter denne bekendtgørelse i overensstemmelse med Standarder og retningslinjer for kvalitetssikring inden for det europæiske område for videregående uddannelse, som vedtaget af europæiske undervisningsministre (ESG-standarderne).
 Stk. 2. EVA nedsætter paneler af eksterne faglige eksperter med henblik på udarbejdelse af akkrediteringsrapporter.
 Stk. 3. EVA meddeler panelets sammensætning til de institutioner, der skal akkrediteres, og fastsætter samtidig en frist for afgivelse af begrundet indsigelse for så vidt angår eksperternes habilitet, jf. § 6, nr. 2.
 § 6. EVA offentliggør på sin hjemmeside:
 1) En vejledning om krav til redegørelse og forslag til dokumentation for hvert enkelt kriterium for relevans og kvalitet.
 2) Principper for nedsættelse af ekspertpaneler, herunder krav til eksperternes habilitet, jf. § 5, stk. 2.
 3) De akkrediteringsrapporter mv., der er afgivet til Akkrediteringsrådet, jf. § 7, stk. 3, § 8, stk. 2, og § 9, stk. 3. Offentliggørelsen sker samtidig med afgivelsen til rådet.
 § 7. Ansøgeren giver EVA de oplysninger, der er nødvendige, for at EVA kan udarbejde akkrediteringsrapport, herunder en redegørelse med dokumentation for, hvordan hvert enkelt kriterium for relevans og kvalitet er opfyldt, jf. § 6, nr. 1. Dokumentationen skal i videst muligt omfang være baseret på eksisterende og tilgængelige oplysninger.
 Stk. 2. Oplysninger efter stk. 1 afleveres til EVA inden for tidsfrister og efter procedurer, der fastsættes af EVA som betingelse for udarbejdelsen af en akkrediteringsrapport.
Stk. 3. EVA afgiver en akkrediteringsrapport med en samlet indstilling til Akkrediteringsrådets afgørelse om positiv akkreditering eller afslag på akkreditering.
For så vidt angår et godkendt udbud kan EVA tillige indstille udbuddet til betinget positiv akkreditering.
 Stk. 4. EVA indstiller nye uddannelser og nye udbud til positiv akkreditering, når det eksterne ekspertpanel, jf. § 5, stk. 2, vurderer, at alle kriterierne, som angivet i bilag 1 henholdsvis bilag 2, er opfyldt.
 Stk. 5. EVA indstiller et godkendt udbud til positiv akkreditering, når det eksterne ekspertpanel vurderer, at kriterierne for relevans og kvalitet, som angivet i bilag 3, samlet set er opfyldt.
 Stk. 6. EVA indstiller et godkendt udbud til betinget positiv akkreditering, når det eksterne ekspertpanel vurderer, at kriterierne for relevans og kvalitet, som angivet i bilag 3, samlet set ikke er opfyldt, men forventes at kunne opfyldes inden for en periode på op til 12 måneder, jf. § 15, stk. 1.
 § 8. EVA udarbejder en supplerende akkrediteringsrapport for de udbud, som Akkrediteringsrådet har akkrediteret betinget positivt, jf. § 13, stk. 2, sidste pkt.
 Stk. 2. EVA afgiver den supplerende akkrediteringsrapport med en indstilling til Akkrediteringsrådet om, hvorvidt de kriterier, som rådet har angivet, er opfyldt ved udløbet af den fastsatte periode, jf. § 15, stk. 1.
 § 9. EVA undersøger efter Akkrediteringsrådets anmodning efter § 16, stk. 1, om en uddannelse eller et udbud, der er positivt akkrediteret, fortsat opfylder de kriterier for relevans og kvalitet, som uddannelsen eller udbuddet oprindeligt er blevet akkrediteret på grundlag af.
 Stk. 2. Institutionen giver EVA de oplysninger, der er nødvendige til at belyse de forhold, som danner baggrund for rådets beslutning om undersøgelse.
 Stk. 3. EVA afgiver et beslutningsgrundlag for så vidt angår de undersøgte forhold med indstilling til Akkrediteringsrådet om opretholdelse, betinget opretholdelse eller tilbagetrækning af den tidligere meddelte positive akkreditering.
 § 10. EVA deltager i Akkrediteringsrådets møder om akkreditering af uddannelser og udbud, der er omfattet af denne bekendtgørelse, og fungerer som fagligt sekretariat for rådet i forhold hertil.
 § 11. En anden internationalt anerkendt kvalitetssikringsoperatør, der opfylder ESG-standarderne, kan efter undervisningsministerens afgørelse udarbejde en akkrediteringsrapport som grundlag for Akkrediteringsrådets afgørelse.
Kapitel 4 Akkrediteringsrådets opgaver § 12. Akkrediteringsrådet fastlægger de overordnede rammer for rådets virksomhed og træffer afgørelse om akkreditering efter § 1.
 Stk. 2. Rådet varetager sine opgaver efter denne bekendtgørelse i overensstemmelse med ESG-standarderne.
 Stk. 3. Akkrediteringsrådet og EVA samarbejder om tilrettelæggelse af akkrediteringsopgaver efter denne bekendtgørelse.
 § 13. Grundlaget for rådets afgørelse efter § 12, stk. 1, er en akkrediteringsrapport efter kapitel 3.
Stk. 2. Rådets afgørelse kan være en positiv akkreditering eller et afslag på akkreditering.
Ved løbende akkreditering af godkendte udbud kan rådets afgørelse tillige være en betinget positiv akkreditering, jf. § 15, stk. 1.
 Stk. 3. Rådets afgørelse meddeles ansøger samt Undervisningsministeriet med henblik på ministerens beslutning om godkendelse af uddannelsen eller udbuddet.
 § 14. Rådet kvalitetssikrer EVAs opgavevaretagelse efter denne bekendtgørelse, herunder særligt med hensyn til:
1) udvælgelse og brug af det faglige ekspertpanel, der foretager den faglige vurdering af uddannelser og udbud i forhold til kriterierne for relevans og kvalitet og 2) sikring af at akkrediteringsrapporten indeholder vurdering af de enkelte kriterier for relevans og kvalitet, herunder at kriterierne anvendes tilstrækkeligt konsistent.
 Stk. 2. Finder rådet, at EVA helt eller delvist ved udarbejdelsen af en akkrediteringsrapport ikke har overholdt ESG-standarderne, eller at kvaliteten af akkrediteringsrapporten er utilstrækkelig, kan rådet pålægge EVA, med brug af det samme ekspertpanel, at afgive en revideret eller en ny akkrediteringsrapport.
Stk. 3. Finder rådet, at den afgivne akkrediteringsrapport kvalitetsmæssigt i det hele er uanvendelig som grundlag for at træffe afgørelse, kan rådet 1) pålægge EVA at nedsætte et nyt ekspertpanel og udarbejde en ny akkrediteringsrapport eller 2) indstille til undervisningsministeren at træffe beslutning efter § 11.
 § 15. Ved en betinget positiv akkreditering angiver rådet, hvilke kriterier udbuddet ikke opfylder, og fastsætter en periode på op til 12 måneder, inden for hvilken udbuddet samlet set skal leve op til de fastsatte kriterier for at kunne akkrediteres positivt.
 Stk. 2. Grundlaget for rådets afgørelse efter udløbet af den fastsatte periode er en supplerende akkrediteringsrapport fra EVA, jf. § 8, stk. 2.
Tilbagetrækning af akkreditering § 16. Akkrediteringsrådet kan af egen drift eller efter undervisningsministerens afgørelse anmode EVA om at undersøge, om konkrete ændringer i en uddannelse eller et udbud, der er blevet positivt akkrediteret, betyder, at uddannelsen eller udbuddet ikke længere opfylder de kriterier for relevans og kvalitet, som uddannelsen eller udbuddet oprindeligt er blevet akkrediteret på grundlag af.
 Stk. 2. Rådet træffer på baggrund af indstillingen fra EVA, jf. § 9, stk. 3, afgørelse om, at akkrediteringen opretholdes eller trækkes tilbage eller meddeler en frist for opfyldelse af kriterierne, som angivet i bilag 3, for så vidt angår de undersøgte forhold.
 Stk. 3. Efter fristens udløb træffer rådet på baggrund af indstilling fra EVA afgørelse om, hvorvidt den tidligere meddelte positive akkreditering opretholdes eller trækkes tilbage.
 Stk. 4. Rådets afgørelse meddeles undervisningsministeren og det undersøgte udbud.
Kapitel 5 Revision af godkendte uddannelser § 17. Undervisningsministeriet træffer afgørelse om, hvorvidt en revision af en allerede godkendt uddannelse forudsætter akkreditering.
 Stk. 2. Indebærer revisionen væsentlige ændringer af uddannelsens formål eller erhvervssigte, træffer Undervisningsministeriet afgørelse om, at revisionen skal behandles som forslag til ny uddannelse.
Stk. 3. Ændringer af allerede godkendte professionsbacheloruddannelser anses for væsentlige, når 1) tilrettelæggelsen ændres således, at de sidste 1½ år eller mere kan anvendes som overbygning til en eller flere erhvervsakademiuddannelser, 2) tilrettelæggelsen ændres således, at der bliver mulighed for afslutning med en selvstændig erhvervsakademiuddannelse før bachelorniveauet er nået.
 Stk. 4. Ændringer af allerede godkendte erhvervsakademiuddannelser anses almindeligvis for væsentlige, når de omfatter mere end 30 ECTS-point.
Stk. 5. Ændringer af allerede godkendte professionsbacheloruddannelser anses almindeligvis for væsentlige, når 1) de omfatter mere end 60 ECTS-point, eller 2) der tilføjes nye specialer/studieretninger eller lignende.
 Stk. 6. Ændringer af allerede godkendte professionsbacheloruddannelser tilrettelagt som selvstændige overbygningsuddannelser til en eller flere erhvervsakademiuddannelser anses almindeligvis for væsentlige, når de omfatter mere end 30 ECTS-point.
 Stk. 7. Ændringer af allerede godkendte videregående voksenuddannelser (VVU) og diplomuddannelser anses almindeligvis for væsentlige, når ændringerne i de obligatoriske dele af uddannelsen omfatter mere end 30 ECTS-point.
Kapitel 6 Ikrafttræden § 18. Bekendtgørelsen træder i kraft den 1. juli 2008.
 Stk. 2. Bekendtgørelse nr. 113 af 19. februar 2001 om uddannelsen til professionsbachelor ophæves.
