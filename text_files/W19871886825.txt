 I forbindelse med afskedigelse havde en arbejdstager fået tilkendt en  

 erstatning i henhold til ansættelseskontrakten, og erstatningen var af  

 arbejdsgiveren indbetalt til et forsikringsselskab til køb af en livrente.  

 Forholdet blev anset for omfattet af pensionsbeskatningslovens § 19, således  

 at erstatningen ikke skulle beskattes som særlig indkomst.
 Driftsleder A klagede over den af de stedlige skattemyndigheder foretagne  

 ansættelse af hans særlige indkomst for indkomståret 1984.
Det fremgik af sagen, at klageren i adskillige år havde været  

 mejeribestyrer og senere driftsleder på samme mejeri.
På grund af mejeriets  

 fusion med et andet selskab var klageren blevet afskediget pr. 1. juli 1984  

 og havde i henhold til sin ansættelseskontrakt fået tildelt 122.637 kr. i  

 erstatning.
Erstatningen var endeligt fastsat den 18. april 1984 og  

 forfaldsdagen fastsat til 1. juli 1984.
Efter aftale mellem arbejdsgiveren og klageren var beløbet anvendt til køb  

 af en 10-årig livrente til fordel for klageren og hans hustru.
Beløbet var af  

 arbejdsgiveren indbetalt til et forsikringsselskab den 25. juni 1984.
De stedlige skattemyndigheder havde anset beløbet for skattepligtigt efter  

 § 2, nr. 9, i lov om særlig indkomstskat m.v. og fundet, at beløbet havde  

 været undergivet klagerens disposition, idet han selv havde kunnet bestemme,  

 om beløbet skulle udbetales til fri rådighed eller indbetales til en  

 pensionsordning.
Dette synspunkt tiltrådte Statsskattedirektoratet i en  

 udtalelse indhentet under Landsskatterettens behandling af sagen.
Klagerens advokat gjorde gældende, at det omhandlede beløb, som på intet  

 tidspunkt havde været undergivet klagerens fri rådighed, af klagerens  

 arbejdsgiver var indbetalt til en af pensionsbeskatningslovens kap. 1  

 omfattet ordning, og at det derfor fulgte af samme lovs § 19, at det ikke  

 skulle medregnes i klagerens skattepligtige indkomst.
Det fulgte endvidere af  

 lovens forarbejder, at indkomstskattefriheden for arbejdsgiverens indbetaling  

 også var gældende, hvor indbetaling skete i forbindelse med arbejdstagerens  

 fratræden af stillling, ligesom det var forudsat, at arbejdstageren heller  

 ikke skulle svare særlig indkomstskat af en sådan ydelse, selv om denne måtte  

 kunne sidestilles med godtgørelse i anledning af fratræden af stilling, jf.  

 lov om særlig indkomstskat § 2, nr. 9.
Landsskatteretten var enig i det af klagerens advokat anførte om  

 anvendelsen af pensionsbeskatningslovens § 19, idet det havde støtte såvel i  

 bestemmelsens ordlyd som i lovens motiver.
Den påklagede ansættelse blev  

 følgelig nedsat til 0.
 LV 1986, I 2.1.2.
