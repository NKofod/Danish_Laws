Bekendtgørelse om gasselskabernes fakturering og specificering af omkostninger over for modtagere af transport- og energiydelser1) I medfør af § 42 a, stk. 4, og § 50 i lov om gasforsyning, jf. lovbekendtgørelse nr. 126 af 6. februar 2020, som ændret ved lov nr. 923 af 18. maj 2021, fastsættes:
Formål, anvendelse og definition § 1. Bekendtgørelsen fastsætter regler om gasselskabernes fakturering og specificering af omkostninger over for modtagere af transport- og energiydelser med det formål at sikre gennemsigtighed af priser, tariffer, rabatter og vilkår.
 Stk. 2. Bekendtgørelsen finder anvendelse ved fakturering over for forbrugere, der anvender gas til bygningsopvarmning og til procesformål.
 Stk. 3. Bekendtgørelsens §§ 3-6 finder anvendelse på gasselskabernes fakturering over for årsafregnede forbrugere, eller såfremt begrebet årsafregnede forbrugere ikke anvendes af det pågældende gasselskab, alle forbrugere med et gasforbrug på under eller lig med 50.000 m3 gas årligt.
 Stk. 4. Bekendtgørelsens § 8 finder anvendelse ved gasselskabernes fakturering over for månedsafregnede forbrugere eller, såfremt begrebet månedsafregnede forbrugere ikke anvendes af det pågældende gasselskab, forbrugere med et gasforbrug på mere end 50.000 m3 gas årligt.
 § 2. I denne bekendtgørelse forstås ved:
 1) Energiydelser: Forsyning med gas inklusive transmission og lager, dvs. forbrugerens samlede ydelse eksklusive transportydelsen, jf. § 2, nr. 4-6.
 2) Forbruger: Kunde, som køber gas til eget forbrug.
 3) Gasselskab: Enhver fysisk eller juridisk person, der varetager mindst én af følgende funktioner: Produktion, transmission, distribution, forsyning, køb eller oplagring af gas, herunder LNG, og som er ansvarlig for de kommercielle, tekniske eller vedligeholdelsesmæssige opgaver i forbindelse med disse funktioner, men ikke er forbruger.
 4) Lager: Et anlæg, der anvendes til oplagring af gas, og som ejes eller drives af et gasselskab, herunder den del af LNG-faciliteter, der benyttes til oplagring, bortset fra den del, der benyttes til produktionsformål, og bortset fra faciliteter, der udelukkende er forbeholdt transmissionsselskaber, således at de kan udføre deres hverv.
 5) Transmission: Transport af gas gennem transmissionssystemer, der hovedsagelig består af højtryksledninger, bortset fra opstrømsanlæg og bortset fra den del af højtryksledninger, der hovedsagelig anvendes i forbindelse med lokal distribution af gas, med henblik på levering af gas til kunder, men ikke forsyning.
 6) Transportydelser: Alene distribution, hvorved forstås transport af gas med behørig gaskvalitet i distributionssystemer med lavt tryk.
Specificering af transportydelsen ved a conto afregning § 3. Fakturaen skal som minimum indeholde oplysninger om følgende:
1) Den samlede pris for transportydelsen i afregningsperioden inklusive alle gebyrer, omkostninger, abonnement, moms og andre afgifter.
Den samlede pris skal udspecificeres i den gennemsnitlige pris for transportydelsen per kubikmeter og a conto forbrug i afregningsperioden.
 2) Specificering af de opkrævede afgifter.
 3) Afregningsperiode.
 4) Forventet forbrug.
 5) A conto betaling.
 6) Moms.
 7) Dato for fakturering.
 8) Sidste rettidige betalingsdato.
 9) Installationsadresse.
 10) Aftagenummer (EAN-nummer).
 11) Øvrige poster, herunder gebyrer m.v., skal fremgå særskilt af fakturaen med tydelig specificering af posten eller gebyrtypen samt størrelsen heraf.
Specificering af transportydelsen ved afregning af faktisk forbrug § 4. Ved afregning af faktisk forbrug skal fakturaen også indeholde oplysninger om:
 1) Målernummer.
 2) Målerstand for afregningsperiodens start og slut.
 3) Forbrug i perioden ifølge måler.
 4) Korrigeret forbrug.
Specificering af energiydelsen ved a conto afregning § 5. Fakturaen skal som minimum indeholde oplysninger om følgende:
1) Den samlede pris for energiydelsen i afregningsperioden inklusive alle gebyrer, omkostninger, abonnement, moms m.v.
Den samlede pris skal udspecificeres i den gennemsnitlige pris for energiydelsen per kubikmeter og a conto forbrug i perioden.
 2) Afregningsperiode.
 3) Forventet forbrug.
 4) A conto betaling.
 5) Moms.
 6) Dato for fakturering.
 7) Sidste rettidige betalingsdato.
 8) Installationsadresse.
 9) Aftagenummer (EAN-nummer).
 10) Øvrige poster, herunder gebyrer m.v., skal fremgå særskilt af fakturaen med tydelig specificering af posten eller gebyrtypen samt størrelsen heraf.
Specifikation af energiydelsen ved afregning af faktisk forbrug § 6. Ved afregning af faktisk forbrug skal fakturaen også indeholde oplysninger om:
 1) Periodens start og slut.
 2) Periodens forbrug korrigeret for korrektionsfaktor for gaskvalitet.
Specificering ved gasselskabers samfakturering § 7. De i denne bekendtgørelse fastsatte specificeringskrav for transport- og energiydelser finder tillige anvendelse ved gasselskabernes samfakturering, jf. bekendtgørelse nr. 691 af 1. juli 2005 om samfakturering af naturgasleverancer.
Specificering ved fakturering af månedsafregnede forbrugere § 8. Ved fakturering over for forbrugere omfattet af § 1, stk. 4, skal prisen for energiydelsen udspecificeres på elementerne gas, transmission, jf. § 2, nr. 5, og lager, jf. § 2, nr. 4, for så vidt som data er tilgængelige, herunder hvis en udspecificering fremgår af det konkrete aftalegrundlag.
 Stk. 2. Ved fakturering af transportydelsen over for forbrugere omfattet af § 1, stk. 4, skal der desuden oplyses om samlet korrektionsfaktor for gaskvalitet (gastryk, temperatur og brændværdi) eller tilsvarende oplysninger, som giver forbrugeren mulighed for at kontrollere den foretagne korrektion for gaskvalitet.
 Stk. 3. Installationsadresse og aftagenummer (EAN-nummer) skal fremgå tydeligt af fakturaen.
Tilsyns-, sanktions- og klagebestemmelser § 9. Forsyningstilsynet fører tilsyn med gasselskabernes efterlevelse af bestemmelserne i §§ 3-8.
 § 10. Forsyningstilsynet kan meddele påtale eller påbud om at efterleve bestemmelserne i denne bekendtgørelse efter § 47 b, stk. 1, i lov om gasforsyning.
 Stk. 2. Forsyningstilsynets afgørelse kan påklages til Energiklagenævnet efter § 51, stk. 1, i lov om gasforsyning.
§ 11. Medmindre højere straf er forskyldt efter anden lovgivning, straffes med bøde den, der 1) undlader at efterkomme påbud meddelt efter denne bekendtgørelses § 10, eller 2) undlader at efterkomme de i denne bekendtgørelse angivne krav til faktureringsoplysninger samt angivelse af energikilder.
 Stk. 2. Selskaber m.v. (juridiske personer) kan blive pålagt strafansvar efter reglerne i straffelovens kapitel 5.
Ikrafttrædelsesbestemmelse § 12. Bekendtgørelsen træder i kraft den 1. april 2023.
 Stk. 2. Bekendtgørelse nr. 937 af 11. september 2006 om naturgasselskabernes fakturering og specificering af omkostninger overfor modtagere af transport- og energiydelser ophæves.
Forsyningstilsynet, den 1. marts 2023 Carsten Smidt / Susanne Møller Svenssen 1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2009/73/EF af 13. juli 2009 om fælles regler for det indre marked for naturgas og om ophævelse af direktiv 2003/55/EF.
