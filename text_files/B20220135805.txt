Bekendtgørelse om administration af de decentrale erhvervsfremmemidler fra Danmarks Erhvervsfremmebestyrelse I medfør af § 7, stk. 2, og § 8, stk. 5, i lov nr. 1518 af 18. december 2018 om erhvervsfremme fastsættes efter bemyndigelse i henhold til § 1 i bekendtgørelse nr. 1808 af 28. december 2018 om henlæggelse af visse beføjelser efter lov om erhvervsfremme til Erhvervsstyrelsen og afskæring af administrativ rekurs af afgørelser truffet af Erhvervsstyrelsen, Danmarks Erhvervsfremmebestyrelse og bevillingsudvalg nedsat af Danmarks Erhvervsfremmebestyrelse:
Kapitel 1 Indledende bestemmelser § 1. Erhvervsstyrelsen fastsætter regler om krav til projekter, budgetter, regnskaber, rapporter, tilskudsberettigelse, revision, kontrol, evaluering og effektmåling m.v. for projekter, der modtager tilskud fra Danmarks Erhvervsfremmebestyrelse.
Stk. 2. Reglerne gælder for de decentrale erhvervsfremmemidler fra Danmarks Erhvervsfremmebestyrelse.
Bestyrelsen kan i særlige tilfælde, og såfremt det ikke strider mod anden lovgivning, beslutte at fravige reglerne i §§ 2, stk. 2, nr. 2-3, 10, stk. 1, 2 og 4, 11, 12, 15, stk. 2, 16, 19, stk. 2-4, 20, 24, stk. 1, 1. pkt. og 27 i denne bekendtgørelse.
Stk. 3. Erhvervsstyrelsen kan henlægge opgaver ved administrationen af konkrete aktiviteter til en anden offentlig myndighed eller en privat institution.
Administrationsopgaver kan omfatte afgørelsesvirksomhed.
Henlægges de beføjelser, som er nævnt i 1. pkt., til en privat institution, finder forvaltningsloven og lov om offentlighed i forvaltningen anvendelse på institutionens virksomhed med administration af det pågældende område.
Kapitel 2 Danmarks Erhvervsfremmebestyrelses opgaver § 2. Danmarks Erhvervsfremmebestyrelse har til opgave at igangsætte og helt eller delvist finansiere decentrale erhvervsfremmeindsatser.
 Stk. 2. Igangsætningen og finansieringen skal være i overensstemmelse med:
 1) Strategien for den decentrale erhvervsfremmeindsats, jf. lov om erhvervsfremme § 9, stk. 1, nr. 1. Tildeling af midler til lokale og tværgående turismeprojekter skal være i overensstemmelse med den nationale strategi for dansk turisme, der udarbejdes af Det Nationale Turismeforum, jf. lov om erhvervsfremme § 9, stk. 1, nr. 7.
 2) Statslige regler og vejledninger samt øvrigt administrationsgrundlag udstedt af Danmarks Erhvervsfremmebestyrelse, jf. § 6, stk. 1.
 3) Krav og udvælgelseskriterier for modtagelse af tilskud fra Danmarks Erhvervsfremmebestyrelse.
Kapitel 3 Sekretariatet for Danmarks Erhvervsfremmebestyrelses opgaver § 3. Sekretariatet for Danmarks Erhvervsfremmebestyrelse henhører under Erhvervsstyrelsen.
 § 4. Sekretariatet for Danmarks Erhvervsfremmebestyrelse udsteder tilsagn eller afslag på baggrund af Danmarks Erhvervsfremmebestyrelses afgørelser.
 Stk. 2. Sekretariatet er bemyndiget til, uden forelæggelse for Danmarks Erhvervsfremmebestyrelse, at give afslag på ansøgninger, der ikke opfylder de formelle krav i en ansøgningsrunde, at give afslag på ansøgninger, der modtages uden for de annoncerede ansøgningsrunder, samt at give afslag på ansøgninger, der indsendes efter ansøgningsfristen i en annonceret ansøgningsrunde.
 Stk. 3. Danmarks Erhvervsfremmebestyrelse kan i dennes forretningsorden bemyndige sekretariatet til, uden forelæggelse for bestyrelsen, at træffe afgørelse om tillægsbevilling på op til 10 pct. af et projekts tilskudsbeløb, dog maksimalt 500.000 kr.
 § 5. Sekretariatet for Danmarks Erhvervsfremmebestyrelse udarbejder et tilsagn til de ansøgere, der opnår tilskud, med angivelse af bl.a. tilskudsbeløbets størrelse, det godkendte projektbudget samt vilkår for tilskuddet.
Stk. 2. Tilsagnet er accepteret, når sekretariatet for Danmarks Erhvervsfremmebestyrelse har modtaget tilsagnsmodtagers accept ved underskrift af tilsagnet af den eller de tegningsberettigede.
Sekretariatet for Danmarks Erhvervsfremmebestyrelse kan kræve, at accepten sendes digitalt bl.a. via de it-systemer, som sekretariatet stiller til rådighed.
Accepten skal være modtaget inden for den i tilsagnet angivne frist.
Sekretariatet for Danmarks Erhvervsfremmebestyrelse kan i særlige tilfælde tillade, at accepten modtages efter den i tilsagnet fastsatte frist.
 Stk. 3. Tilsagnsmodtager forpligter sig ved sin accept til at gennemføre projektet i henhold til ansøgningen, oplysninger givet under ansøgningens behandling samt de vilkår, der er knyttet til tilsagnet.
 § 6. Sekretariatet for Danmarks Erhvervsfremmebestyrelse er bemyndiget til at udarbejde administrationsgrundlag, herunder fx vilkår og vejledninger, uden forelæggelse for Danmarks Erhvervsfremmebestyrelse.
Stk. 2. Sekretariatet er bemyndiget af Danmarks Erhvervsfremmebestyrelse til at udarbejde annonceringsmateriale til ansøgningsrunder.
Sekretariatet kan fastsætte frister for indsendelse af ansøgninger.
Såfremt en ansøgning fremsendes efter fristen i henhold til 2. pkt., kan sekretariatet afvise ansøgningen, hvis forsinkelsen har betydning, herunder i tidsmæssig henseende, for vurderingen af øvrige ansøgninger modtaget inden for tidsfristen.
Kapitel 4 Generelle krav til projekter og tilsagnsmodtager § 7. Tilsagnsmodtager skal have den fornødne faglige, økonomiske og organisatoriske kapacitet til at gennemføre projektet.
 Stk. 2. Tilsagnsmodtager er den ansvarlige partner, der underskriver tilsagnet, og som administrerer projektet på alle partneres vegne, og dermed er ansvarlig for projektets gennemførelse.
 Stk. 3. Tilsagnsmodtager skal kunne dokumentere, at enhver økonomisk partner ved indtrædelse i projektet orienteres om, at de indgår i et projekt medfinansieret af decentrale erhvervsfremmemidler tildelt af Danmarks Erhvervsfremmebestyrelse, samt at deres udgifter og oplysninger indberettes til Erhvervsstyrelsen med henblik på at udløse tilskud i projektet.
 Stk. 4. Udbetaling af tilskud sker som udgangspunkt til tilsagnsmodtagers NemKonto, medmindre tilsagnsmodtager har anmodet om udbetaling til anden konto eller ved transporterklæring helt eller delvist har overført sit tilskud til en anden modtager (transporthaver).
 § 8. Sekretariatet for Danmarks Erhvervsfremmebestyrelse kan forlange, at skriftlig kommunikation, herunder indsendelse af ansøgninger, projektbudgetter, afrapporteringer, perioderegnskaber, endeligt projektregnskab, slutrapporter, revisionserklæringer, regnskabsmateriale, effektmålings- og evalueringsoplysninger m.v., jf. §§ 24-29, skal foregå digitalt bl.a. via de skabeloner og it-systemer, som sekretariatet stiller til rådighed.
 § 9. Hvis der indgår statsstøtte i et projekt, og der samtidig indgår kommunale midler i projektets budget og regnskab, skal der udarbejdes adskilte regnskaber mellem tilskud fra Danmarks Erhvervsfremmebestyrelse og tilskud fra kommuner.
 Stk. 2. Sekretariatet for Danmarks Erhvervsfremmebestyrelse kan ved indsendelse af regnskab eller udbetalingsanmodning forlange, at projektet fremviser dokumentation for adskillelsen af regnskaber, jf. stk. 1. Adskillelsen af regnskaberne skal påses af projektets revisor ved alle revisorpåtegnede regnskaber.
Budgetter og resultater § 10. Sekretariatet for Danmarks Erhvervsfremmebestyrelse fastsætter en kontoplan med tilskudsberettigede udgiftstyper, jf. § 15, stk. 2. Ansøger skal anvende denne kontoplan ved budgetforslag og afrapporteringer.
 Stk. 2. Projektbudgettet skal indeholde alle projektrelaterede udgifter og indtægter, tilskud fra Danmarks Erhvervsfremmebestyrelse og øvrig finansiering.
Stk. 3. Alene nettoudgifter er tilskudsberettigede.
Indtægter i projektperioden, herunder eventuel rabat, bonus, indtægt ved salg af tilskudsfinansierede materialer, udstyr eller andre aktiver (herunder immaterielle), skal i forbindelse med et projekt oplyses og fratrækkes i tilskudsberettigede udgifter.
Stk. 4. Af projektbudgettet skal det fremgå, hvordan projektet forventes finansieret.
Samtlige finansieringsposter skal indgå fuldt ud.
De samlede budgetterede udgifter skal svare til finansieringen, og finansieringskilderne skal være angivet.
Tilskuddet fra Danmarks Erhvervsfremmebestyrelse må ikke bevirke, at der opnås overskud ved finansieringen af projektet.
§ 11. Ansøger skal opstille periodeopdelte budgetter fordelt på år med enten projektets ansøgningsdato eller faktiske startdato som udgangspunkt.
Disse skal være akkumulerede således, at sidste periodeopdelte budget svarer til det totale projektbudget.
De periodeopdelte budgetter skal omfatte både udgifter, indtægter og finansiering.
 Stk. 2. Sekretariatet for Danmarks Erhvervsfremmebestyrelse kan fastlægge en anden periodisering for budgetter end den anførte.
§ 12. Ansøger skal beskrive en klar og logisk sammenhængende effektkæde for projektet, dvs. sammenhængen mellem det enkelte projekts 1) aktiviteter, 2) output og 3) resultater.
 Stk. 2. Ansøger skal endvidere opstille målbare indikatorer for projektets output og resultater samt beskrive, hvordan projektet i løbet af projektperioden vil følge op på, om målene opfyldes.
 Stk. 3. Sekretariatet for Danmarks Erhvervsfremmebestyrelse kan forlange, at ansøger opstiller mål for de i stk. 2 nævnte indikatorer periodiseret på år med enten projektets ansøgningsdato eller faktiske startdato som udgangspunkt.
 Stk. 4. Danmarks Erhvervsfremmebestyrelse kan fastsætte, at bestemte output- og resultatindikatorer skal anvendes af ansøger.
Kapitel 5 Projektændringer § 13. Sekretariatet for Danmarks Erhvervsfremmebestyrelse tager stilling til anmodninger om projektændringer.
Sekretariatet kan af egen drift forelægge anmodninger om væsentlige projektændringer for Danmarks Erhvervsfremmebestyrelse.
 Stk. 2. Tilsagnsmodtager skal straks underrette sekretariatet, hvis de planlagte aktiviteter forsinkes væsentligt, eller hvis der sker væsentlige ændringer i de forudsætninger, der lå til grund for tilsagnet, eller hvis de vilkår, hvorpå tilskuddet er givet, i øvrigt ikke vil kunne overholdes.
 Stk. 3. Ændringer i projektets stamoplysninger skal skriftligt meddeles sekretariatet.
Kapitel 6 Bortfald og tilbagebetaling af tilskud § 14. Tilskuddet kan bortfalde helt eller delvist, og et allerede udbetalt tilskud kan kræves tilbagebetalt helt eller delvist eventuelt med tillæg af renter, hvis:
 1) Ansøger har givet urigtige eller vildledende oplysninger eller fortiet oplysninger af betydning for ansøgningen og tilsagnet.
 2) Betingelserne for at yde tilsagn ikke længere er til stede, herunder bl.a. hvis tilsagnsmodtager eller partnere forsømmer deres forpligtelser, herunder overtræder de gældende regler og vilkår for tilsagnet.
 3) Projektet ikke gennemføres i overensstemmelse med de godkendte planer og betingelser, herunder at projektet ikke når de forudsatte mål for output og resultater.
 4) Der i øvrigt uberettiget er modtaget tilskud.
 5) Der ikke rettidigt er indsendt statusrapporter, herunder slutrapport eller afsluttende regnskab.
 6) Vilkårene i det accepterede tilsagn ikke er overholdt.
 7) Forudsætningerne for tilsagn er væsentligt ændrede, f.eks. at tilsagnsmodtager eller økonomiske partnere går konkurs, træder i likvidation, tages under rekonstruktionsbehandling, afhændes, eller hvis der foretages udlæg eller arrest hos tilsagnsmodtager eller økonomiske partnere.
 8) Der i øvrigt foreligger omstændigheder, som gør, at tilskuddet ikke kan udbetales.
 9) De gældende regler ikke overholdes.
Stk. 2. Sekretariatet for Danmarks Erhvervsfremmebestyrelse kan bestemme, at bortfald af tilskud efter stk. 1 fastsættes forholdsmæssigt under hensyn til proportionalitetsprincippet samt til art og betydning af tilsagnsmodtagers tilsidesættelse af tilsagnsmodtagers forpligtelser.
Følgende satser kan anvendes:
 1) Ved alvorlige tilsidesættelser af tilsagnsmodtagers forpligtelser fastsat i denne bekendtgørelse eller i tilsagnets vilkår, herunder gentagne forsømmelser: Op til 100 pct. af det samlede tilskud.
 2) Ved mindre alvorlige tilsidesættelser af tilsagnsmodtagers forpligtelser fastsat i denne bekendtgørelse eller i tilsagnets vilkår: Op til 50 pct. af det samlede tilskud.
 Stk. 3. Sekretariatet for Danmarks Erhvervsfremmebestyrelse kan i særlige tilfælde beslutte, at de i stk. 2 nævnte satser ikke finder anvendelse.
Kapitel 7 Tilskudsberettigede udgifter § 15. Der kan kun medtages tilskudsberettigede udgifter i perioderegnskaberne og i det endelige projektregnskab.
Det er en forudsætning for tilskudsberettigelse, at en given udgift er relevant for det projekt, hvortil der ydes tilskud.
Alle udgifter skal være afholdt og betalt for at kunne medtages i regnskaberne, der danner grundlag for udbetaling af tilskud.
 Stk. 2. Medmindre Danmarks Erhvervsfremmebestyrelse bestemmer andet, jf. § 1, stk. 2, kan der gives tilskud til følgende udgiftstyper:
 1) Lønudgifter.
 2) Ekstern konsulentbistand.
 3) Anlæg, maskiner og udstyr, jf. § 19.
 4) Revision.
 5) Evaluering, jf. § 34.
 6) Annonceringsudgifter.
 7) Udgifter til rejser, kost og logi, dog ikke udgifter til intern fortæring.
 8) Ikke refunderbar moms.
 9) Udgifter til køb af patenter, knowhow og licenser.
 10) Udgifter til certificeringer.
 11) Udgifter til køb af bygninger.
 12) Udgifter til køb af jord.
 13) Udgifter til køb af materialer.
 14) Overhead af lønudgifter, jf. § 20.
 Stk. 3. Danmarks Erhvervsfremmebestyrelse eller sekretariatet for Danmarks Erhvervsfremmebestyrelse kan fastsætte begrænsninger for medtagelse af udgifter, jf. stk. 2.
 Stk. 4. Uanset stk. 1, kan udgifter i forbindelse med revision af slutregnskab til revisor og/eller udgifter i forbindelse med slutevaluering, såfremt sekretariatet for Danmarks Erhvervsfremmebestyrelse har stillet krav om slutrevision og/eller slutevaluering, behandles som udgifter, som modtagerne har betalt i forbindelse med gennemførelsen af projekterne, uagtet at disse afholdes og/eller betales efter projektets slutdato.
§ 16. Ved anvendelse af løn som tilskudsberettiget udgift kan der enten anvendes medarbejderens faktiske timeløn, jf. stk. 2, eller en af sekretariatet fastsat standardsats, ganget med det antal timer, der anvendes på projektet.
Standardsatsen reguleres én gang om året pr. 1. januar med indeks for pris- og lønudviklingen.
Stk. 2. Ved anvendelse af faktisk løn (den faktiske timeløn ganget med det antal timer, som anvendes på projektet) beregnes timelønnen for månedslønnede medarbejdere efter administrationsgrundlaget udsendt af sekretariatet for Danmarks Erhvervsfremmebestyrelse.
Den beregnede løn kan ikke overstige den udbetalte løn.
Medarbejderens lønoplysninger skal løbende dokumenteres og registreres.
Anvendelse af faktisk løn kan alene medtages ved anvendelse af arbejdsbeskrivelse, jf. stk. 3. Sekretariatet kan fastsætte nærmere krav til anvendelse af løn som tilskudsberettiget udgift.
Stk. 3. For medarbejdere, der helt eller delvist er fast tilknyttet et eller flere projekter i en periode, kan dokumentation for den anvendte tid på projektet ske i form af en skriftlig arbejdsbeskrivelse.
I arbejdsbeskrivelsen skal medarbejderens faste ugentlige arbejdstid, tidsforbrug på det enkelte projekt og arbejdsopgaver i projektet, være angivet samt om medarbejderens tid/løn indgår som faktisk løn eller standardsats i projektet.
Arbejdsbeskrivelsen skal være dateret og underskrevet fysisk eller elektronisk af medarbejderen og arbejdsgiveren eller projektlederen.
Lønudgifterne kan først medtages i projektregnskabet fra den dato, hvor aftalen eller tillægget er signeret.
Stk. 4. Ved anvendelse af standardsats, jf. stk. 1, hvor medarbejderen ikke helt eller delvist er fast tilknyttet et eller flere projekter i en periode, skal der etableres en opgørelse fordelt pr. medarbejder med opgørelsen af timer, der medtages i projektet, specificeret pr. arbejdsopgave m.v. pr. dag, der skal dokumenteres over for projektets revisor.
Sekretariatet for Danmarks Erhvervsfremmebestyrelse har mulighed for at udbede sig dokumentation under og efter projektperioden, hvis det vurderes at være nødvendigt.
 Stk. 5. Der kan ikke indgå nogen former for naturalier i de direkte lønudgifter, herunder ulønnet arbejde, der er en naturalydelse, jf. dog stk. 6.
Stk. 6. For iværksættere og virksomhedsejere, der ikke udtager løn til sig selv, kan der i stedet for faktisk løn, jf. stk. 2, anvendes samme standardsats, som i stk. 1. De tilskudsberettigede udgifter beregnes som det antal timer, der anvendes på projektet ganget med standardsatsen.
Reglerne om dokumentation i stk. 4 og timeantal i stk. 8 finder tilsvarende anvendelse i disse tilfælde.
Stk. 7. Danmarks Erhvervsfremmebestyrelse kan beslutte, at Godkendte Teknologiske Serviceinstitutter (GTS) kan anvende en anden standardsats end den i stk. 1 nævnte, såfremt en sådan standardsats anvendes under andre statslige støtteordninger.
Ved anvendelse af denne standardsats kan GTSerne ikke medtage andre direkte udgifter eller overhead, jf. § 20, stk. 2. Danmarks Erhvervsfremmebestyrelse kan fastsætte de nærmere krav til anvendelse af standardsatsen i dette stykke i projektets tilsagn.
 Stk. 8. Der kan ikke medtages mere end 160,33 timer pr. måned for en medarbejder.
 § 17. Tilsagnsmodtager og økonomiske partnere skal overholde reglerne i udbudsloven1) og tilbudsloven2), hvis de er omfattet heraf.
 Stk. 2. Tilsagnsmodtager og økonomiske partnere skal overholde principperne om sund finansforvaltning og sparsommelighed.
Stk. 3. Tilsagnsmodtager og økonomiske partnere skal sikre, at alle indkøb af varer, tjenesteydelser, anlæg og andre anskaffelser er foretaget på markedsmæssige vilkår uanset indkøbets størrelse.
Ved enkeltstående og samlede indkøb for 50.000 kr. og derover skal tilsagnsmodtagere og økonomiske partnere dokumentere korrekt markedsafsøgning.
 Stk. 4. Ved manglende overholdelse af reglerne om markedsafsøgning kan sekretariatet for Danmarks Erhvervsfremmebestyrelse foretage en skønsmæssig korrektion af tilskudsgrundlaget.
 § 18. Prisen for en given ydelse må ikke være bestemt af fx sammenfald af interesser mellem sælger og køber.
Stk. 2. Afregning af udgifter mellem parter, hvor der ikke er uafhængighed, skal ske til kostpris.
Ved kostpris forstås, at sælger ikke må beregne sig en fortjeneste på den leverede vare, tjenesteydelse, bygning eller jord.
§ 19. For anlæg, maskiner, udstyr, patenter og knowhow, jf.§ 15, stk. 2, der kun anvendes i en del af anskaffelsens livscyklus, kan alene afskrivningsudgifter i projektperioden medtages i budgettet.
Den regnskabsmæssige afskrivning skal opgøres og indregnes efter almindelig god regnskabspraksis som fx fastsat i Finansministeriets Økonomisk Administrativ Vejledning og årsregnskabsloven3).
 Stk. 2. For anlæg, maskiner, udstyr, patenter og knowhow, jf.  § 15, stk. 2, hvor tilskuddet gives til finansiering af hele anskaffelsesudgiften, og der med tilskuddet foretages fuld og endelig afregning af anskaffelsen, er der ikke krav om tilbagebetaling ved projektafslutning, hvis det samlede anskaffelsesbeløb for projektets indkøbte tilskudsstøttede anlæg, maskiner, udstyr, patenter og knowhow er mindre end 10.000 kr.
Stk. 3. For anlæg, maskiner, udstyr, patenter og knowhow jf. § 15, stk. 2, hvor tilskuddet gives til finansiering af hele anskaffelsesudgiften, og tilskuddet udelukkende har til formål at dække anlægsudgiften i projektperioden, skal den regnskabsmæssigt nedskrevne værdi ved projektperiodens slutning opgøres.
Tilsagnsgiver kan modregne i eventuelle tilbageholdte tilskudsmidler med et beløb svarende til den nedskrevne værdi, eller myndigheden kan kræve hel eller delvis tilbagebetaling af det modtagne tilskud med et beløb svarende til den nedskrevne værdi.
Dette gælder dog ikke for indkøbte tilskudsstøttede anlæg, maskiner, udstyr, patenter og knowhow, der er omfattet af stk. 2.
 Stk. 4. Afskrivningsudgifter på finansielle aktiver samt på jord, bygninger og eksisterende udstyr, anlæg og maskiner er ikke tilskudsberettigede.
 § 20. Udgiftstypen overhead er et udokumenteret tillæg, som udregnes på baggrund af en procentsats af de direkte lønudgifter og anvendes til dækning af projektrelevante udgifter, der ikke er direkte tilskudsberettigede efter § 15.
 Stk. 2. Overheadsatsen udgør 18 pct. af de direkte lønudgifter til øvrige medarbejdere, dog med undtagelse af stk. 3 samt ansatte på GTS-institutter, jf. § 16 stk. 7, hvor overhead er indregnet som en del af den fastsatte timesats.
 Stk. 3. Overheadsatsen udgør 44 pct. af de direkte lønudgifter til medarbejdere, som er ansat hos universiteter, erhvervsakademier, professionshøjskoler og maritime uddannelsesinstitutioner m.fl., og som deltager med ikke-kommercielle forskningsaktiviteter.
 Stk. 4. Danmarks Erhvervsfremmebestyrelse kan fastsætte nærmere krav til hvilke udgiftstyper, der kan dækkes af overhead.
Kapitel 8 Revision § 21. Perioderegnskaber og slutregnskab med anmodning om udbetaling af 500.000 kr. eller derover skal revideres og attesteres af en godkendt revisor i overensstemmelse med internationalt anerkendte revisionsstandarder og god offentlig revisionsskik, samt efter den revisionsinstruks, der er vedlagt tilsagnet.
Det gælder også ved anmodninger om mindre udbetalinger på baggrund af afholdte og betalte udgifter, når disse udbetalinger akkumuleret overstiger 500.000 kr.
Projekter med tilsagn under 500.000 kr. skal ved afslutning indsende en ledelseserklæring.
 Stk. 2. Ved anmodning om udbetalinger, der akkumuleret overstiger 500.000 kr., skal det reviderede regnskab forsynes med en revisorpåtegning, hvoraf det skal fremgå, at regnskabet er revideret i overensstemmelse med den revisionsinstruks, der er vedlagt tilsagnet.
§ 22. For statsinstitutioner underlagt Rigsrevisionens revisionskompetence skal perioderegnskaber og slutregnskabet alene vedlægges en erklæring fra tilsagnsmodtagers ledelse eller en revisionserklæring.
Der skal anvendes den ledelseserklæringsskabelon, som er vedlagt tilsagnet.
 § 23. Efter markedsafsøgning vælger tilsagnsmodtager selv sin revisor, jf. § 17, stk. 3. Skifter projektet revisor i projektperioden, har tilsagnsmodtager pligt til straks at underrette sekretariatet for Danmarks Erhvervsfremmebestyrelse.
Afrapporteringer og perioderegnskaber § 24. Tilsagnsmodtager skal som minimum indsende afrapportering en gang årligt i hele projektets levetid, i overensstemmelse med periodiseringen aftalt jf. § 11, stk. 1. Tilsagnsmodtager kan efter aftale med sekretariatet indsende afrapportering mere end en gang årligt.
Afrapporteringen skal ske efter nærmere anvisning fra sekretariatet for Danmarks Erhvervsfremmebestyrelse.
Afrapporteringen skal fremsendes på det anviste tidspunkt og skal bl.a. indeholde:
 1) En beskrivelse af, hvordan projektet er gennemført i den pågældende periode i henhold til ansøgningen, det godkendte projektbudget og det accepterede tilsagn.
 2) En opgørelse af projektets realiserede output samt realiserede/forventede resultater.
 3) En oversigt med CVR-nummer og P-nummer over projektpartnere, deltagende virksomheder/personer og statsstøttemodtagere.
 4) Et akkumuleret regnskab fra projektets start til opgørelsestidspunktet.
 Stk. 2. Hvis der er væsentlige ændringer i forhold til det godkendte budget, skal tilsagnsmodtager fremsende et revideret budget til sekretariatet til forhåndsgodkendelse, jf. dog stk. 3.
Stk. 3. Afvigelser på en godkendt budgetteret udgiftspost på mindre end 20 pct., dog maksimalt 400.000 kr., af den pågældende udgiftspost, kræver ikke forhåndsgodkendelse, når afvigelsen ikke fører til, at projektets samlede godkendte budgetramme ændres.
Sekretariatet skal dog orienteres herom ved afrapportering.
 Stk. 4. Sekretariatet for Danmarks Erhvervsfremmebestyrelse kan pålægge tilsagnsmodtager at indsende afrapportering hyppigere end angivet i stk. 1 og i tilsagnet, såfremt der ikke er tilstrækkelig fremdrift i projektet.
 § 25. Regnskabet skal opdeles på samme udgifts-, indtægts- og finansieringsposter som det budget, der ligger til grund for tilsagnet med eventuelle senere ændringer godkendt af sekretariatet for Danmarks Erhvervsfremmebestyrelse.
§ 26. Indtægter og udgifter skal opgøres på separate kontolinjer.
Hvis der er indtægter i projektet, skal disse fratrækkes de tilskudsberettigede udgifter i regnskabet.
 § 27. Regnskaber fra projektets økonomiske partnere skal overholde relevante bestemmelser i §§ 15-20 og attesteres af partnerens projekt- eller regnskabsansvarlige ved fremsendelse til tilsagnsmodtager, som er ansvarlig for at udarbejde et fælles konsolideret regnskab, hvor alle projektets tilskudsberettigede udgifter er medtaget.
§ 28. Regnskaber skal attesteres af tilsagnsmodtagers projekt- eller regnskabsansvarlige.
Hvis der er stillet krav om revisorpåtegning i tilsagnet, skal slutregnskabet endvidere attesteres og revideres af revisor, og revisorpåtegning og revisionsberetning udfærdiges i henhold til den revisionsinstruks, der er vedlagt tilsagnet.
Slutafrapportering § 29. Tilsagnsmodtager skal senest to måneder efter afslutningen af projektet indsende en slutrapport, et revisorpåtegnet slutregnskab samt revisionsberetning til sekretariatet for Danmarks Erhvervsfremmebestyrelse.
Slutafrapporteringen skal ske efter nærmere anvisning fra sekretariatet for Danmarks Erhvervsfremmebestyrelse.
Slutrapporten skal bl.a. indeholde:
 1) En beskrivelse af forløbet i projektet sammenholdt med projektets oprindelige formål og hovedaktiviteter.
 2) En beskrivelse af de realiserede output samt realiserede/forventede resultater sammenholdt med projektets godkendte måltal.
 3) En oversigt med CVR-nummer og P-nummer over projektpartnere, deltagende virksomheder/personer og statsstøttemodtagere.
 4) Et samlet afsluttende regnskab for projektet.
 Stk. 2. Er det samlede tilsagn om tilskud under 500.000 kr., skal der alene indsendes slutrapport, jf. stk. 1, slutregnskab samt ledelseserklæring.
Kapitel 9 Udbetaling § 30. Udbetaling af tilskud sker i overensstemmelse med tilsagnet og beregnes som de godkendte, tilskudsberettigede udgifter ganget med projektets godkendte støtteprocent, fratrukket evt. tidligere udbetalinger (uden indregning af eventuelt forskud) og evt. indtægter, så længe grænsen for 10 pct. tilbagehold ikke er nået, jf. stk. 4.
Stk. 2. Medmindre andet fremgår af tilsagnet, udbetales tilskudsbeløbene, når sekretariatet for Danmarks Erhvervsfremmebestyrelse har taget stilling til og godkendt perioderegnskaber og afrapporteringer eller det endelige projektregnskab og slutrapport samt revisors erklæringer eller ledelseserklæring og har konstateret, at tilsagnsvilkårene er opfyldt.
Sekretariatet kan beslutte at udbetale tidligere end fastsat i tilsagnet.
Stk. 3. Tilsagnsmodtager kan anmode sekretariatet for Danmarks Erhvervsfremmebestyrelse om forskudsudbetaling på maksimalt 30 pct. af tilskudsbeløbet, dog maksimalt 2.000.000 kr.
Tilsagnsmodtagere, som er enten en virksomhed med mere end 250 årsværk, en statslig aktør, kommune eller region, kan ikke modtage en forskudsudbetaling.
 Stk. 4. 10 pct. af tilskudsbeløbet kan først udbetales, når projektet er afsluttet og sekretariatet for Danmarks Erhvervsfremmebestyrelse har modtaget, behandlet og godkendt en slutafrapportering, jf. § 29.
Kapitel 10 Information, evaluering og effektmåling § 31. Tilsagnsmodtager og økonomiske partnere skal bl.a. ved brug af logoet for Danmarks Erhvervsfremmebestyrelse informere offentligheden om, at projektet er iværksat med tilskud fra Danmarks Erhvervsfremmebestyrelse.
Forpligtelsen gælder projektets kommunikation på hjemmeside, i pressen og på sociale medier.
 Stk. 2. Tilsagnsmodtager og partnere skal informere offentligheden om projektets indhold og resultater.
 § 32. Tilsagnsmodtager og partnere er forpligtede til at annoncere erhvervsrettede tilbud, som projektet får støtte til, på den fællesoffentlige digitale platform Virksomhedsguiden i overensstemmelse med reglerne herom.
§ 33. Til brug for en vurdering af projekternes aktiviteter, output og resultater, jf. § 12, stk. 1, samt det økonomiske og samfundsmæssige udbytte af de støttede foranstaltninger, skal tilsagnsmodtager og partnere under gennemførelsen og efter afslutningen afgive oplysninger om de af projektet opnåede output og resultater sammenholdt med de oprindelige målsætninger for output og resultater.
Oplysningerne afgives til sekretariatet for Danmarks Erhvervsfremmebestyrelse.
Sekretariatet kan forlange, at materialet skal overføres digitalt, jf. § 8.
 Stk. 2. Til brug for en vurdering af projekternes resultater, jf. § 12, stk. 1, samt det økonomiske og samfundsmæssige udbytte af de støttede foranstaltninger skal tilsagnsmodtager og partnere under gennemførelsen af projektet oplyse CVR-nummer og P-nummer for projektets økonomiske partnere, statsstøttemodtagere og øvrige virksomheder, som projektet kan have en effekt på.
Stk. 3. Tilsagnsmodtager og økonomiske partnere er forpligtede til at stille sig til rådighed for sekretariatet for Danmarks Erhvervsfremmebestyrelse samt en ekstern evaluator, hvis projektet er omfattet af § 34, stk. 1, i forbindelse med opsamling af erfaringer og resultater af det gennemførte projekt.
Denne forpligtelse gælder både under og efter projektperioden.
§ 34. Alle projekter, som modtager 3.000.000 kr. eller mere i tilskud fra Danmarks Erhvervsfremmebestyrelse, skal midtvejsevalueres af en ekstern evaluator, medmindre bestyrelsen beslutter andet.
Den eksterne evaluator udpeges af sekretariatet.
 Stk. 2. Danmarks Erhvervsfremmebestyrelse kan beslutte, at et projekt også skal slutevalueres, at projekter, som modtager mindre end 3.000.000 kr. i tilskud, skal midtvejs- og/eller slutevalueres, samt at evalueringen skal udvides i forhold til standardevalueringen.
Stk. 3. Udgiften til de obligatoriske midtvejsevalueringer, jf. stk. 1, skal afholdes af tilsagnsmodtager og indgå i projektets godkendte budget og regnskab.
Udgiften til de i stk. 2 nævnte ydelser afholdes af Danmarks Erhvervsfremmebestyrelse.
Stk. 4. Tilsagnsmodtager kan vælge at få foretaget en midtvejs-, en slutevaluering og/eller udvidelse af en allerede aftalt evaluering, såfremt det ikke indgår i ovenstående.
I det tilfælde er tilsagnsmodtager forpligtet til at anvende den fælles evaluator, og udgifterne til ydelserne kan indgå i projektets godkendte budget og regnskab.
Kapitel 11 Bilagsopbevaring, kontrol og tilsyn med projekter § 35. Sekretariatet for Danmarks Erhvervsfremmebestyrelse har med henblik på revision, kontrol og evaluering ret til at indhente og gennemgå alle relevante oplysninger (inkl. regnskabsbilag, timeregistreringsskemaer, mv.) om projektet.
 § 36. For projekter, hvori der ikke indgår statsstøtte, skal alle rapporter og alt regnskabsmateriale m.v. opbevares i fem år efter den dato, hvor der er foretaget slutafregning over for projektet på baggrund af det endelige projektregnskab.
 Stk. 2. For projekter, hvori der indgår statsstøtte, skal alle rapporter og alt regnskabsmateriale m.v. opbevares i overensstemmelse med EUs statsstøtteregler.
 § 37. Sekretariatet eller den, som sekretariatet bemyndiger hertil, kan på stedet mod behørig legitimation uden retskendelse kontrollere de projekter, der har opnået tilskud fra Danmarks Erhvervsfremmebestyrelse, jf. § 22, stk. 3 i lov nr. 1518 af 18. december 2018 med senere ændringer.
 Stk. 2. Ud over de i stk. 1 nævnte myndigheders kontrol af projekterne kan repræsentanter fra Rigsrevisionen, andre enheder i centraladministrationen eller den, som sekretariatet bemyndiger hertil, kontrollere projekterne.
 Stk. 3. Til brug for kontrol kan sekretariatet indhente de fornødne oplysninger hos skattemyndighederne og andre offentlige myndigheder.
 § 38. Tilsagnsmodtager og økonomiske partnere skal efter anmodning stille alle relevante rapporter og alt regnskabsmateriale m.v. til rådighed for kontrol og revision.
 Stk. 2. Kontrol kan finde sted så længe som projektets rapporter og regnskabsmateriale m.v. skal opbevares, jf. § 36.
Kapitel 12 Ikrafttræden § 39. Bekendtgørelsen træder i kraft den 1. oktober 2022.
 Stk. 2. Bekendtgørelse nr. 914 af 12. maj 2021 om administration af de decentrale erhvervsfremmemidler fra Danmarks Erhvervsfremmebestyrelse ophæves.
 Stk. 3. Bekendtgørelsen finder ikke anvendelse på igangværende projekter og ansøgninger indgivet før bekendtgørelsens ikrafttræden, jf. dog stk. 4. For sådanne projekter og ansøgninger finder de hidtil gældende regler anvendelse.
 Stk. 4. Igangværende projekter eller ansøgninger indgivet før bekendtgørelsens ikrafttræden kan efter tilsagnsmodtagers eller ansøgers anmodning overgå til reglerne i denne bekendtgørelse pr. 1. oktober 2022. Sekretariatet for Danmarks Erhvervsfremmebestyrelse skal have modtaget en sådan anmodning senest den 31. december 2022.
Erhvervsstyrelsen, den 26. september 2022 Niels May Vibholt / Pernille von Lillienskjold 1) Jf. lov nr. 1564 af 15. december 2015 af udbudsloven med senere ændringer.
 2) Jf. lov nr. 1410 af 7. december 2007 af tilbudsloven med senere ændringer.
 3) Jf. lovbekendtgørelse nr. 648 af 15. juni 2006 af bogføringsloven med senere ændringer.
