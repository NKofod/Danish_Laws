 En virksomhed, der var godkendt som uddannelsessted, antog en elev.
 Uddannelsesaftalen blev indgået med virkning fra 15. december 1986.
Efter en fornyet besigtigelse af virksomheden, bestemte det faglige  

 udvalg, at virksomheden ikke længere kunne godkendes som eneuddannelsessted.  

 Denne meddelelse fremkom i skrivelse dateret den 13. marts 1986. Kort tid  

 efter modtagelsen af denne meddelelse, men efter udløbet af prøvetiden, blev  

 eleven opsagt, som følge af det faglige udvalgs ændring af virksomhedens  

 godkendelse som uddannelsessted.
Nævnet fandt, at tilbagekaldelse af en  

 meddelt godkendelse kun kan ske under helt ekstraordinære forhold, og normalt  

 kun efter forudgående vejledning af virksomheden.
Et flertal af nævnet ville  

 herefter ikke tillægge eleven erstatning for uberettiget bortvisning.
Dissens  

 for, at virksomheden skulle bære risikoen for ændringen af godkendelsen med  

 den konsekvens, at eleven var berettiget til erstatning.
 Udskrift af protokol for nævnet til behandling af tvistigheder mellem  

 efg-elever og praktikvirksomheder.
I nævnet til behandling af tvistigheder mellem efg-elever og  

 praktikvirksomheder er der den 15. november 1988 på grundlag af vedtagelse i  

 nævnsmøde den 27. september 1988 i sag nr. 18/1987: Efg-elev A mod Restaurant  

 B v/restauratør C (levnedsmiddelområdet - kokkefaget) afsagt følgende KENDELSE: Mellem klageren, efg-elev A, adr., x-by, født den 17. juli 1969,  

 og indklagede Restaurant B v/restauratør C, adr., x-by, blev der den 1.  

 december 1986 oprettet en uddannelsesaftale, hvorefter klageren på Restaurant  

 B skulle uddannes inden for kokkefaget med uddannelsesperiode fra den 15.  

 december 1986 til den 4. april 1990. Aftalen er pr. 15. maj 1987 bragt til  

 ophør af indklagede med den begrundelse, at virksomheden ikke længere kunne  

 godkendes som uddannelsessted uden kombinationsaftale.
 Ved klageskrift af 8. september 1987 har klageren indbragt sagen for  

 nævnet med påstand om, at indklagede tilpligtes at betale principalt 60.000  

 kr., subsidiært 40.000 kr., mere subsidiært et mindre beløb efter nævnets  

 skøn, alt med renter 6% over den til enhver tid gældende officielle diskonto  

 fra den 15. maj 1987 til betaling sker samt sagens omkostninger.
 Indklagede har påstået frifindelse.
Det fremgår af sagen, at indklagede virksomhed den 28. oktober 1986  

 uanmeldt blev besigtiget af repræsentanter for Det faglige Kokkeudvalg.
Ved  

 besigtigelsen blev det konstateret, at følgende råvarer var til stede: Frisk  

 fisk, skaldyr, højreb, oksesteg, kalvekølle, lam, 1/2 gris, andre kødstykker  

 og friske grøntsager, ligesom der forefandtes grundsupper og blev fremstillet  

 desserter.
Det er i besigtigelsesrapporten yderligere anført, at anvendelsen  

 af dybfrost og halvfabrikata (suppe, sauce, desserter) var lille, og at der  

 var mange bestillinger i ordrebogen.
Der var beskæftiget 2 faguddannede kokke  

 i køkkenet.
Virksomheden blev indstillet til godkendelse efter sædvanlige  

 regler.
 Herefter blev virksomheden godkendt som lærested ved følgende skrivelse af  

 5. november 1986 fra Hotel- og Restaurationsfagenes Fællesudvalg for  

 Lærlingesager:
»Deres ansøgning om lærestedsgodkendelse i kokkefaget har været  

 forelagt Det Faglige Kokkeudvalg til udtalelse, og udvalget har suppleret sin  

 bedømmelse med en faglig besigtigelse af virksomheden.
Udvalget kan herefter  

 godkende virksomheden som lærested i kokkefaget efter de sædvanlige regler,  

 hvilket vil sige 2 lærlinge/elever pr. fuldtidsbeskæftiget faglært kok med  

 dansk svendebrev ansat på helårsbasis, samt 1 lærling/elev for indehaveren,  

 såfremt denne selv er faglært og indgår i fast vagt i køkkenet.« Fra en lokal organisation fremkom til Det faglige Kokkeudvalg en  

 »anmodning om fornyet besigtigelse ud fra en konstatering af, at  

 varesortimentet ikke længere var til stede, som ved besigtigelse den  

 281086«.
Udvalget lod herefter foretage en ny uanmeldt besigtigelse den  

 5. januar 1987. Ved denne besigtigelse blev det konstateret, at følgende  

 råvarer ikke var til stede: Frisk fisk, oksesteg, kalvekølle, lam, 1/2 gris  

 og andre kødstykker, samt at der blev anvendt vacuumpakkede højrebsfileter.  

 Der er intet oplyst om skaldyr.
Vedr. forekomsten af friske grøntsager,  

 grundsupper, egen fremstiling af desserter er der i besigtigelsesrapporten  

 sat x midt mellem svarrubrikkerne »Ja« og »Nej«.
Der er i  

 rapporten yderligere anført, at anvendelsen af dybfrost og halvfabrikata  

 (suppe, sauce, desserter) var stor.
Der er sat spørgsmålstegn ud for  

 spørgsmålet om antallet af bestillinger i ordrebogen.
Der var beskæftiget 2  

 faguddannede kokke i køkkkenet.
Virksomheden blev indstillet til begrænset  

 godkendelse med følgende kommentar: »Kan efter vores opfattelse kun  

 godkendes for 1 lærling (combi aftale) med hotel eller  

 selskabsforretning«.
 Den 8. januar 1987 sendte Arbejdsformidlingen den mellem parterne  

 oprettede uddannelsesaftale retur i godkendt stand, efter at aftalen havde  

 været forelagt for Hotel- & Restaurationsfagenes Fællesudvalg for  

 Lærlingesager i december 1986.
 Herefter sendte Hotel- & Restaurationsfagenes Fællesudvalg for  

 Lærlingesager den 23. janaur 1987 følgende skrivelse til indklagede:
 »Det Faglige Kokkeudvalg har den 5. januar 1987 foretaget en  

 kontrolbesigtigelse af Deres virksomhed: Ved besigtigelsen blev det  

 konstatereet, at virksomheden ikke længere opfylder betingelserne for en  

 lærestedsgodkendelse efter de sædvanlige regler, idet der i køkkenet bl.a.  

 ikke forefandtes frisk fisk, kalve- og lammekød, ligesom anvendelse af  

 dybfrost og halvfabrikata var stor.
 Sagen har herefter været forelagt Det Faglige Kokkeudvalg til udtalelse,  

 og vi skal herefter meddele, at udvalget fremover kun kan godkende  

 virksomheden som lærested i kokkefaget FOR 1 LÆRLING/ELEV AD GANGEN I  

 HALVDELEN AF LÆRETIDEN under forudsætning af, at der til stadighed er ansat  

 fuldtidsbeskæftiget faglært kok med dansk svendebrev på helårsbasis.
I anden halvdel af læretiden oprettes kombinationsaftale med anden  

 godkendt virksomhed med selskabsservering.
Ved oprettelse af  

 kombinationsaftale skal lærlingens/elevens samlede læretid være fastlagt med  

 angivelse af begge virksomheder samt start- og slutdato ved hver af  

 virksomhederne.
 Denne afgørelse kan indankes for: Ankenævnet vedrørende læresteder og  

 praktikvirksomheder... ».
 Afgørelsen blev ikke indbragt for Ankenævnet af indklagede.
 Den 13. marts 1987 sendte Hotel- og Restaurationsfagenes Fællesudvalg for  

 Lærlingesager følgende skrivelse til indklagede:
»Vi har fra arbejdsformidlingen, x-by, modtaget kopi af  

 uddannelsesaftale oprettet mellem kokkeelev A og Rest.
B med startdato pr.  

 15. december 1986.
 Det Faglige Kokkeudvalg har ved en skrivelse af 23. januar 1987 meddelt,  

 at virksomheden fremover kun kan godkendes som lærested i kokkefaget for 1  

 lærling/elev ad gangen i halvdelen af læretiden, idet virksomheden ikke  

 længere opfyldte betingelserne for en lærestedsgodkendelse efter de  

 sædvanlige regler i kokkefaget.
 I anden halvdel af læretiden skal der oprettes kombinationsaftale med  

 anden godkendt virksomhed med selskabsservering.
Sagen har været forelagt Det Faglige Kokkeudvalg til udtalelse ved det  

 senest afholdte møde, og vi skal herefter meddele, at udvalget ikke kan  

 godkende ovennævnte uddannelsesaftale med fuld læretid ved Rest.
B, idet  

 lærlingen kun må være beskæftiget ved Rest.
B i halvdelen af læretiden.
I  

 anden halvdel af læretiden skal eleven beskæftiges i anden godkendt  

 virksomhed med selskabsservering.« Få dage senere meddelte indklagede klageren, at hun ikke kunne fortsætte  

 sin uddannelse i virksomheden, men at hun kunne blive, indtil hun fandt noget  

 andet.
 I april måned skulle klageren have været på kokkeskole, men dette  

 skoleophold blev aflyst af indklagede.
Den 15. maj 1987 ophævede indklagede uddannelsesaftalen.
Grunden til  

 ophævelsen er på blanketten til Arbejdsformidlingen, der er medunderskrevet  

 af klageren, angivet som »ophævelse af godkendelse«.
 Klageren fortsatte som rengøringsmedhjælp hos indklagede indtil 21. juni  

 1987 til højere løn.
Fra 1. juli 1987 fik klageren en anden uddannelsesaftale i x-by inden for  

 kokkefaget, uden at nogen del af hendes uddannelsestid hos indklagede blev  

 godskrevet hende.
Klageren ophævede denne uddannelsesaftale den 20. september  

 1987.
Hotel- & Restaurationsfagenes Fællesudvalg for Lærlingesager har  

 afgivet erklæringer af 5. november 1987 og 9. marts 1988 til  

 Tvistighedsnævnet om sagens behandling ved Det Faglige Kokkeudvalg.
Det  

 fremgår heraf, at indklagede i 1987 ikke har modtaget andre henvendelser fra  

 Det Faglige Kokkeudvalg end de citerede skrivelser af 23. januar og 13. marts  

 1987. Udvalget har i januar - marts 1987 afholdt møder den 15. januar og den  

 11. marts 1987.
 Arbejdsformidlingen i y-by amt har ved skrivelse af 25. februar 1988 til  

 Tvistighedsnævnet oplyst, at uddannelsesaftalen mellem klageren og indklagede  

 blev modtaget den 5. december 1986. Sagen blev herefter færdigbehandlet af  

 Arbejdsformidlingen den 6. januar 1987, der inden for den efterfølgende uge  

 fremsendte kopi af den godkendte/registrerede uddannelsesaftale til  

 Restaurationsfagenes Fællesudvalg for Lærlingesager.
Klageren har under personligt fremmøde for nævnet bl.a. forklaret, at hun  

 ringede til ca. 15 restauranter for at finde nyt uddannelsessted, efter at C  

 havde fortalt, at hun ikke kunne fuldføre sin uddannelse på Restaurant B.
To  

 steder blev hun skrevet op.
C fortalte, at han havde ringet rundt til  

 kolleger for at søge at etablere en kombinationsaftale.
En af de ansatte hos  

 indklagede hjalp hende med formuleringen af en annonce i Restauratørbladet.  

 Hun betalte selv annoncen.
Hun sagde selv endeligt op hos indklagede, da hun  

 havde fået ny uddannelsesaftale pr. 1. juli 1987. Der var ingen ændring i  

 råvaresortimentet i den tid, hun var ansat hos indklagede.
Hun har ikke set  

 skaldyr, kalvekølle, lam og 1/2 gris hos indklagede.
Den 20. oktober 1987 fik  

 hun en ny uddannelsesaftale inden for slagterfaget.
Restauratør C har under personligt fremmøde for nævnet bl.a. forklaret, at  

 han oprindeligt søgte godkendelse af Restaurant B som lærested, fordi  

 klageren uopfordret havde henvendt sig og spurgt, om hun kunne komme i lære.  

 Mandag den 5. januar 1987 tidligt på formiddagen kom der uanmeldt  

 besigtigelse af virksomheden.
På dette tidspunkt var der ikke kommet varer  

 fra leverandører, og starten af januar er i øvrigt erfaringsmæssigt en meget  

 død tid for restauranten.
De to personer, der foretog besigtigelsen, talte om  

 en kombinationsaftale, som C sagde, at han ikke var interesseret i.
Herudover  

 fik han intet at vide under besigtigelsen, heller ikke om at  

 råvaresortimentet ikke skulle være tilstrækkeligt.
Han hørte herefter ikke  

 noget, før han modtog skrivelsen af 23. januar 1987. Han ankede ikke  

 afgørelsen og foretog sig heller intet i øvrigt, da den efter sin ordlyd  

 alene havde betydning for fremtidige uddannelsesaftaler.
Da A kun var blevet  

 ansat, fordi hun selv havde henvendt sig, var det hans tanke fremover ikke at  

 tage efg-elever eller lærlinge, fordi han fandt indgåelse af en  

 kombinationsaftale uhensigtsmæssig.
Der skete igen intet, før han modtog  

 skrivelsen af 13. marts 1987. Han var på dette tidspunkt bortrejst, således  

 at han først så skrivelsen den 17. marts.
Han kontaktede flere lokale  

 organisationsrepræsentanter inden for branchen, der dog ikke kunne hjælpe  

 ham.
Han ringede derfor til Hotel- & Restaurationsfagenes Fællesudvalg  

 for Lærlingesager, hvor han talte med fuldmægtig D.
Hun sagde, at der intet  

 var at gøre, og at A aldrig ville kunne få svendebrev, hvis hun kun blev  

 uddannet hos indklagede.
Selv om han principielt ikke var interesseret i en  

 kombinationsaftale, besluttede han dog af hensyn til A at søge en aftale  

 etableret hos hende.
Han rettede forgæves henvendelse til nogle kolleger  

 herom, ligesom han søgte Arbejdsformidlingen og Centralforeningen om hjælp  

 til at finde en virksomhed, der var interesseret i en kombinationsaftale.  

 Sammen med en af de ansatte hjalp han A med at udforme en annonce til  

 Restaurationsbladet.
Skaldyr, kalvekød og lam er indgået i råvaresortimentet,  

 medens A var ansat i virksomheden.
Klageren har til støtte for sin påstand gjort gældende, at ansvaret for,  

 at godkendelsen af virksomheden opretholdes i hele uddannelsestiden, påhviler  

 indklagede.
Det må i denne forbindelse være uden betydning, om der måtte være  

 begået fejl fra Det Faglige Kokkeudvalg.
Indklagede burde i øvrigt have anket  

 afgørelsen af 23. januar 1987. Da klageren på grund af indklagedes forhold  

 fik sin samlede uddannelsestid forlænget med 6 1/2 måned, må klageren have  

 krav på erstatning.
Indklagede har til støtte for sin påstand gjort gældende, at han ikke har  

 handlet ansvarspådragende, da han er uden skyld i den opståede situation.
Det  

 kan ikke bebrejdes indklagede, at han ikke ankede afgørelsen af 23. januar  

 1987, da denne afgørelse ikke havde nogen aktuel virkning.
Godkendelse af en  

 virksomhed som lærested er en begunstigende forvaltningsakt, der ikke kunne  

 tilbagekaldes den 13. marts 1987 af Det Faglige Kokkeudvalg med  

 tilbagevirkende kraft, men dette kunne indklagede ikke vide på daværende  

 tidspunkt.
Indklagede gjorde dengang, hvad han kunne for at hjælpe klageren  

 ved at søge etableret en kombinationsaftale.
Da klageren senere har opgivet  

 sin uddannelse som kok, har hun i øvrigt ikke krav på erstatning.
 Tvistighedsnævnet skal udtale:
 Et flertal af nævnet - fire medlemmer - finder, at tilbagekaldelse eller  

 begrænsning af en meddelt godkendelse af en praktikplads med virkning for en  

 allerede indgået og godkendt/registreret uddannelsesaftale kun kan ske under  

 helt ekstraordinære forhold, og da normalt kun såfremt virksomheden efter  

 fornøden vejledning enten ikke ønsker eller ikke har mulighed for at opfylde  

 de krav, der måtte blive stillet for fortsat, uændret godkendelse.
 Herefter finder disse medlemmer, at Det Faglige Kokkeudvalg - i hvert  

 tilfælde uden at sagen forinden er forelagt for indklagede - har været  

 uberettiget til den 13. marts 1987 at stille krav om, at der skulle indgås en  

 kombinationsaftale med klageren.
 Efter det oplyste lægger disse medlemmer vægt på, at indklagede efter  

 modtagelsen af Det Faglige Kokkeudvalgs skrivelse af 13. marts 1987 - trods  

 sin principielle modstand mod kombinationsaftaler - forgæves har søgt at  

 etablere en kombinationaftale for klageren, ligesom han ved henvendelse til  

 organisationsrepræsentanter og Det Faglige Kokkeudvalg forgæves har søgt at  

 skabe mulighed for, at klagerens uddannelse kunne fortsætte på Restaurant B.  

 I denne forbindelse finder disse medlemmer ikke at kunne tillægge det  

 afgørende vægt, at indklagede ikke har indbragt Det Faglige Kokkeudvalgs  

 afgørelse for Ankenævnet vedrørende læresteder og praktikvirksomheder.
 På denne baggrund finder disse 4 medlemmer, at indklagede har været  

 berettiget til - som konsekvens af Det Faglige Kokkeudvalgs skrivelse af 13.  

 marts 1987 - i medfør af bekendtgørelse om optagelse og om uddannelsesaftaler  

 m.v. for elever i de erhvervsfaglige grunduddannelser § 15, stk. 2, at bringe  

 uddannelsesaftalen med klageren endeligt til ophør den 15. maj 1987. Disse 4  

 medlemmer vil derfor tage indklagedes frifindelsespåstand til følge.
 Et mindretal af nævnet - tre medlemmer - finder, at indklagede i medfør at  

 efg-loven har været berettiget til at ophæve uddannelsesaftalen.
Disse medlemmer lægger til grund, at indklagede ved skrivelse af 23.  

 januar 1987 fra Hotel- & Restaurationsfagenes Fællesudvalg for  

 Lærlingesager, bl.a. har modtaget meddelelse om, »at virksomheden ikke  

 længere opfylder betingelserne for en lærestedsgodkendelse efter de  

 sædvanlige regler«.
Indklagede er herved gjort bekendt med, at der siden  

 den første godkendelse er sket ændringer i virksomhedens aktiviteter,  

 personalets størrelse og sammensætning, således at der ikke længere kan  

 foretages en forsvarlig uddannelse i virksomheden.
Det er indklagede, der som arbejdsgiver alene bærer risikoen for en  

 fortsættelse af uddannelsen under sådanne forhold.
Arbejdsgiveren bør derfor  

 betale erstatning til eleven, fordi uddannelsesaftalen ophæves efter  

 prøvetidens udløb.
Disse tre medlemmer finder, at erstatningen skal  

 fastsættes til kr. 15.000. Afgørelsen træffes efter stemmeflertallet.
 THI BESTEMMES:
 Indklagede, Restaurant B v/restauratør C, frifindes for de af klageren,  

 efg-elev A, nedlagte påstande.
 Hver part bærer sine sagsomkostninger.
