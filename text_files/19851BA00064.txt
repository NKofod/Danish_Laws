Nr BSF 64 Forslag til folketingsbeslutning om Danmarks Radios styrelse Fremsat af Bilgrav-Nielsen (RV) Lone Dybkjær (RV) Niels Helveg Petersen (RV) den 13. december 1985 Folketinget opfordrer regeringen til at fremsætte forslag til lov om ændring af lov om radio- og fjernsynsvirksomhed med henblik på at ændre Danmarks Radios styrelse efter følgende retningslinjer:
1. Danmarks Radio ledes af en bestyrelse på 9 medlemmer. 1 medlem (formanden) udpeges af ministeren for kulturelle anliggender. 7 medlemmer udpeges af folketinget. 1 medlem udpeges af medarbejderne i Danmarks Radio.
 Folketingsmedlemmer kan ikke være medlemmer af bestyrelsen.
Bestyrelsen udpeges for en 4-årig periode.
Genvalg er kun mulig en gang.
2. Den daglige drift varetages af direktionen.
Direktionen ansættes af bestyrelsen.
Alle øvrige ansættelser foretages af direktionen.
3. Der nedsættes et programråd på ca. 30 medlemmer.
Programrådet består af repræsentanter for lytterbevægelsen samt foreninger og organisationer inden for kultur, fritid, politik, erhverv, arbejdsmarked og forbrug.
Programrådets opgave er løbende at drøfte programvirksomheden og udøve efterkritik.
4. Amtsprogramrådene opretholdes til varetagelse af den efterkritiske og rådgivende funktion over for regionalradioerne.
5. Klager over programvirksomheden behandles i et klagenævn, der fungerer uafhængigt af Danmarks Radio.
6. Efter indstilling fra Danmarks Radios bestyrelse fastsætter ministeren for kulturelle anliggender licensens størrelse, som endeligt godkendes af folketingets finansudvalg.
Licensfastsættelsen gælder for en 4-årig periode.
I perioden reguleres licensen alene for pris- og lønudvikling.
 7. Loven skal træde i kraft den 1. april 1986.
BEMÆRKNINGER TIL FORSLAGET Radiorådet er en forældet styringsmekanisme for en moderne medievirksomhed.
De foreslåede ændringer bør derfor gennemføres, uanset om der træffes beslutning om et dansk TV-2.
Forslaget bygger på mediekommissionens betænkning nr. 6 om dansk mediepolitik (bet. nr. 1029/85).
Forslagets hensigt er at styrke og klargøre bestyrelsesfunktionen uden at tilsidesætte den folkelige programdebat og efterkritik af programvirksomheden.
Forslaget om, at folketingsmedlemmer ikke samtidig kan være medlemmer af bestyrelsen, sikrer adskillelse af den lovgivende og udøvende funktion.
Ved udpegning af medlemmer til bestyrelse og programråd bør der tilstræbes en ligelig repræsentation af kvinder og mænd.
