Ændringsforslag stillet den 4. februar 2011 uden for betænkningen Ændringsforslag til 2. behandling af Forslag til lov om ændring af lov om autorisation af sundhedspersoner og om sundhedsfaglig virksomhed (Autorisation som optometrist m.v.) [af indenrigs- og sundhedsministeren (Bertel Haarder)] Til § 1 Af indenrigs- og sundhedsministeren:
 1) Efter nr. 1 indsættes som nyt nummer:
 »01. I § 13, stk. 1, indsættes som 2. pkt.:
»Sundhedsstyrelsen offentliggør endvidere beslutning om fraskrivelse af autorisation og frivillig virksomhedsindskrænkning i medfør af § 5.«« [Korrektion af tidligere fejl] Bemærkninger Til nr. 1 Ved § 2, nr. 10, i lov nr. 706 af 25. juni 2010, der trådte i kraft den 1. januar 2011, blev den allerede gældende bestemmelse om Sundhedsstyrelsens offentliggørelse af faglige påbud samt fratagelser eller indskrænkninger af retten til at ordinere afhængighedsskabende lægemidler overført fra den daværende § 17, stk. 5, i lov om klage- og erstatningsadgang inden for sundhedsvæsenet til den nuværende bestemmelse i autorisationslovens § 13, stk. 1. Det skete ved en ændret affattelse af autorisationslovens § 13, stk. 1.
 Ved en fejl udgik herved den hidtil gældende bestemmelse i autorisationslovens § 13, stk. 1, 2. pkt., hvorefter Sundhedsstyrelsen offentliggør beslutninger om en sundhedspersons frivillige fraskrivelse af autorisation eller frivillig virksomhedsindskrænkning, jf. autorisationslovens § 5. Med forslaget genindsættes bestemmelsen herom uændret i autorisationslovens § 13.
