Nr BTL 78 Betænkning over Forslag til lov om kreditaftaler   

 Nr L 78 1989-90, 1. samling Afgivet af Retsudvalget Afgivet: 19900510 Udvalget har behandlet lovforslaget i en række møder og har herunder stillet spørgsmål til justitsministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Butikshandelens Fællesråd, Danmarks Automobilforhandler Forening, Dansk Detail Konto og Forbrugerrådet.
 Der er af justitsministeren stillet ændringsforslag, hvorom henvises til  

 de ledsagende bemærkninger.
 Herefter indstiller et flertal (Det Konservative Folkepartis,  

 Venstres, Fremskridtspartiets, Det Radikale Venstres, Centrum-Demokraternes  

 og Kristeligt Folkepartis medlemmer af udvalget) lovforslaget til  

vedtagelse med de af justitsministeren stillede ændringsforslag.
Flertallet fremhæver, at lovforslaget, der er blevet godt modtaget af  

 såvel erhvervslivet som forbrugernes organisationer, medfører en væsentlig  

 forbedring af forbrugernes retsstilling i forhold til i dag.
Lovforslaget  

 tager endvidere sigte på at gennemføre et EF-direktiv om forbrugerkredit til  

 dansk ret.
 Det fremhæves i den forbindelse, at reglerne om oplysning om de årlige  

 omkostninger i procent først skal træde i kraft den 1. januar 1993, således  

 at erhvervslivet vil have god tid til at indrette sig på de nye regler.
 Et mindretal (Socialdemokratiets og Socialistisk Folkepartis  

 medlemmer af udvalget) finder, at lovforslaget ikke bør vedtages i dets  

 nuværende form, og indstiller derfor lovforslaget til forkastelse ved  

 3. behandling.
Bag denne holdning ligger ikke en politisk uenighed i forhold til  

 lovforslagets hensigt eller dets detaljer, men derimod en tilkendegivelse om,  

 at Folketinget ikke bør vedtage et lovforslag, som en enig dommerstand med  

 udførlige begrundelser har erklæret for lovteknisk ubrugeligt.
Baggrunden  

 herfor er ifølge tilkendegivelser fra dommerside, at lovforslaget ikke har  

 været igennem en normal høringsprocedure, der kunne medføre en lovteknisk  

 tilretning før lovforslagets fremsættelse i Folketinget.
Det kan ikke  

 afvises, at det undertiden kan være rimeligt, at et lovforslag udsendes til  

 høring samtidig med fremsættelsen i Folketinget.
Forudsætningen for dette  

 standpunkt må imidlertid selvsagt være, at en kritik af lovforslagets  

 udformning naturligvis må føre til ændringer, når kritikken fremstår med en  

 sådan vægt som i den her omhandlede sag.
Justitsministeren har ganske vist  

 stillet et betydeligt antal ændringsforslag, formentlig for at tage brodden  

 af den heftige kritik af lovforslaget.
Hertil bemærkes for det første, at de  

 stillede ændringsforslag ikke fuldt ud imødekommer den rejste kritik.
For det  

 andet tvinger ministeren med sin fremgangsmåde udvalget ind i en position,  

 som udvalget ingen forudsætning har for at udfylde - positionen som  

 lovteknisk kontrollant.
Socialdemokratiet og SF har tilsluttet sig ønsket om,  

 at ændringsforslagene skulle underkastes samme høringsprocedure som selve  

 lovforslaget.
Dette ønske har ministeren ikke ønsket at imødekomme.
 Socialdemokratiet og SF skal stærkt beklage, at ministeren har udvist så  

 ringe forståelse for udvalgets arbejdsvilkår, hvilket er så meget desto mere  

 uforståeligt, som tidsrammen for gennemførelse af det tilgrundliggende  

 EF-direktiv fra 1986 er udstrakt helt til 1. januar 1995.
 På baggrund heraf skal Socialdemokratiet og SF opfordre ministeren til at  

 udarbejde et nyt lovforslag, som først fremsættes i Folketinget, når det har  

 været igennem en tids- og indholdsmæssigt forsvarlig høringsprocedure.
Ændringsforslag Af justitsministeren, tiltrådt af et flertal (KF, V, FP, RV,  

 CD og KRF):
Til § 1 1) Efter stk. 1 indsættes som nyt stykke:
»Stk. 2. Loven gælder også for kreditaftaler, hvor kreditten  

 ydes af en ikke-erhvervsdrivende, hvis aftalen er indgået eller formidlet for  

 kreditgiveren af en erhvervsdrivende.« Stk. 2 bliver herefter stk. 3.
 2) Stk. 2, der bliver stk. 3, affattes således:
»Stk. 3. Kreditgiveren har bevisbyrden for, at en  

 kreditaftale ikke er omfattet af loven.« Til § 2 3) 1. pkt. affattes således:
»Lovens kapitel 11 gælder for kreditkøb, der ikke er  

 forbrugerkøb.« Til § 3 4) I stk. 1 udgår nr. 1.
 Nr. 2 bliver herefter nr. 1.
 5) I stk. 1 indsættes efter nr. 2, der bliver nr. 1, som  

 nyt nummer:
»2) Kredit, der aftales i et retsforlig.« 6) Stk. 3 affattes således:
»Stk. 3. Lovens kapitel 2 gælder ikke for kreditaftaler, 1) hvor det samlede beløb, der skal betales, ikke overstiger 1.500 kr.,  

 eller 2) hvor der ikke betinges vederlag for kreditten.« Til § 4 7) Stk. 2 affattes således:
»Stk. 2. En aftale om præstation af løbende ydelser, for  

 hvilke forbrugeren har ret til at betale helt eller delvis bagud, anses ikke  

 for en kreditaftale.« Til § 5 8) I stk. 1, nr. 1 og 2, ændres  

 »forbrugeren« til: »køberen«.
 9) Stk. 2 udgår.
Til § 6 10) I stk. 1 ændres »forbrugeren« til:  

 »køberen«.
Til § 7 11) Paragraffen affattes således:
 »§ 7. Loven og de i medfør af denne udfærdigede forskrifter  

 kan ikke ved forudgående aftale fraviges til skade for forbrugeren.
Stk. 2. I ikke-forbrugerkøb kan reglerne fraviges ved aftale.
De  

 kan dog ikke fraviges til skade for køberen ifølge et køb med  

 ejendomsforbehold.« Til § 9 12) I stk. 1 affattes nr. 1 således:
»1) Lånebeløbet: Det lånte beløb efter fradrag af  

 stiftelsesomkostninger, kurstab og lignende.« (Vedtages ændringsforslaget, ændres udtrykket »hovedstolen« til:  

 »lånebeløbet« i § 9, stk. 1, nr. 4 og nr. 5, § 23, stk. 1, og § 26,  

 stk. 3).
 13) I stk. 1 indsættes efter nr. 6 som nyt nummer:
»7) Aftalens varighed og betingelserne for dens opsigelse.« 14) Efter stk. 1 indsættes som nyt stykke:
»Stk. 2. I kreditkøb påhviler oplysningspligten efter stk. 1  

 sælgeren.
Denne skal tillige oplyse forbrugeren om kontantprisen, dvs.  

 den pris, for hvilken tingen ved aftalens indgåelse kunne være købt mod  

 kontant betaling hos sælgeren.« Stk. 2-4 bliver herefter stk. 3-5.
 15) Stk. 4, der bliver stk. 5, udgår.
Til § 10 16) I stk. 1 affattes nr. 7 således:
»7) Aftalens varighed og betingelserne for dens opsigelse.« Til § 13 17) I stk. 1 ændres »herunder renter og andre  

 omkostninger« til: »herunder stiftelsesomkostninger, renter,  

 løbende provisioner og alle andre omkostninger«.
 18) I stk. 2 ændres »de årlige omkostninger i  

 procent« til: »kreditomkostningerne«.
Til § 15 19) I stk. 2 ændres »lov om  

 realkreditinstitutter« til: »realkreditloven«.
 20) Stk. 4 affattes således:
»Stk. 4. Kreditgiveren skal informere forbrugeren om enhver  

 ændring i den årlige nominelle rente eller de øvrige kreditomkostninger, når  

 ændringen indtræder.
Oplysningen kan gives ved, at der gives forbrugeren  

 særskilt underretning om ændringen, eller ved annoncering herom i dagspressen  

 i forbindelse med oplysning om ændringen i det førstkommende  

 kontoudtog.« Til § 16 21) I stk. 1 ændres »(lån, tilbagebetaling og  

 omkostninger)» til: »(lånebeløb, tilbagebetaling og  

 kreditomkostninger)».
Til § 19 22) Stk. 2 udgår.
 Stk. 3 bliver herefter stk. 2.
Ny paragraf 23) I kapitel 7 indsættes før § 25 som ny paragraf med  

 tilhørende overskrift:
»Indbetaling til postvæsenet og pengeinstitutter § 01. Indbetaling ifølge en kreditaftale til postvæsenet eller  

 til et pengeinstitut her i riget, bortset fra Grønland, til befordring til  

 betalingsstedet er rettidig, når den sker inden for den betalingsfrist, der  

 gælder efter kreditaftalen.« Til § 25 24) Efter stk. 1 indsættes som nyt stykke:
»Stk. 2. Stk. 1 gælder ikke for pantebreve i fast  

 ejendom.« Til § 28 25) Paragraffen affattes således:
 »§ 28. Undlader forbrugeren i et kreditkøb at opfylde sin  

 betalingspligt, har kreditgiveren ikke af den grund ret til at forlange  

 betaling af beløb, som ellers ikke ville være forfaldet, tage det solgte  

 tilbage eller gøre anden aftalt særlig retsvirkning af undladelsen gældende,  

 medmindre forbrugeren er udeblevet med et beløb 30 dage efter dets  

 forfaldstid og betingelserne i stk. 2 er opfyldt.
 Stk. 2. Det forfaldne beløb skal udgøre:
1) mindst en tiendedel af de samlede beløb, der skal betales, eller 2) hvis der i det forfaldne beløb indgår flere afdrag, mindst en  

 tyvendedel af det samlede beløb, der skal betales, eller 3) hele restfordringen.« Til § 29 26) I stk. 1, 1. pkt., ændres »henvise  

 kreditgiveren« til: »henvise en kreditgiver«.
 27) I stk. 1 udgår sidste pkt.
Til overskriften til § 31 28) Ordene »Cut-off klausuler« ændres til:  

»Bevarelse af indsigelser m.v.«.
Til § 31 29) Ordene »kreditgiveren ifølge en kreditaftale« ændres  

 til: »kreditgiveren ifølge en kreditaftale eller sælgeren i  

 kreditkøb«.
Til overskriften til § 32 30) Overskriften udgår.
Til § 32 31) Stk. 1 affattes således:
»Forbrugeren kan over for anden kreditor gøre samme indsigelser  

 gældende som over for kreditgiveren eller sælgeren.« Til § 33 32) I stk. 1, nr. 4, udgår », jf. § 19, stk. 2«.
Til § 41 33) Paragraffen affattes således:
 »§ 41. Hvis § 35, stk. 2, hindrer tilbagetagelse af det  

 solgte, kan kreditgiveren kun, hvis der foreligger særlige omstændigheder som  

 nævnt i § 40, foretage udlæg for et beløb, der overstiger det solgtes værdi  

 på tidspunktet for tilbagetagelsesforretningen.
Stk. 2. Hvis det solgte ikke findes hos forbrugeren under  

 tilbagetagelsesforretningen, kan kreditgiveren foretage udlæg hos forbrugeren  

 for sit tilgodehavende efter § 37, således som dette opgøres af  

 fogedretten.« Til § 48 34) Paragraffen affattes således:
»§ 48. § 22 og §§ 25-28 finder tilsvarende anvendelse på  

 kreditkøb, der ikke er forbrugerkøb.« Til § 49 35) Stk. 1 affattes således:
»Kapitel 10 finder tilsvarende anvendelse på kreditkøb, der ikke er  

 forbrugerkøb, og hvor der er aftalt ejendomsforbehold med hensyn til det  

 solgte, jf. dog stk. 2.« Til § 54 36) I stk. 1 ændres »§ 9, stk. 4,» til: »§  

 3, stk. 3, nr. 1,».
Til § 57 37) Stk. 1 affattes således:
»Loven træder i kraft den 1. oktober 1990, jf. dog stk. 2.« 38) I stk. 4 indsættes som 2. pkt.:
»Loven gælder dog fortsat for kreditkøb, der er indgået inden denne  

 lovs ikrafttræden.« Ny paragraf 39) Efter § 57 indsættes som ny paragraf:
»§ 02. I lov om tinglysning, jf. lovbekendtgørelse nr. 622 af  

 15. september 1986, som ændret ved § 7 i lov nr. 138 af 7. marts 1990, ændres  

 i § 42 a, stk. 1, »postvæsenet« til: »postvæsenet eller  

 til et pengeinstitut«.' Til § 58 40) Ordene »men kan« ændres til: »men §§ 1-57  

 kan«.
Bemærkninger Til nr. 1 Ændringsforslaget indebærer, at der indføres en generel bestemmelse om  

 formidling af kredit, således at lån, der formidles af en erhvervsdrivende,  

 også omfattes af loven.
En tilsvarende bestemmelse er i lovforslaget medtaget  

 for så vidt angår kreditkøb, jf. lovforslagets § 5, stk. 2.  

 Justitsministeriet finder imidlertid på baggrund af høringssvar, at det også  

 uden for kreditkøb bør gælde, at kredit, der formidles af en  

 erhvervsdrivende, er omfattet af loven.
Det foreslås samtidig i konsekvens  

 heraf, at lovforslagets § 5, stk. 2, udgår, jf. ændringsforslag nr. 9.
Til nr. 2 Flere af de hørte myndigheder og organisationer har peget på, at  

 kreditgiverens bevisbyrde bør udvides, således at den ikke kun omfatter  

 spørgsmålet om, hvorvidt kreditten er bestemt til ikke-erhvervsmæssig  

 anvendelse for den anden part, men også spørgsmålet om, hvorvidt en  

 kreditaftale, herunder et kreditkøb, i det hele er omfattet af loven.
Det  

 foreslås derfor, at kreditgiveren får bevisbyrden for, at en kreditaftale  

 ikke er omfattet af loven.
Til nr. 3 Ændringen indebærer en præcisering af, at lovens kapitel 11 gælder for  

 alle køb, der ikke er forbrugerkøb.
Sådanne kreditkøb kan ikke blot tænkes i  

 erhvervsforhold, men også i tilfælde, hvor hverken køber eller sælger er  

 erhvervsdrivende.
Til nr. 4 Ændringsforslaget indebærer, at loven også kommer til at gælde for  

 kreditaftaler med henblik på erhvervelse eller bevarelse af en fast ejendom  

 eller med henblik på opførelse, modernisering eller forbedring af en bygning.  

 Den nærmere rækkevidde af denne undtagelse i lovforslaget og i EF-direktivet  

 kan i et vist omfang give anledning til tvivl.
Hertil kommer, at undtagelsen  

 af sådanne lån fra lovens anvendelsesområde ville bevirke, at loven finder  

 anvendelse i visse tilfælde af belåning af fast ejendom, men ikke i andre  

 tilfælde, således at reglerne ville blive besværlige at administrere.  

 Ændringen vil samtidig bevirke en større ligestilling mellem  

 realkreditinstitutter og pengeinstitutter, idet der nu kommer til at gælde  

 samme regler om oplysning om effektiv rente for realkreditinstitutter som for  

 pengeinstitutter og andre långivere til forbrugere.
Da visse af de lånetyper, som anvendes inden for realkreditten, i et vist  

 omfang indeholder særlige indfrielsesvilkår, er der samtidig foreslået en  

 ændring af lovforslagets § 25, således at disse lånetyper med særlige  

 indfrielsesvilkår kan opretholdes.
Der henvises til ændringsforslag nr. 24.
Til nr. 5 Ifølge bemærkningerne til lovforslaget omfatter EF-direktivet om  

 forbrugerkredit ikke kreditter eller forligsordninger, som indgås i  

 forbindelse med retsafgørelser eller retsforlig, dvs. retslig inkasso i bred  

 forstand.
Med ændringsforslaget præciseres det, at loven ikke finder  

 anvendelse på sådanne kreditter.
Til nr. 6 Ifølge lovforslagets § 9, stk. 4, gælder oplysningspligten for  

 kreditaftaler med fast lånebeløb ikke for kreditter, hvor det samlede beløb,  

 der skal betales, ikke overstiger 1.500 kr.
For kreditaftaler med variabelt  

 lånebeløb gælder oplysningspligten derimod, selv om det samlede beløb, der  

 skal betales, ikke overstiger 1.500 kr.
 Da omkostningerne ved at opfylde oplysningspligten ved sådanne små  

 kreditter kan være uforholdsmæssigt høje, foreslås det, at de nævnte  

 kreditter under 1.500 kr. i det hele undtages fra oplysningspligten efter  

 kapitel 2.
Til nr. 7 Ændringsforslaget er af redaktionel karakter.
Til nr. 8 og 10 Ændringerne er af redaktionel karakter.
Til nr. 9 Der er tale om en konsekvensændring i forhold til ændringsforslag nr. 1.
Til nr. 11 Ændringsforslaget er nødvendiggjort af den under nr. 3 foreslåede ændring  

 af § 2. Med hensyn til ikke-forbrugerkøb svarer de foreslåede regler til  

 ordningen efter kreditkøbsloven.
Til nr. 12 Med ændringsforslaget præciseres det, at det, der skal oplyses over for  

 forbrugeren som lånebeløbet, er det beløb, som bliver udbetalt efter fradrag  

 af stiftelsesomkostninger, kurstab og lignende.
Udtrykket  

 »lånebeløbet« findes i den forbindelse at være mere rammende end  

 udtrykket hovedstolen, der i almindelig sprogbrug anvendes som udtryk for  

 f.eks. et pantebrevs pålydende beløb.
I kreditkøb vil lånebeløbet naturligvis  

 ikke omfatte udbetalingen.
Til nr. 13 Efter direktivets art. 6, stk. 1, skal forbrugeren ved indgåelse af aftale  

 om kredit i form af træk på en løbende konto have oplysning om betingelserne  

 for ophævelse af aftalen.
En sådan bestemmelse er medtaget i lovforslagets §  

 10, stk. 1, nr. 7, vedrørende kreditaftaler med variabelt lånebeløb.  

 Justitsministeriet finder, at det også ved kreditaftaler med fast lånebeløb  

 vil være relevant for forbrugeren at få denne oplysning.
Det foreslås derfor,  

 at kreditgiveren skal oplyse forbrugeren herom.
Ifølge direktivet skal der som nævnt oplyses om betingelserne for  

 »ophævelse« af aftalen.
Det er Justitsministeriets opfattelse, at  

 det, der hermed tænkes på, er de kontraktmæssige betingelser for, at aftalen  

 kan bringes til ophør ved opsigelse, snarere end betingelserne for ophævelse  

 som følge af kontraktens misligholdelse.
Der er således formentlig tale om en  

 upræcis oversættelse af direktivteksten. Ændringsforslaget er udformet i  

 overensstemmelse hermed.
I tilslutning hertil foreslås det, at kreditgiveren  

 tillige skal oplyse om aftalens varighed.
Til nr. 14 En række af de hørte myndigheder og organisationer har peget på, at det  

 bør sikres, at forbrugeren i kreditkøb fortsat får oplysning om  

 kontantprisen.
Der er herved peget på, at kontantprisen ikke altid fremgår af  

 skiltningen i forretningen, og at det også for fogedretternes praktiske  

 arbejde er væsentligt, at denne oplysning fremgår af kontrakten, bl.a. med  

 henblik på at konstatere, om udbetalingskravet i køb med ejendomsforbehold er  

 opfyldt.
Det foreslås derfor, at sælgeren i kreditkøb ud over de i § 9, stk.  

 1, nævnte oplysninger også skal oplyse forbrugeren om kontantprisen.
Endelig  

 foreslås det, at oplysningspligten efter § 9, stk. 1, i kreditkøb skal  

 påhvile sælgeren.
Dette svarer til retstilstanden efter kreditkøbsloven.
Til nr. 15 Der er tale om en konsekvensændring i forhold til ændringsforslag nr. 6.
Til nr. 16 Der henvises til bemærkningerne til ændringsforslag nr. 13.
Til nr. 17 Ændringsforslaget er af præciserende karakter.
Til nr. 18 Ændringen er af redaktionel karakter.
Til nr. 19 Ændringsforslaget er en konsekvens af gennemførelsen af realkreditlov nr.  

 841 af 20. december 1989.
Til nr. 20 Det er i flere af høringssvarene blevet påpeget, at oplysningspligten  

 efter denne bestemmelse kan medføre øgede udgifter for forbrugeren, fordi  

 omkostningerne ved at give meddelelse eller udsende kontoudtog vil blive  

 væltet over på forbrugerne.
Det foreslås derfor, at oplysningspligten også  

 skal kunne opfyldes ved annoncering i dagspressen i forbindelse med oplysning  

 om ændringen i det førstkommende kontoudtog.
Dette svarer til den måde,  

 hvorpå underretning gives i dag for så vidt angår banker og sparekasser.
Til nr. 21 Ændringen er af redaktionel karakter.
Til nr. 22 Der er tale om en konsekvensændring i forhold til ændringsforslag nr. 14.
Til nr. 23 Ændringsforslaget skal ses i sammenhæng med ændringsforslag nr. 39 om  

 ændring af tinglysningslovens § 42 a, stk. 1. Det foreslås, at indbetaling  

 til postvæsenet eller til et pengeinstitut her i riget, bortset fra Grønland,  

 til befordring til betalingsstedet skal anses som rettidig betaling, når  

 indbetaling sker inden for den betalingsfrist, der gælder efter  

 kreditaftalen.
Den foreslåede regel svarer til den gældende regel i tinglysningslovens §  

 42 a, stk. 1, der alene omfatter pantebreve, men derimod ikke andre  

 kreditaftaler.
I forhold hertil foreslås samtidig, at indbetalinger til  

 pengeinstitutter sidestilles med indbetalinger til postvæsenet.
Der er i dag  

 ingen grund til at gøre forskel på postvæsenet og pengeinstitutterne, således  

 som man gjorde i 1973 ved gennemførelsen af postindbetalingsreglen i  

 tinglysningslovens § 42 a, stk. 1. Der foreslås derfor samtidig en ændring af  

 tinglysningslovens § 42 a, stk. 1, i overensstemmelse hermed, jf.  

 ændringsforslag nr. 39.
Til nr. 24 Der henvises til bemærkningerne til ændringsforslag nr. 4.
Til nr. 25-31 Ændringerne er af redaktionel karakter.
Til nr. 32 Der er tale om en konsekvensændring i forhold til ændringsforslag nr. 14.
Til nr. 33 Ændringen er af redaktionel, tydeliggørende karakter.
Til nr. 34-35 Der er tale om konsekvensændringer som følge af den under nr. 3 foreslåede  

 ændring af § 2, 1. pkt.
Til nr. 36 Der er tale om en konsekvensændring i forhold til ændringsforslag nr. 6 og  

 15.
Til nr. 37 Ændringsforslaget indebærer, at ikrafttrædelsen af de nye regler udskydes  

 indtil den 1. oktober 1990. Det er navnlig bankerne og sparekasserne, der har  

 peget på, at de må have bedre tid til at indrette deres arbejdsgange på de  

 nye regler.
Til nr. 38 Ændringsforslaget er af præciserende karakter.
Til nr. 39 Der henvises for så vidt angår den foreslåede ændring af  

 tinglysningslovens § 42 a, stk. 1, til bemærkningerne til nr. 23.
Til nr. 40 Ændringsforslaget er en konsekvens af det under nr. 39 stillede  

 ændringsforslag.
Grethe Fenger Møller (KF) fmd.
Fischer (KF) Helge Adam Møller  

 (KF) Elsebeth Kock-Petersen (V) Inge Dahl-Sørensen (V) Knud Lind (FP) Kirsten  

 Lee (RV) Nør Christensen (CD) Inger Stilling Pedersen (KRF) Erling  

 Christensen (S) Ole Espersen (S) Søren Hansen (S) Torben Lund (S) Lissa  

 Mathiasen (S) Carsten Andersen (SF) Leif Hermann (SF) Ebba Strange (SF)  

 nfmd.
Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde og har herunder stillet spørgsmål til justitsministeren.
 Udvalget har endvidere modtaget skriftlige henvendelser fra Finansrådet,  

 Danske Pengeinstitutters Forening og Forbrugerrådet.
 Der er af justitsministeren stillet ændringsforslag, hvorom henvises til  

 de ledsagende bemærkninger.
 Herefter indstiller et flertal (Det Konservative Folkepartis,  

 Venstres, Fremskridtspartiets, Det Radikale Venstres, Centrum-Demokraternes  

 og Kristeligt Folkepartis medlemmer afudvalget) lovforslaget til  

vedtagelse med de stillede ændringsforslag.
 Et mindretal (Socialdemokratiets og Socialistisk Folkepartis  

 medlemmer af udvalget) vil ved 3. behandling redegøre for sin stilling til  

 lovforslaget og de stillede ændringsforslag.
Ændringsforslag Af justitsministeren, tiltrådt af et flertal (KF, V, FP, RV,  

 CD og KRF):
Til § 3 1) Stk. 3, nr. 1, affattes således:
 »1) hvor det samlede beløb, der skal betales, eller ved kreditaftaler  

 med variabelt lånebeløb det samlede beløb, der skal betales ved fuld  

 udnyttelse af kontoen, ikke overstiger 1.500 kr., eller«.
Til § 24 2) Ordene »i § 9« ændres til: »i §§ 9-10«.
Til § 27 3) Efter stk. 5 indsættes som nyt stykke:
» Stk. 6. Stk. 1-5 gælder ikke for pantebreve i fast  

 ejendom.« Til § 32 4) Ordene »ifølge en kreditaftale eller sælgeren i  

 kreditkøb« ændres til: », sælgeren eller leverandøren af en  

 tjenesteydelse«.
Til § 33 5) I stk. 1 ændres »eller sælgeren« til: »,  

 sælgeren eller leverandøren af en tjenesteydelse«.
Til § 49 6) Ordene »§§ 26-29« ændres til: »§§ 25-29«.
Til § 58 7) I stk. 1 ændres »den 1. oktober 1990« til:  

 »den 1. januar 1991«.
 8) Stk. 2 affattes således:
»Stk. 2. Bestemmelserne i § 9, stk. 1, nr. 4, og § 10, stk.  

 1, nr. 3, træder først i kraft den 1. januar 1993.« Bemærkninger Til nr. 1 I en henvendelse til Folketingets Retsudvalg har Forbrugerrådet foreslået,  

 at undtagelsen i § 3, stk. 3, nr. 1, for så vidt angår kreditaftaler med  

 variabelt lånebeløb skal finde anvendelse på den måde, at det er det fulde  

 beløb, der kan trækkes på kreditten, der skal være afgørende for, om  

 kreditten falder uden for loven.
 Justitsministeriet er enig heri, og på den baggrund foreslås der en  

 ændring af bestemmelsen, der tydeliggør, at den finder anvendelse både ved  

 kreditaftaler med fast lånebeløb og ved kreditaftaler med variabelt  

 lånebeløb.
Til nr. 2 Ændringen, der er af redaktionel karakter, indebærer en præcisering af, at  

 bestemmelsen finder anvendelse både ved de i § 9 og § 10 omhandlede  

 kreditter.
Til nr. 3 Ændringsforslaget indebærer en tydeliggørelse af, at bestemmelserne i §  

 27, stk. 1-5, ikke gælder for pantebreve i fast ejendom.
Til nr. 4-5 Ændringsforslagene tydeliggør, at reglerne om bevarelse af forbrugerens  

 indsigelser også gælder i forhold til leverandøren af en tjenesteydelse, når  

 der er givet forbrugeren henstand med betalingen.
Til nr. 6 Ændringsforslaget er af redaktionel karakter.
Til nr. 7 I en henvendelse til Folketingets Retsudvalg har Finansrådet anmodet om,  

 at lovens ikrafttrædelsestidspunkt udskydes til den 1. januar 1991. Som  

 begrundelse for anmodningen anføres det, at der må regnes med en periode på  

 mindst et halvt år til ændring af pengeinstitutternes edb-systemer med  

 henblik på opfyldelse af oplysningspligten.
 På den baggrund foreslås det, at ikrafttrædelsestidspunktet for loven  

 udskydes til den 1. januar 1991.
Til nr. 8 Ændringsforslaget er af redaktionel karakter.
Grethe Fenger Møller (KF) fmd.
Fischer (KF) Helge Adam Møller  

 (KF) Bjørn Elmquist (V) Inge Dahl-Sørensen (V) Knud Lind (FP) Kirsten Lee  

 (RV) Nør Christensen (CD) Inger Stilling Pedersen (KRF) Erling Christensen  

 (S) Ole Espersen (S) Søren Hansen (S) Torben Lund (S) Lissa Mathiasen (S)  

 Carsten Andersen (SF) Leif Hermann (SF) Ebba Strange (SF) nfmd.
Tilføjelse til tillægsbetænkning Efter at 3. behandling af lovforslaget blev standset og det henvistes til fornyet udvalgsbehandling, har Retsudvalget afholdt yderligere et møde.
Udvalget har herunder stillet spørgsmål til justitsministeren, som denne har besvaret skriftligt.
Spørgsmål og svar er optrykt som bilag til denne tilføjelse til tillægsbetænkningen.
 Herefter indstiller et mindretal (Det Konservative Folkepartis,  

 Venstres, Det Radikale Venstres, Centrum-Demokraternes og Kristeligt  

 Folkepartis medlemmer af udvalget) lovforslaget til vedtagelse med de  

 af justitsministeren i tillægsbetænkningen stillede ændringsforslag.
Et andet mindretal (Socialdemokratiets og Socialistisk Folkepartis  

 medlemmer af udvalget) indstiller lovforslaget til forkastelse, idet  

 mindretallet bemærker, at det stillede spørgsmål ikke er besvaret i  

 overensstemmelse med spørgsmålets formulering.
Mindretallet må således  

 opfatte det afgivne svar som negativt i forhold til det ønskede.
 Et tredje mindretal (Fremskridtspartiets medlem af udvalget) vil  

 redegøre for sin stilling til lovforslaget og de stillede ændringsforslag ved  

 den fortsatte 3. behandling.
Grethe Fenger Møller (KF) fmd.
Fischer (KF) Helge Adam Møller  

 (KF) Bjørn Elmquist (V) Inge Dahl-Sørensen (V) Knud Lind (FP) Kirsten Lee  

 (RV) Nør Christensen (CD) Inger Stilling Pedersen (KRF) Erling Christensen  

 (S) Ole Espersen (S) Søren Hansen (S) Torben Lund (S) Lissa Mathiasen (S)  

 Carsten Andersen (SF) Leif Hermann (SF) Ebba Strange (SF) nfmd.
Bilag Et af udvalgets spørgsmål til justitsministeren og dennes besvarelse heraf Spørgsmål:
 Vil justitsministeren fra Vestre Landsret og Københavns Byret indhente en  

 udtalelse om, hvorvidt de af ministeren i betænkningen og tillægsbetænkningen  

 stillede ændringsforslag i det væsentligste imødekommer den af begge retter  

 rejste kritik af lovforslagets udformning.
 Svar:
 1. Justitsministeriet forstår spørgsmålet således, at der sigtes til de  

 bemærkninger, som fra de nævnte retter er fremkommet til lovforslagets  

 enkelte bestemmelser.
Justitsministeriet har gennemgået samtlige høringssvar med henblik på at  

 vurdere de forslag til ændringer i de enkelte bestemmelser, som er fremkommet  

 i forbindelse med høringsrunden.
Det bemærkes herved, at Justitsministeriet  

 naturligvis har anlagt samme fordomsfrie vurdering af høringssvarene, som  

 hvis det havde drejet sig om et lovforslag, som endnu ikke havde været  

 fremsat i Folketinget.
 Da spørgsmålet specielt vedrører Vestre Landsret og Københavns Byret, vil  

 de følgende bemærkninger alene vedrøre forholdet mellem det oprindelige  

 lovforslag, høringssvarene fra Vestre Landsret og Københavns Byret samt  

 lovforslaget i den udformning, det vil have, såfremt det ændringsforslag  

 vedtages, som er stillet ved 3. behandling.
 2. I det følgende gennemgås væsentlige specielle bemærkninger fra Vestre  

 Landsret og Københavns Byret paragraf for paragraf.
Ad § 1 I relation til forbrugerdefinitionen i lovforslagets § 1, stk. 1, anfører  

Københavns Byret, at det bør præciseres, at også kreditaftaler, der  

 indgås af andre end fysiske personer, f.eks. ikke-erhvervsdrivende  

 foreninger, kan anses for en forbrugeraftale.
 Denne bemærkning er ikke taget til følge, idet det efter  

 Justitsministeriets opfattelse er unødvendigt at foretage en sådan  

 præcisering, der kunne give anledning til lovtekniske problemer i forhold til  

 den øvrige lovgivning, hvor udtrykket »forbruger« anvendes som  

 omfattende både fysiske og juridiske personer.
 Københavns Byret finder endvidere, at bevisbyrdereglen i § 1, stk.  

 2, bør udvides, således at kreditgiveren også får bevisbyrden for, at et køb  

 på kredit ikke er omfattet af loven.
 Bemærkningen er taget til følge, jf. lovforslagets § 1, stk. 3, som  

 affattet efter 2. behandling.
Ad § 2 Vestre Landsret kritiserer formuleringen i lovforslagets § 2, 1. pkt.
 Bemærkningen er taget til følge, jf. det § 2, 1. pkt., som blev vedtaget  

 ved 2. behandling.
Ad § 3 Vestre Landsret og Københavns Byret foreslår, at det i bestemmelsen  

 udtrykkeligt præciseres, at retsforlig ikke er omfattet af loven.
 Bemærkningerne er taget til følge, jf. § 3, stk. 1, nr. 2, i lovforslaget  

 som vedtaget ved 2. behandling.
Ad § 4 Vestre Landsret og Københavns Byret anfører, at formuleringen af  

 undtagelsesbestemmelsen i § 4, stk. 2, er upræcis, idet det ikke klart  

 fremgår, at den alene sigter til aftaler, ifølge hvilke den erhvervsdrivende  

 skal præstere en løbende ydelse Bemærkningen er taget til følge, jf. § 4, stk. 2, som vedtaget ved 2.  

 behandling.
Ad § 5 Vestre Landsret og Københavns Byret bemærker, at man i definitionen  

 af kreditkøb i stk. 1 har udeladt den hidtidige betingelse om, at aftalen om  

 henstand skal være indgået inden overgivelsen af det købte.
Man finder det  

 ikke rimeligt, at en efterfølgende aftale om henstand skal medføre, at købet  

 bliver omfattet af de særlige regler om kreditkøb.
Justitsministeriet har ikke taget denne bemærkning til følge, idet en  

 sådan sondring, som kendes i den gældende kreditkøbslov, tynger lovteksten og  

 endvidere forekommer unødvendig.
Den udformning, som Justitsministeriet har  

 givet i bestemmelsen, giver forbrugeren en videre beskyttelse end Vestre  

 Landsrets og Københavns Byrets forslag.
Ad § 7 Københavns Byret finder, at § 48, jf. § 32 og §§ 25-28, ikke bør kunne  

 fraviges ved aftale også i køb med ejendomsforbehold.
 Bemærkningen er taget til følge, jf. § 7, stk. 2, 2. pkt., i lovforslaget  

 som vedtaget ved 2. behandling.
Ad § 9 Vestre Landsret og Københavns Byret foreslår, at oplysningspligten  

 i oprindelige trepartsforhold, jf. § 5, stk. 1, nr. 2, kommer til at påhvile  

 sælgeren.
 Vestre Landsret og Københavns Byret finder endvidere, at  

 kreditors oplysningspligt i kreditkøb fortsat bør omfatte kontantprisen.
 Bemærkningerne er taget til følge, jf. § 9, stk. 2, som affattet ved 2.  

 behandling.
Ad § 12 Vestre Landsret anfører, at udtrykket »stiltiende accept« er  

 vanskeligt at arbejde med, og at man kunne overveje at udvide bestemmelsens  

 anvendelsesområde til at omfatte alle tilfælde, hvor et (ubevilget) overtræk  

 har varet i mere end 3 måneder.
Københavns Byret tilslutter sig det af  

 Vestre Landsret anførte.
 Justitsministeriet kan ikke følge dette forslag, idet reglerne om  

 oplysningspligt i så fald ville komme til at omfatte tilfælde af faktisk  

 restance, hvor der ikke foreligger en kreditaftale.
Ad § 13 Københavns Byret finder, at det bør præciseres, at der også skal ses bort  

 fra de i § 13, stk. 2, omhandlede omkostninger ved opgørelsen af  

 kreditomkostningerne angivet som et beløb, jf. § 9, stk. 1, nr. 3.
 Bemærkningen er imødekommet, jf. § 13, stk. 2, som affattet efter 2.  

 behandling i Folketinget.
Ad § 14 Københavns Byret anfører, at det er uklart, hvor meget oplysningspligten  

 omfatter.
Justitsministeriet finder ikke, at lovforslaget kan give anledning til  

 tvivl.
Opmærksomheden henledes på, at reglen er en følge af EF-direktivets  

 art. 4, stk. 2, litra d.
Ad § 15 Vestre Landsret anfører, at det for så vidt angår pengeinstitutter og  

 realkreditinstitutter er uklart, hvad der ligger i pligten til at angive,  

 hvorledes renten er variabel, jf. § 15, stk. 1, in fine.
Justitsministeriet finder ikke, at der på dette punkt vil kunne opstå  

 vanskeligheder.
Det bemærkes, at reglen i princippet svarer til  

 kreditkøbslovens § 37, hvor den ikke har givet anledning til vanskeligheder.
Ad §§ 16-18 Københavns Byret forudsætter, at der udarbejdes særligt  

 vejledningsmateriale for retternes personale, ligesom det må sikres, at  

 retternes personale får rådighed over det fornødne tabelmateriale,  

 finansregnere m.v. samt får den fornødne instruktion i brugen heraf.
 Spørgsmålet om vejledningsmateriale for retternes personale vil indgå i  

 Justitsministeriets almindelige overvejelser vedrørende personalets  

 uddannelse m.v.
Ad § 21 Københavns Byret anfører, at det bør præciseres, at der tænkes på købs- og  

 ikke kreditaftalens indgåelse.
Bemærkningen er ikke taget til følge.
Det bemærkes, at bestemmelsen svarer  

 til kreditkøbslovens § 9.
Ad § 23 Københavns Byret bemærker, at det ikke fremgår af bestemmelsen, hvad der  

 skal gælde, hvis kreditgiver helt har undladt at forsøge at opfylde sin  

 oplysningspligt med hensyn til de årlige omkostninger i procent.
Justitsministeriet har nøje overvejet dette spørgsmål.
Ved vurderingen må  

 man være opmærksom på, at forbrugerens muligheder for at vurdere omfanget af  

 sine forpligtelser kan have en helt forskellig karakter, alt efter hvilke  

 oplysninger der i øvrigt er givet.
Har kreditgiveren opfyldt sin  

 oplysningspligt vedrørende de enkelte typer af faktiske omkostninger, vil  

 forbrugeren være i stand til at overskue sine forpligtelser.
Ad § 24 Vestre Landsret finder, at det bør overvejes at anvende sanktionsreglen på  

 alle kreditaftaler.
For så vidt angår manglende iagttagelse af  

 sanktionsreglen efter § 12 bør det endvidere ovevejes at sanktionere  

 overtrædelse heraf ved, at kreditgiveren afskæres fra at forlange forhøjet  

 rente m.v. i anledning af overtrækket.
Bemærkningen er ikke taget til følge.
Der henvises til bemærkningerne ad §  

 23.
Ad §§ 25-26 Vestre Landsret bemærker, at bestemmelsen, der også omfatter andre  

 kreditaftaler end kreditkøb, herunder pantebreve i fast ejendom, som ikke er  

 undtaget efter § 3, stk. 1, nr. 1, forekommer meget vidtgående.
Bemærkningen er taget til følge i forbindelse med den omredaktion af  

 lovforslaget, som er foretaget i forbindelse med, at Justitsministeriet har  

 foreslået loven udvidet til også at omfatte realkreditlån.
Der henvises til §  

 26, stk. 2, i lovforslaget som vedtaget ved 2. behandling samt  

 ændringsforslaget til § 27 til 3. behandling.
Ad § 30 Vestre Landsret anser det for tvivlsomt, at der er behov for at lade  

 bestemmelsen finde anvendelse på rene udlån.
 Justitsministeriet kan ikke tiltræde den begrænsning af  

 forbrugerbeskyttelsen ved almindelige udlån, som ville være en følge af at  

 tage Vestre Landsrets forslag til følge.
Ad § 31 Vestre Landsret og Københavns Byret finder overskriften  

 »cut-off klausuler« uhensigtsmæssig.
 Bemærkningen er taget til følge, jf. overskriften til lovforslagets § 32  

 som vedtaget ved 2. behandling.
Ad § 32 Vestre Landsret og Københavns Byret anfører, at bestemmelsen i stk.  

 1 er uanvendelig på oprindelige trepartsforhold i kreditkøb.
 Bemærkningen er taget til følge, jf. § 33, stk. 1, i lovforslaget som  

 affattet efter 2. behandling.
Ad § 35 Vestre Landsret og Københavns Byret finder, at kreditors adgang til  

 tilbagetagelse af salgsgenstanden i køb med ejendomsforbehold fortsat bør  

 være betinget af, at kreditor har opfyldt sin oplysningspligt over for  

 forbrugeren.
 Der henvises til bemærkningerne til § 35 i det fremsatte lovforslag.
Ad § 41 Københavns Byret ønsker, at der medtages en bestemmelse svarende til  

 kreditkøbslovens § 27, stk. 3, in fine.
 Bemærkningen er taget til følge, jf. § 42, stk. 1, i lovforslaget som  

 vedtaget ved 2. behandling.
Ad § 44 Københavns Byret anfører, at der ikke længere er den samme begrundelse for  

 i rekvisitionen at kræve oplyst, om rekvisitor er forbruger, da kontrakten er  

 eksigibel, uanset om oplysningspligten er overholdt.
Justitsministeriet finder, at det kan have betydning for fogedrettens  

 behandling af sagen, at den fra starten er bekendt med, om den pågældende er  

 forbruger eller ej.
Bemærkningen er derfor ikke taget til følge.
Ad § 55 Københavns Byret foreslår, at straffebestemmelsen udformes ens for så vidt  

 angår overtrædelser af henholdsvis § 9, § 10, § 12 og § 14 og overtrædelser  

 af § 19 og § 20.
Bemærkningen er ikke taget til følge.
Det bemærkes herved, at bestemmelsen  

 i realiteten er udformet svarende til kreditkøbslovens § 40.
3. Justitsministeriet finder, at Vestre Landsrets og Københavns Byrets  

 mere generelle synspunkter vedrørende lovforslagets tekniske opbygning  

 efterhånden er velkendte.
På baggrund af de omfattende høringssvar og  

 gennemgangen ovenfor i nr. 2 af de specielle bemærkninger fra disse retter må  

 også Vestre Landsrets og Københavns Byrets synspunkter vedrørende  

 lovforslagets enkelte bestemmelser anses kendte.
 Som det fremgår af den ovenstående gennemgang, har Justitsministeriet på  

 en lang række punkter draget nytte af de bemærkninger, som er fremkommet  

 under høringsrunden såvel fra de nævnte retter som fra andre  

 høringsinstanser.
 På den baggrund og under hensyn til, at det ikke er realistisk at  

 forestille sig, at der vil kunne foreligge yderligere udtalelser fra Vestre  

 Landsret og Københavns Byret inden Folketingets sommerferie, finder  

 Justitsministeriet ikke at burde indhente yderligere udtalelser over  

 lovforslaget.
 Det er Justitsministeriets opfattelse, at der foreligger et fuldt  

 tilstrækkeligt beslutningsgrundlag.
