Fremsat den 30. oktober 2020 af udlændinge- og integrationsministeren (Mattias Tesfaye) Forslag til Lov om ændring af lov for Færøerne om udlændinges adgang til opholdstilladelse med henblik på visse former for beskæftigelse (Ændring af bestemmelsen om arbejdsmarkedstilknytning) § 1 I lov nr. 462 af 17. juni 2008 for Færøerne om udlændinges adgang til opholdstilladelse med henblik på visse former for beskæftigelse, som ændret ved lov nr. 731 af 25. juni 2014, foretages følgende ændring:
 1. I § 2, stk. 1, udgår »efter § 11, stk. 2, jf. § 19, stk. 1,« og »efter § 19, stk. 1, i udlændingeloven som sat i kraft for Færøerne ved kongelig anordning«.
§ 2 Loven træder i kraft den 1. januar 2021.
Bemærkninger til lovforslaget Almindelige bemærkninger 1. Indledning En udlænding med opholdstilladelse med mulighed for varigt ophold kan få opholdstilladelse efter bestemmelsen om fortsat ophold på Færøerne på baggrund af arbejdsmarkedstilknytning for visse udlændinge, hvis den oprindelige opholdstilladelse inddrages eller nægtes forlænget, og udlændingen er i et fast ansættelsesforhold eller gennem længere tid har drevet selvstændig erhvervsvirksomhed.
Udlændinge med opholdstilladelse med henblik på midlertidigt ophold kan derimod kun få opholdstilladelse efter bestemmelsen om arbejdsmarkedstilknytning, hvis den oprindelige opholdstilladelse inddrages, og udlændingen er i et fast ansættelsesforhold eller gennem længere tid har drevet selvstændig erhvervsvirksomhed.
Bestemmelsen kan i visse situationer indebære ulovlig forskelsbehandling.
 Lovforslaget indeholder forslag til ændring af bestemmelsen om arbejdsmarkedstilknytning med henblik på at bringe bestemmelsen i overensstemmelse med Danmarks internationale forpligtelser.
2. Ændring af bestemmelsen om arbejdsmarkedstilknytning 2.1. Gældende ret 2.1.1. Lov for Færøerne om udlændinges adgang til opholdstilladelse med henblik på visse former for beskæftigelse Det fremgår af § 2, stk. 1, i lov for Færøerne om udlændinges adgang til opholdstilladelse med henblik på visse former for beskæftigelse, jf. lov nr. 462 af 17. juni 2008, at der efter ansøgning kan gives opholdstilladelse til en udlænding, hvis opholdstilladelse efter § 7 (flygtninge m.fl.), § 9, stk. 1 eller stk. 2, nr. 1 (om familiesammenføring), § 9, stk. 2, nr. 2 (om humanitær opholdstilladelse), eller § 9, stk. 2, nr. 4 (om bl.a. ganske særlige grunde), i udlændingeloven som sat i kraft for Færøerne ved kongelig anordning nægtes forlænget efter § 11, stk. 2, jf. § 19, stk. 1, eller inddrages efter § 19, stk. 1, i udlændingeloven som sat i kraft for Færøerne ved kongelig anordning, når udlændingen er i et fast ansættelsesforhold af længere varighed eller gennem en længere periode har drevet selvstændig erhvervsvirksomhed, og beskæftigelsesmæssige eller erhvervsmæssige hensyn taler derfor (bestemmelsen om arbejdsmarkedstilknytning).
Det fremgår af § 11, stk. 1, i anordning nr. 182 af 22. marts 2001 for ikrafttræden for Færøerne af udlændingeloven, som senest ændret ved anordning nr. 677 af 17. juni 2013, at opholdstilladelse efter §§ 7 eller 9 gives med henblik på varigt eller midlertidigt ophold på Færøerne, og at opholdstilladelsen kan tidsbegrænses.
Det er i § 22 i bekendtgørelse om udlændinges adgang til Færøerne, som ændret ved bekendtgørelse nr. 252 af 17. marts 2014, jf. bekendtgørelse nr. 636 af 7. juni 2010, reguleret, hvornår en udlænding meddeles opholdstilladelse med henblik på henholdsvis varigt og midlertidigt ophold.
Det fremgår af anordningens § 11, stk. 2, at en tidsbegrænset opholdstilladelse meddelt med henblik på varigt ophold forlænges efter ansøgning, medmindre der er grundlag for at inddrage tilladelsen efter § 19. En opholdstilladelse meddelt med henblik på midlertidigt ophold forlænges efter ansøgning, såfremt betingelserne, der ligger til grund for tilladelsen, fortsat er opfyldt.
 En udlænding med opholdstilladelse med henblik på varigt ophold kan gives opholdstilladelse efter § 2, stk. 1, i lov for Færøerne om udlændinges adgang til opholdstilladelse med henblik på visse former for beskæftigelse, hvis den oprindelige opholdstilladelse inddrages eller nægtes forlænget, og udlændingen er i et fast ansættelsesforhold eller gennem længere tid har drevet selvstændig erhvervsvirksomhed.
En udlænding med opholdstilladelse med henblik på midlertidigt ophold kan gives opholdstilladelse efter § 2, stk. 1, i lov for Færøerne om udlændinges adgang til opholdstilladelse med henblik på visse former for beskæftigelse, hvis den oprindelige opholdstilladelse inddrages, og udlændingen er i et fast ansættelsesforhold eller gennem længere tid har drevet selvstændig erhvervsvirksomhed.
Udlændingen kan derimod ikke gives opholdstilladelse efter § 2, stk. 1, hvis udlændingens opholdstilladelse nægtes forlænget.
Det fremgår bl.a. af § 22, stk. 1, i bekendtgørelse om udlændinges adgang til Færøerne, at udlændinge med opholdstilladelse efter anordningens § 7 (flygtninge m.fl.) og § 9, stk. 1 og stk. 2, nr. 1 (om familiesammenføring), gives opholdstilladelse med henblik på varigt ophold på Færøerne, medmindre udlændingen kun ansøger om opholdstilladelse med henblik på midlertidigt ophold på Færøerne.
Af bekendtgørelsens § 22, stk. 2, fremgår det bl.a., at opholdstilladelse efter anordningens § 9, stk. 2, nr. 2 (om humanitær opholdstilladelse) kan gives med henblik på varigt eller midlertidigt ophold på Færøerne.
 Dette indebærer bl.a., at flygtninge med konventionsstatus kan få opholdstilladelse efter bestemmelsen om arbejdsmarkedstilknytning, hvis deres opholdstilladelse inddrages eller nægtes forlænget, og de er i et fast ansættelsesforhold eller gennem længere tid har drevet selvstændig erhvervsvirksomhed, mens udlændinge med midlertidig humanitær opholdstilladelse, der er i et fast ansættelsesforhold eller gennem længere tid har drevet selvstændig erhvervsvirksomhed, kun kan få opholdstilladelse efter bestemmelsen om arbejdsmarkedstilknytning, hvis deres opholdstilladelse inddrages, men ikke hvis deres opholdstilladelse nægtes forlænget.
Ved fast ansættelsesforhold af længere varighed skal som udgangspunkt forstås et ansættelsesforhold af mindst 2 års uafbrudt varighed hos samme arbejdsgiver.
Tilsvarende forstås ved selvstændig erhvervsvirksomhed gennem en længere periode som udgangspunkt, at udlændingen skal have drevet samme virksomhed uafbrudt gennem mindst 2 år.
 Formålet med bestemmelsen er bl.a. at tilgodese erhvervslivets behov for at kunne fastholde udenlandsk arbejdskraft.
2.1.2. Den Europæiske Menneskerettighedskonvention (EMRK) Artikel 14 i Den Europæiske Menneskerettighedskonvention (EMRK) indeholder et diskriminationsforbud, hvorefter nydelsen af de i konventionen anerkendte rettigheder og friheder skal sikres uden forskel på grund af køn, race, farve, sprog, religion, politisk eller anden overbevisning, national eller social oprindelse, tilhørsforhold til et nationalt mindretal, formueforhold, fødsel eller ethvert andet forhold.
Anvendelsesområdet for EMRK artikel 14 er begrænset derved, at bestemmelsen er accessorisk til konventionens øvrige bestemmelser.
Det betyder, at bestemmelsen kun kan anvendes sammen med én eller flere af disse bestemmelser.
Heri ligger ikke et krav om, at en sådan rettighed skal være krænket, men derimod alene et krav om, at den foreliggende situation skal ligge inden for rettighedens anvendelsesområde (»ambit«).
Hvis den foreliggende situation ligger inden for en anden bestemmelses anvendelsesområde, indeholder artikel 14 et forbud mod usaglig forskelsbehandling.
Efter Den Europæiske Menneskerettighedsdomstols praksis indebærer dette, at personer i sammenlignelige situationer som udgangspunkt skal behandles ens, og at forskelsbehandling kun er berettiget, hvis den har et legitimt formål og samtidig står i et rimeligt forhold til dette formål.
§ 2, stk. 1, i lov for Færøerne om udlændinges adgang til opholdstilladelse med henblik på visse former for beskæftigelse giver bl.a. mulighed for, at visse udlændinge efter ansøgning kan få opholdstilladelse, hvis deres hidtidige opholdstilladelse nægtes forlænget, og de er i et fast ansættelsesforhold af længere varighed eller gennem en længere periode har drevet selvstændig erhvervsvirksomhed, og beskæftigelsesmæssige eller erhvervsmæssige hensyn taler derfor.
Som nævnt skal der som udgangspunkt være tale om et ansættelsesforhold af mindst 2 års uafbrudt varighed hos samme arbejdsgiver, eller at udlændingen har drevet samme virksomhed uafbrudt gennem mindst 2 år.
De udlændinge, som bestemmelsen er relevant for, vil således have opholdt sig på Færøerne i mindst 2 år.
Disse udlændinge vil som udgangspunkt have etableret et privatliv på Færøerne, ligesom de vil kunne have et familieliv.
Spørgsmålet om, hvorvidt de kan få en opholdstilladelse og dermed få lov til at blive på Færøerne, falder derfor efter Udlændinge- og Integrationsministeriets opfattelse inden for anvendelsesområdet af EMRK artikel 8 om retten til respekt for bl.a. privat- og familieliv.
Det er endvidere Udlændinge- og Integrationsministeriets vurdering, at gruppen af udlændinge, der har haft midlertidig opholdstilladelse efter bl.a. anordningens § 9, stk. 2, nr. 2, om humanitær opholdstilladelse, men som har fået den nægtet forlænget, er i en sammenlignelig situation med gruppen af udlændinge, der har haft opholdstilladelse efter anordningens § 7 (flygtninge m.fl.), og som også har fået opholdstilladelsen nægtet forlænget, i forhold til muligheden for opholdstilladelse efter bestemmelsen om arbejdsmarkedstilknytning.
De to grupper af udlændinge vil således begge have fået deres oprindelige opholdstilladelse nægtet forlænget og vil begge have været i et ansættelsesforhold eller have drevet selvstændig erhvervsvirksomhed i mindst 2 år.
I en sådan situation kan det forhold, at den oprindelige  men altså nu ikke forlængede  opholdstilladelse for den ene gruppes vedkommende var meddelt med henblik på midlertidigt ophold, mens den for den anden gruppes vedkommende kan have været meddelt med henblik på varigt ophold, efter Udlændinge- og Integrationsministeriets opfattelse ikke føre til, at de to grupper ikke må anses for at være i en sammenlignelig situation.
En forskelsbehandling af de to grupper vil derfor kun være berettiget efter EMRK artikel 14 sammenholdt med artikel 8, hvis den har et legitimt formål og samtidig står i et rimeligt forhold til dette formål.
Det er i den forbindelse Udlændinge- og Integrationsministeriets opfattelse, at de beskæftigelsesmæssige hensyn, der ligger til grund for bestemmelsen om arbejdsmarkedstilknytning, ikke kan begrunde forskelsbehandlingen.
På den baggrund skal udlændinge, der har haft midlertidig opholdstilladelse efter bl.a. anordningens § 9, stk. 2, nr. 2, i overensstemmelse med EMRK artikel 14, jf. artikel 8, ligestilles med udlændinge, der har haft opholdstilladelse efter anordningens § 7, i forhold til muligheden for at opnå opholdstilladelse på baggrund af bestemmelsen om arbejdsmarkedstilknytning.
Da bestemmelsen ikke giver hjemmel hertil, vil Udlændingestyrelsen i dag meddele opholdstilladelse efter anordningens § 9, stk. 2, nr. 4, om ganske særlige grunde, til udlændinge, der har haft midlertidig opholdstilladelse efter bl.a. anordningens § 9, stk. 2, nr. 2, hvis et afslag på ansøgning om opholdstilladelse efter bestemmelsen om arbejdsmarkedstilknytning, vil indebære ulovlig forskelsbehandling.
 Det bemærkes, at Udlændinge- og Integrationsministeriet ved brev af 20. august 2019 (2018-19, 2. samling, UUI Alm.del, bilag 18) orienterede Folketingets Udlændinge- og Integrationsudvalg om, at bestemmelsen om arbejdsmarkedstilknytning i visse situationer indebærer ulovlig forskelsbehandling.
Det fremgår bl.a. af brevet, at Udlændingestyrelsen og Styrelsen for International Rekruttering og Integration ikke har kunnet identificere sager, hvor der er truffet afgørelse efter bestemmelsen.
Herudover fremgår det, at skulle der opstå en situation, hvor et afslag på opholdstilladelse ville indebære ulovlig forskelsbehandling, vil der, som en midlertidig løsning, frem til lovbestemmelsen bringes i overensstemmelse med Danmarks internationale forpligtelser, kunne meddeles opholdstilladelse efter den færøske anordning nr. 182 af 22. marts 2001 § 9, stk. 2, nr. 4, om ganske særlige grunde.
2.2. Ministeriets overvejelser og den foreslåede ordning Med henblik på at bringe bestemmelsen om arbejdsmarkedstilknytning i overensstemmelse med Danmarks internationale forpligtelser foreslås det, at bestemmelsen ændres, så udlændinge, der er meddelt opholdstilladelse med henblik på midlertidigt ophold, også får adgang til opholdstilladelse på baggrund af arbejdsmarkedstilknytning, hvis deres oprindelige opholdstilladelse nægtes forlænget.
 Hermed får udlændinge, hvis oprindelige opholdstilladelse er nægtet forlænget, samme adgang til at benytte bestemmelsen om arbejdsmarkedstilknytning uanset om den oprindelige opholdstilladelse er meddelt med mulighed for varigt eller med henblik på midlertidigt ophold.
3. Økonomiske konsekvenser og implementeringskonsekvenser for det offentlige Lovforslaget har ikke økonomiske konsekvenser og implementeringskonsekvenser for det offentlige.
 4. Økonomiske og administrative konsekvenser for erhvervslivet m.v.
 Lovforslaget har ikke økonomiske og administrative konsekvenser for erhvervslivet m.v.
5. Administrative konsekvenser for borgerne Lovforslaget vurderes ikke at have administrative konsekvenser for borgerne.
6. Miljømæssige konsekvenser Lovforslaget har ikke miljømæssige konsekvenser.
7. Forholdet til EU-retten Lovforslaget har ikke EU-retlige aspekter.
 8. Hørte myndigheder og organisationer m.v.
 Et udkast til lovforslag har i perioden fra den 20. januar til den 17. februar 2020 været sendt i høring hos følgende myndigheder og organisationer m.v.:
Amnesty International, Dansk Arbejdsgiverforening, Dansk Flygtningehjælp, Dansk Socialrådgiverforening, Danske Advokater, Kommunernes Landsforening, Rådet for Etniske Minoriteter, Advokatrådet (Advokatsamfundet), Bedsteforældre for Asyl, Centralorganisationernes Fællesudvalg CFU, Danes Worldwide, Danmarks Biblioteksforening, Danmarks Rederiforening, Danmarks Rejsebureau Forening, DFUNK  Dansk Flygtningehjælp Ungdom, Den Danske Helsinki-Komité for Menneskerettigheder, Den Katolske Kirke i Danmark, DIGNITY  Dansk Institut Mod Tortur, Dokumentations- og Rådgivningscentret om Racediskrimination, Finansrådet, Folkehøjskolernes Forening i Danmark, Foreningen af Udlændingeretsadvokater, Færøernes Landsstyre, Naalakkersuisut (Grønlands Selvstyre), HK/Danmark, Indvandrermedicinsk klinik, Odense Universitetshospital, Indvandrerrådgivningen, Institut for Menneskerettigheder, Kirkernes Integrationstjeneste, Knud Vilby (på vegne af Fredsfonden), Kvindernes Internationale Liga for Fred og Frihed, (Kvindefredsligaen), Københavns Byret, Landsforeningen Adoption & Samfund, Landsforeningen af Forsvarsadvokater, Mellemfolkeligt Samvirke, Plums Fond for fred, økologi og bæredygtighed (tidl.
Fredsfonden), PRO-Vest, Præsidenten for Vestre Landsret, Præsidenten for Østre Landsret, Refugees Welcome, Retspolitisk Forening, Retten i Randers, Røde Kors, SOS Racisme, Udlændingenævnet, Work-live-stay southern Denmark, Ældresagen, Ægteskab uden grænser, Aarhus Erhverv/International Community og 3F.
Bemærkninger til lovforslagets enkelte bestemmelser Til § 1 Til nr. 1 Det fremgår af § 2, stk. 1, i lov for Færøerne om udlændinges adgang til opholdstilladelse med henblik på visse former for beskæftigelse, jf. lov nr. 462 af 17. juni 2008, at der efter ansøgning kan gives opholdstilladelse til en udlænding, hvis opholdstilladelse efter § 7 (flygtninge m.fl.), § 9, stk. 1 eller stk. 2, nr. 1 (om familiesammenføring), § 9, stk. 2, nr. 2 (om humanitær opholdstilladelse), eller § 9, stk. 2, nr. 4 (om bl.a. ganske særlige grunde), i udlændingeloven som sat i kraft for Færøerne ved kongelig anordning nægtes forlænget efter § 11, stk. 2, jf. § 19, stk. 1, eller inddrages efter § 19, stk. 1, i udlændingeloven som sat i kraft for Færøerne ved kongelig anordning, når udlændingen er i et fast ansættelsesforhold af længere varighed eller gennem en længere periode har drevet selvstændig erhvervsvirksomhed, og beskæftigelsesmæssige eller erhvervsmæssige hensyn taler derfor (bestemmelsen om arbejdsmarkedstilknytning).
Det fremgår af anordningens § 11, stk. 1, at opholdstilladelse efter §§ 7 eller 9 gives med henblik på varigt eller midlertidigt ophold på Færøerne, og at opholdstilladelsen kan tidsbegrænses.
Det fremgår af anordningens § 11, stk. 2, at en tidsbegrænset opholdstilladelse meddelt med henblik på varigt ophold forlænges efter ansøgning, medmindre der er grundlag for at inddrage tilladelsen efter § 19. En opholdstilladelse meddelt med henblik på midlertidigt ophold forlænges efter ansøgning, såfremt betingelserne, der ligger til grund for tilladelsen, fortsat er opfyldt.
 En udlænding med opholdstilladelse med henblik på varigt ophold kan gives opholdstilladelse efter § 2, stk. 1, i lov for Færøerne om udlændinges adgang til opholdstilladelse med henblik på visse former for beskæftigelse, hvis den oprindelige opholdstilladelse inddrages eller nægtes forlænget, og udlændingen er i et fast ansættelsesforhold eller gennem længere tid har drevet selvstændig erhvervsvirksomhed.
En udlænding med opholdstilladelse med henblik på midlertidigt ophold kan gives opholdstilladelse efter § 2, stk. 1, i lov for Færøerne om udlændinges adgang til opholdstilladelse med henblik på visse former for beskæftigelse, hvis den oprindelige opholdstilladelse inddrages, og udlændingen er i et fast ansættelsesforhold eller gennem længere tid har drevet selvstændig erhvervsvirksomhed.
Udlændingen kan derimod ikke gives opholdstilladelse efter § 2, stk. 1, hvis udlændingens opholdstilladelse nægtes forlænget.
 Det foreslås at lade henvisningen til anordningens § 11, stk. 2, jf. § 19, stk. 1, om nægtelse af forlængelse af opholdstilladelse udgå af § 2, stk. 1, i lov for Færøerne om udlændinges adgang til opholdstilladelse med henblik på visse former for beskæftigelse.
 Forslaget indebærer, at udlændinge, der er meddelt opholdstilladelse med henblik på midlertidigt ophold, fremadrettet på lige fod med udlændinge, der er meddelt opholdstilladelse med henblik på varigt ophold, også får adgang til at benytte bestemmelsen om arbejdsmarkedstilknytning, hvis deres oprindelige opholdstilladelse nægtes forlænget.
 Med forslaget bringes bestemmelsen i overensstemmelse med Danmarks internationale forpligtelser.
Herudover foreslås det, at henvisningen til anordningens § 19, stk. 1, om inddragelse af opholdstilladelse udgår af § 2, stk. 1, i lov for Færøerne om udlændinges adgang til opholdstilladelse med henblik på visse former for beskæftigelse.
Med forslaget sikres konsistens i bestemmelsen.
 Udlændinge, der er meddelt opholdstilladelse med henblik på midlertidigt eller varigt ophold, vil dermed som hidtil have adgang til at benytte bestemmelsen om arbejdsmarkedstilknytning, hvis deres oprindelige opholdstilladelse inddrages.
§ 2 Det foreslås, at loven træder i kraft den 1. januar 2021.
