Udtalt at en tilladelse til at etablere adgang til privat fællesvej,  

 alene er en offentligretlig tilladelse, der kun kan udnyttes, såfremt  

 grundejeren på privatretligt grundlag har en ret til at benytte vejen(vejret) I brev af 20. december 1984 har kommunen anmodet ministeriet om en  

 udtalelse i forbindelse med kommunens benyttelse af en privat fællesvej som  

 adgang til en ejendom i forbindelse med bebyggelse af denne.
 Det er oplyst, at vejen er beliggende i byområde.
 Det fremgår af sagen, at vejejeren over for kommunen har fremsat krav om  

 erstatning baseret på de udgifter, han har afholdt til anlæg af den private  

 fællesvej.
 Kommunen har oplyst, at vejen ikke har lidt nogen overlast ved brugen, der  

 således ikke medfører nogen istandsættelse af vejen, og at kommunen nu agter  

 at overtage vejen som offentlig vej.
 Ministeriet kan oplyse, at efter bestemmelsen i privatvejslovens § 48 kan  

 kommunen som vejmyndighed give tilladelse til, at der etableres adgang fra  

 den private fællesvej til ejendommen, men dette er alene en offentligretlig  

 tilladelse, der kun kan udnyttes, såfremt grundejeren også på privatretligt  

 grundlag har en ret til at benytte vejen.
 Spørgsmålet om, hvorvidt kommunen har en sådan ret til at benytte vejen,  

 er et privatretligt spørgsmål, der i mangel af enighed mellem parterne  

 henhører under domstolene.
 Hvis kommunen ikke har nævnte vejret til vejen, kan den ikke med hjemmel i  

 privatvejslovens § 48 give sig selv tilladelse til at benytte vejen og  

 etablere adgang til denne.
 Offentliggjort i VEJLOVE udgivet af DAFOLO.
