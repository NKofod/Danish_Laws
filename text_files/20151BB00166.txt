Fremsat den 1. april 2016 af Henning Hyllested (EL), Kim Christiansen (DF) og Karsten Hønge (SF) Forslag til folketingsbeslutning om oprettelse af en taskforce til kontrol af Ubers erhvervsmæssige personbefordring Folketinget pålægger regeringen hurtigst mulig at oprette en taskforce med umiddelbar virkning til kontrol af Ubers erhvervsmæssige personbefordring.
Bemærkninger til forslaget Enhedslisten, Dansk Folkeparti og Socialistisk Folkeparti ønsker med forslaget at give myndighederne et konkret redskab til at sikre, at den taxikørsel, som Uber og Ubers chauffører udfører, foregår i overensstemmelse med gældende love og regler, bl.a. på taxi- og skatteområdet.
 Til det formål foreslår forslagsstillerne, at der nedsættes en taskforce med relevante aktører, eksempelvis Trafik- og Byggestyrelsen, SKAT og Rigspolitiet.
Det er forslagstillernes opfattelse, at Ubers model indebærer, at Uberchaufførerne kører de facto-taxikørsel uden at leve op til de sikkerheds-, skatte- og uddannelsesmæssige m.v. krav, som almindelige vognmandsfirmaer og taxichauffører skal overholde.
Det er et markant udtryk for konkurrenceforvridning i forhold til den øvrige taxibranche; det afholder staten fra skatteindtægter; og det er trafiksikkerhedsmæssigt uforsvarligt.
Den tværfaglige taskforce nedsættes hurtigst mulig for at sikre, at der ikke foregår taxikørsel på ulovlige og ulige vilkår i Danmark.
Indsatsen finansieres inden for de relevante myndigheders eksisterende økonomiske rammer.
Skriftlig fremsættelse Henning Hyllested (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om oprettelse af en taskforce til kontrol af Ubers erhvervsmæssige personbefordring.
(Beslutningsforslag nr.
B 166) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
