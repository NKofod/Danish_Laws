Sag om fortolkning af overenskomst afvist og henvist til faglig  

 voldgift, uanset at det var bestemt i overenskomsten, at der skulle være  

 enighed mellem parterne om en sådan afgørelsesmåde, jf arbejdsretslovens § 22 Af en kollektiv overenskomst fremgik, at det var en forudsætning for, at  

 uoverensstemmelser af faglig karakter afgøres ved faglig voldgift, at der er  

 enighed om denne afgørel sesmåde mellem parterne.
En uoverensstemmelse om  

 fortolkningen af overenskomsten var indbragt for Arbejdsretten som  

 anerkendelsesøgsmål, uden at der var nedlagt påstand om bod for  

 overenskomstbrud.
Sagen afvistes efter indklagedes påstand fra Arbejdsretten,  

 men henvistes til afgørelse ved faglig voldgift, idet Arbejdsretten udtalte,  

 at reglen om, at behandling af fortolkningsspørgsmål ved faglig voldgift  

 forudsatte enighed mellem parterne - således at en part kunne afskære den  

 anden fra at få en fortolkningstvist afgjort, i hvert fald under de  

 foreliggende omstændigheder ikke kunne anses for betryggende, hvorfor normen  

 for regler for behandling af faglig strid burde være gældende mellem  

 parterne, jf. arbejdsretsloven § 22.
 PÅSTANDE:
 Klageren, Ledernes Hovedorganisation, har nedlagt påstand om, at de  

 indklagede arbejdsgiverforeninger og den indklagede virksomhed skal  

 anerkende, at det er i strid med parternes overenskomst, at der ikke ydes de  

 i sagen omhandlede overmontører kompensation for den arbejdstidsforkortelse,  

 der fandt sted for de timelønnede medarbejdere i perioden 1. december 1986  

 til 1. september 1989 fra 40 timer ugentligt til 371/2 timer ugentligt.
 De indklagede, Dansk Arbejdsgiverforening for Elinstallatørernes  

 Landsforening for Kemp & Lauritzen A/S, har principalt påstået afvisning,  

 subsidiært frifindelse.
Til støtte for afvisningspåstanden har indklagede anført, at sagen drejer  

 sig om en uoverensstemmelse mellem parterne om fortolkningen af »ALMINDELIGE BESTEMMELSER angående samarbejdet mellem FR-Hovedorganisation for Arbejdsleder- og  

 tekniske Funktionærforeninger i Danmark samt Foreningen af Arbejdsledere I  

 Danmark og Dansk Arbejdsgiverforening med tilsluttede organisationer og  

 enkelte medlemmer« i det følgende benævnt Almindelige Bestemmelser.
En behandling af striden  

 har allerede været gennemført og afsluttet under møder mellem parterne,  

 hvorfor klagerne er afskåret fra at søge uoverensstemmelsen behandlet på ny  

 ved Arbejdsretten.
Klageren har heroverfor anført dels, at den tvist, der nu foreligger, ikke  

 tidligere har været behandlet mellem parterne, dels at en afgørelse ved en  

 faglig voldgift ifølge Almindelige Bestemmelser forudsætter enighed mellem  

 parterne.
En sådan enighed foreligger ikke, hvorfor Arbejdsretten er det  

 eneste kompetente forum til at afgøre sagen.
SAGSFREMSTILLING Det indklagede selskab, der udfører elinstallationsopgaver, beskæftiger  

 blandt andet to »montørgrupper«.
For det første de timelønnede,  

 »almindelige« montører, der arbejder og aflønnes i henhold til  

 elektrikeroverenskomsten, og for det andet de individuelt ansatte  

 overmontører, der er omfattet af Almindelige Bestemmelser.
Der er enighed  

 mellem parterne om, at Almindelige Bestemmelser er en kollektiv overenskomst  

 i arbejdsretslovens forstand.
I bestemmelsernes pkt. 4, der omhandler  

 arbejdstid, overarbejde, skiftehold og forskudt tid, hedder det i første  

 afsnit:
»De af aftalen omfattede funktionærers arbejdstid følger den inden  

 for virkeområdet gældende arbejdstid.« I den fælles kommentar til dette led af bestemmelsen hedder det:
»De betroede funktionærers arbejdstid er den indenfor de pågældendes  

 virkeområde i øvrigt gældende.
Det vil, såfremt der er tale om ledelse af  

 andre medarbejdere, sige disses arbejdstid.« Om lønnen hedder det i bestemmelsernes pkt. 3 blandt andet:
 »Parterne er enige om at fastslå, at lønnen for arbejdsledere og  

 andre overordnede funktionærer skal fastsættes således i forhold til lønnen  

 for de øvrige på virksomheden ansatte, at den giver udtryk for stillingens  

 art og for den pågældende funktionærs kvalifikationer, uddannelse,  

 anciennitet, ansvar og indsats.
 Lønnen aftales individuelt direkte mellem virksomheden og den enkelte  

 funktionær.
Under henvisning hertil reguleres lønningerne på en sådan måde, at  

 funktionærernes indtægt ikke forringes i relation til indtægten for de øvrige  

 på virksomheden ansatte.« Uoverensstemmelser om lønnen, som ikke kan løses lokalt, kan i følge pkt.  

 3 af hver af parterne begæres behandlet ved mægling under medvirken af de  

 respektive medlemsorganisationer.
I pkt. 3 hedder det derefter:
»Opnås der herved ikke enighed, og er der tale om en  

 uoverensstemmelse af generel karakter, kan hver af parterne kræve spørgsmålet  

 videreført til behandling i et mellem de implicerede organisationer oprettet  

 nævn, der skal søge uoverensstemmelsen bilagt.
Nævnet består af to ansvarlige  

 ledere fra den pågældende arbejdsgiverorganisation og to ansvarlige ledere  

 fra den pågældende funktionærorganisation....
De af nærværende aftale omfattede funktionærer er ikke, såfremt der ved  

 den ovenfor nævnte behandling af en uoverensstemmelse ikke er opnået enighed,  

 afskåret fra hver for sig eller samlet at opsige deres stillinger i henhold  

 til funktionærlovens regler.« I perioden 1. december 1986 til 1. september 1989 blev det ugentlige antal  

 arbejdstimer for de timelønnede montører nedsat fra 40 timer til 371/2 time i  

 overensstemmelse med bestemmelserne herom i elektrikeroverenskomsterne.  

 Derimod fandt der i denne periode ikke nogen arbejdstidsnedsættelse sted for  

 overmontørerne i den indklagede virksomhed, idet disse fra gammel tid havde  

 haft en kortere arbejdstid end de overenskomstansatte montører, nemlig 371/2  

 time pr. uge.
I forbindelse med en lønstrid mellem virksomheden og overmontørgruppen øst  

 for Storebælt opstod der uenighed om kompensation til virksomhedens  

 overmontører for den nedsættelse af arbejdstiden, som havde fundet sted for  

 de timelønnede montører.
Den 14. maj 1992 blev der afholdt et møde i et  

 lønnævn, der var nedsat i henhold til overenskomstens pkt. 3, og der opnåedes  

 herunder enighed om en skitse til en løsning af de spørgsmål, der drøftedes i  

 nævnet.
En gruppe på tre statistikkyndige skulle i samarbejde med selskabet  

 udarbejde et statistikmateriale, der vedrørte 4 grupper i virksomheden, og på  

 grundlag heraf skulle der udarbejdes en procentsats for lønudviklingen for  

 overmontørgruppen.
I referatet fra mødet hedder det derefter:
»For så vidt angår værdien af den i den omhandlede periode foretagne  

 arbejdstidsforkortelse, inddrages den i overensstemmelse med de  

 retningslinier, DA har anvendt for sin rådgivning i forhold til  

 arbejdslederne i perioden.« Af en efterfølgende brevveksling mellem Ledernes Hovedorganisation og  

 Dansk Arbejdsgiverforening fremgår, at der ikke var enighed mellem parterne  

 om, hvorledes de nævnte retningslinier skulle forstås.
I forbindelse med  

 udarbejdelsen af rapporten fra de tre statistikkyndige havde det vist sig, at  

 spørgsmålet om betydningen af arbejdstidsforkortelsen ikke tidligere havde  

 været aktuelt.
Grunden hertil var, at hverken Dansk Arbejdsgiverforening  

 eller Ledernes Hovedorganisation havde været i en situation, hvor  

 arbejdsledernes arbejdstid til stadighed havde været lavere end den  

 arbejdstid, der i øvrigt var gældende inden for det pågældende virkeområde.
 I et brev af 18. juni 1993 anmodede Ledernes Hovedorganisation om, at  

 spørgsmålet om kompensation for arbejdstidsnedsættelsen blev behandlet i en  

 faglig voldgift, idet der herved henvistes til pkt. 16 i Almindelige  

 Bestemmelser, der lyder således:
»16. Regler for organisationsmæssig forhandling Nedenstående regler finder ikke anvendelse ved uoverensstemmelser om  

 lønspørgsmål, jf. punkt 3.
 Uoverensstemmelser af faglig karakter skal søges løst ved lokal  

 forhandling.
 Opnås der ikke ved denne forhandling enighed, afholdes der mægling, hvori  

 de implicerede parter og medlemsorganisationer deltager.
 Begæret mæglingsmøde skal afholdes uden unødig opsættelse inden 1 måned.
Opnås der ikke ved mægling en løsning af uoverensstemmelsen, kan hver af  

 aftaleparterne begære afholdelse af et organisationsmøde mellem  

 medlemsorganisationernes ledelser.
Hvis de pågældende organisationer er enige  

 herom, kan organisationsmøde i stedet afholdes under deltagelse af  

 aftaleparterne.
Organisationsmødet skal afholdes inden 1 måned efter  

 begæring.
 Opnås der her enighed om løsning af uoverensstemmelsen, er denne bindende  

 for parterne.
 Opnås der ikke enighed ved et sådant organisationsmøde, hvor  

 aftaleparterne ikke har deltaget, kan hver af organisationerne begære  

 afholdelse af et møde mellem aftaleparterne.
Såfremt enighed heller ikke opnås ved det møde, hvori aftaleparterne  

 deltager, kan sagen, når parterne er enige herom, afgøres ved en i det  

 enkelte tilfælde nedsat voldgiftsret bestående af 4 medlemmer, udpeget med 2  

 fra hver side, samt en formand og opmand valgt af aftaleparterne i fællesskab  

 eller udpeget af Arbejdsretten.....« I skrivelse af 20. oktober 1993 til Ledernes Hovedorganisation svarede  

 Dansk Arbejdsgiverforening således:
 »Idet vi henviser til vore drøftelser om nedsættelse af faglig  

 voldgift til løsning af lønreguleringsproblematikken vedr. overmontørerne hos  

 Kemp & Lauritzen, skal vi hermed meddele, at ELFO på ny har overvejet  

 sagen.
Resultatet af disse overvejelser blev, som det fremgår af vedlagte  

 skrivelse, at ELFO ikke ønsker yderligere organisationsmæssig behandling af  

 denne sag under nogen form - ej heller i faglig voldgift.« Ved klageskrift af 18. februar 1994 indbragte Ledernes Hovedorganisation  

 sagen for Arbejdsretten.
Til støtte for påstanden om kompensation til  

 overmontørerne for arbejdstidsforkortelsen gjordes det gældende, at  

 overenskomstens pkt. 4 er overtrådt, idet der er fast praksis for, at der i  

 sådanne situationer skal kompenseres.
 FORKLARING:
Peter Thorning, der er direktør i Ledernes Hovedorganisation, har  

 forklaret, at reglerne i pkt. 3 og pkt. 16 i Almindelige Bestemmelser fik  

 deres nuværende udformning i 1977. Sigtet med oprettelsen af lønnævnet var,  

 at så mange spørgsmål som muligt skulle søges løst ved forhandling der.
I  

 1976 var det ved en arbejdsretsdom (K7862) blevet fastslået, at der var  

 fredspligt forbundet med en overenskomsttype som Almindelige Bestemmelser  

 trods disses vage og ubestemte karakter.
Formålet med bestemmelsen om, at  

 uoverensstemmelser af faglig karakter kun kan indbringes for en voldgiftsret,  

 såfremt der er enighed herom, var at sikre, at funktionærerne ikke er  

 afskåret fra altid at kunne gå til domstolene, såfremt de ønsker det.
 PARTERNES ARGUMENTER:
Klageren har anført, at det af pkt. 16 i Almindelige Bestemmelser fremgår,  

 at uoverensstemmelser af faglig karakter kun skal indbringes for en faglig  

 voldgift, såfremt der er enighed herom.
Såfremt en sådan enighed ikke kan  

 opnås, står det enhver part frit for at indbringe spørgsmålet for  

 Arbejdsretten, idet der må en klar og utvetydig hjemmel til at udelukke  

 Arbejdsrettens kompetence, jf. arbejdsretslovens § 9, stk. 3. Lønnævnet  

 nedsættes i henhold til pkt. 3 i Almindelige Bestemmelser og kan kun tage  

 stilling til lønspørgsmål.
Det er et forhandlingsorgan uden opmand, og det er  

 derfor ikke egnet til at træffe egentlige afgørelser ved uoverensstemmelser  

 af faglig karakter.
De indklagede har gjort gældende, at Arbejdsretten ikke er kompetent til  

 at behandle en tvist mellem parterne som den foreliggende.
Uoverensstemmelsen  

 angår fortolkningen af enten pkt. 3 eller pkt. 4, der begge angiver,  

 hvorledes en uoverensstemmelse skal løses.
Angår den pkt. 3, skal det ske i  

 lønnævnet, og er den af faglig karakter, skal den løses i overensstemmelse  

 med pkt. 16. Fra sagens begyndelse har klageren selv anset tvisten for at  

 være et lønspørgsmål, der ønskedes behandlet i henhold til uoverensstemmelser  

 herom i pkt. 3, og efter gennemførelsen af behandlingen i lønnævnet er  

 klageren afskåret fra på ny at søge uoverensstemmelsen behandlet ved at  

 indbringe den for Arbejdsretten.
Hvis uoverensstemmelsen er af faglig  

 karakter, indeholder pkt. 16 i Almindelige Bestemmelser udtømmende regler for  

 behandlingen heraf, og det er således udelukket at indbringe nogen form for  

 uoverensstemmelse for Arbejdsretten.
ARBEJDSRETTENS BEMÆRKNINGER En stillingtagen til klagerens påstand, således som denne er formuleret,  

 forudsætter en fastlæggelse af, hvordan de relevante punkter i Almindelige  

 Bestemmelser skal forstås.
Da der ikke er enighed mellem parterne om  

 fortolkningen af Almindelige Bestemmelser, er der tale om en  

 uoverensstemmelse af faglig karakter, der ikke kan anses for omfattet af den  

 behandling, der i medfør af overenskomstens punkt 3 fandt sted i lønnævnet i  

 maj 1992, og som efter fast arbejdsretlig praksis i sidste instans skal  

 afgøres ved en faglig voldgiftsret.
Ifølge pkt. 16 i Almindelige Bestemmelser  

 er det imidlertid en forudsætning for, at spørgsmålet kan afgøres ved en  

 faglig voldgiftsret, at der er enighed mellem parterne herom, og bestemmelsen  

 indeholder ikke nogen anvisning af, hvordan en part skal gå frem, såfremt den  

 anden part ikke er enig i denne afgørelsesmåde.
En sådan regel, hvorved den  

 ene part kan afskære den anden part fra at få uenighed af faglig karakter  

 afgjort ved en faglig voldgift, kan i hvert fald under de foreliggende  

 omstændigheder ikke anses for betryggende, hvorfor normen for regler til  

 behandling af faglig strid bør være gældende mellem parterne, jf.  

 arbejdsretslovens § 22. Indklagedes påstand om afvisning tages derfor til  

 følge, men således at sagen henvises til afgørelse ved faglig voldgift.
Thi kendes for ret Denne sag afvises fra Arbejdsretten og henvises til afgørelse ved faglig  

 voldgift.
 Hver part skal betale 1.000 kr. i sagsomkostninger til Arbejdsretten.
