Nr LSF 139 Forslag til Lov om kommuners og amtskommuners bidrag til statslige og  

 private skoler og kurser Fremsat af undervisnings- og forskningsministeren (Bertel Haarder) den 13. januar 1988 Almindelig undervisning og specialundervisning § 1. Kommunen betaler bidrag til staten for hver elev, der er hjemmehørende i kommunen, og som er optaget i en børnehaveklasse eller en 1.-10. klasse ved skoler og kurser omfattet af lov om friskoler og private grundskoler m.v. samt ved Sorø Akademis Skole og ved Statens pædagogiske Forsøgscenters Skole i Rødovre.
§ 2. Amtskommunen betaler bidrag til staten for hver elev, der er hjemmehørende i amtskommunen, og som er optaget i en gymnasieafdeling, en studenterkursusklasse eller en hf-kursusklasse ved private gymnasieskoler og studenterkursus, ved Sorø Akademis Skole eller ved seminarierne.
Stk. 2. Reglerne om amtskommuner i denne lov finder tilsvarende anvendelse på Københavns og Frederiksberg Kommuner.
§ 3. Kommunernes og amtskommunernes bidrag skal for de private skolers og kursers vedkommende svare til statens bevilgede rammetilskud pr. elev.
For statsskolernes og seminariernes vedkommende udgør bidraget pr. elev det samme som i de tilsvarende private skoler.
Stk. 2. Undervisningsministeren kan bestemme, at bidraget for elever i private skoler og kurser ikke opkræves med det fulde beløb af kommunerne.
Undervisningsministeren fastsætter nærmere regler om beregningen af bidrag.
Undervisning m.v. af svært handicappede § 4. Amtskommunerne betaler bidrag til staten svarende til statens gennemsnitlige budgetterede refusionstilskud pr. elev for ekstraudgifter til lærertimer og hjælpemidler til elever med svære handicaps, som er optaget på de skoler eller kurser, der er nævnt i §§ 1 og 2. Undervisningsministeren fastsætter nærmere bestemmelser om beregningen af bidraget.
§ 5. Amtskommunen kan af en kommune kræve delvis refusion af bidraget til staten i henhold til § 4 for elever, der er hjemmehørende i kommunen, og som er optaget i en børnehaveklasse eller en 1.-10. klasse.
Refusionsbeløbet skal svare til det takstbeløb, kommunen betaler til amtskommunen i henhold til § 40, stk. 2, i lov om folkeskolen, med fradrag af kommunens bidrag til staten for den almindelige undervisning og specialundervisningen.
Andre bestemmelser § 6. En elev anses for hjemmehørende i den kommune, hvor eleven er tilmeldt folkeregisteret eller i den amtskommune, hvor elevens folkeregisterkommune er beliggende.
§ 7. Kommunen og amtskommunen kan kræve refusion af bidraget i henhold til §§ 1-4 eller delvis refusion i henhold til § 5 fra en anden kommune eller amtskommune for elever, som ved beregningen af kommunal udligning til kommuner og amtskommuner indgår i folketallet i den anden kommune eller amtskommune.
§ 8. Kommunernes og amtskommunernes bidrag til staten kan modregnes i statstilskuddet til kommunerne.
§ 9. Amtskommunen betaler undervisningsafgiften for 1) elever, der henvises til optagelse i gymnasieafdelingen ved en privat, tilskudsberettiget gymnasieskole eller en studenterkursusklasse ved et privat, tilskudsberettiget studenterkursus, og 2) elever i en kursusklasse til højere forberedelseseksamen på private tilskudsberettigede kursus, hvis udgifter ikke afholdes fuldt ud af staten.
Stk. 2. Undervisningsministeren kan fastsætte nærmere regler om betaling af undervisningsafgiften.
§ 10. Har undervisningsministeren bemyndiget ministeriets direktorater til at udøve de beføjelser, der i denne lov er tillagt ministeren, kan ministeren fastsætte bestemmelser om klageadgangen, herunder om at afgørelserne ikke skal kunne indbringes for højere administrativ myndighed.
 Ikrafttrædelse m.v.
 § 11. Loven træder i kraft den 1. januar 1989.
Stk. 2. Lov om kommuners og amtskommuners bidrag til statslige og private skoler og kurser, jf. lovbekendtgørelse nr. 421 af 20.
 juni 1986, ophæves.
 § 12. Loven gælder ikke for Færøerne og Grønland.
Bemærkninger til lovforslaget I.
Almindelige bemærkninger Lovforslaget tilsigter dels en forenkling af den eksisterende bidragsordning, dels at indføre amtskommunal finansiering samt en ændret kommunal finansiering at statens tilskud til de private skoler, for så vidt angår undervisning m.v. af svært handicappede elever.
Det sidstnævnte forslag har både sammenhæng med det samtidig hermed fremsatte forslag til lov om ændring af friskoler og private grundskoler, og med indførelse af den nye tilskudsordning for de private skoler.
Endvidere er der efter den nugældende lovs ikrafttræden den 1. april 1975 sket nogle ændringer i Undervisningsministeriets lovgivning, som har gjort det nødvendigt at ajourføre den gældende lovs bestemmelser.
A.
Forenkling af bidragsordningen a.
Baggrunden for forslaget Ændringen af lov om statsstøtte til visse private skoler (indførelse af finansiering efter objektive kriterier) Ved lov nr. 230 af 22. april 1987 er lov om statsstøtte til visse private skoler og kurser (skolestøtteloven) bl.a. ændret således, at hver enkelt skole til dækning af udgifterne ved undervisningsvirksomheden fra den 1. januar 1988 vil få dels et rammetilskud, dels et refusionstilskud for det kommende finansår.
Rammetilskuddet, der udgør langt den overvejende del af tilskuddet, beregnes på grundlag af objektive kriterier ud fra en på finansloven fastlagt gennemsnitssats pr. elev.
Den gældende bidragsordning De gældende bestemmelser findes i bekendtgørelse nr. 421 af 20. juni 1986 af lov om kommuners og amtskommuners bidrag til statslige og private skoler og kurser (bidragsloven). Hovedloven er lov nr.
 338 af 19. juni 1974. Der henvises til Folketingstidende 1973-74:
sp. 3483 og 5297; tillæg A sp. 2389; tillæg B sp. 861; tillæg C sp. 533. Denne lov er ændret ved lov nr. 304 af 8. juni 1977, lov nr. 587 af 19. december 1985 og lov nr. 217 af 23. april 1986.
Der henvises til bekendtgørelse nr. 421 af 20. juni 1986 af lov om kommuners og amtskommuners bidrag til statslige og private skoler og kurser.
Efter den gældende bidragslov yder kommunerne et bidrag til staten for de elever, der er optaget ved statslige og private øvelsesskoler samt ved bl.a. friskoler og private grundskoler m.v.
Endvidere betaler amtskommunerne bidrag, for så vidt angår elever, som er optaget på private gymnasieskoler m.v. samt ved Sorø Akademis Skoles studenterafdeling og hf-kurserne ved seminarierne.
Bidraget svarer ved statsskolerne og hf-kurserne ved seminarierne til statens gennemsnitlige udgift pr. elev og for de private skoler og kursers vedkommende til statens gennemsnitlige tilskud pr. elev.
I medfør af det i henhold til bidragsloven udstedte bidragscirkulære administreres ordningen bl.a. således, at der i eet finansår foretages tre bidragsberegninger for hver enkelt kommune og amtskommune:
1) et efterreguleringsbeløb for det forudgående finansår, 2) et a contobidrag pr. elev for det følgende finansår og 3) det samlede a contobidrag for det følgende finansår.
Ordningen medfører en unødig stor administration, som Undervisningsministeriet finder det hensigtsmæssigt at fremsætte forslag til forenkling af.
b.
Forslag til forenkling af bidragsordningen Der foreslås en forenklet bidragsmodel herunder også i konsekvens af vedtagelsen af det nye tilskudssystem for de private skoler efter følgende retningslinier:
1) Hver kommune og amtskommune bidrager som nu til staten i forhold til det antal elever, der går i de statslige og private skoler, der er omtalt i lovforslaget.
2) Bidraget skal for de private skolers og kursers vedkommende svare til statens bevilgede gennemsnitlige rammetilskud pr. elev, jf.
nedenfor.
For statsskolernes og seminariernes vedkommende skal bidraget udgøre det samme pr. elev som i de tilsvarende private skoler.
Der betales ikke bidrag til refusionstilskuddet (jf. den omtalte ændring af skolestøtteloven), når det drejer sig om almindelig undervisning og specialundervisning.
Amtskommunerne betaler derimod bidrag til staten, for så vidt angår ekstraudgifter til lærertimer og hjælpemidler til svært handicappede elever.
Det samlede bidrag til staten vil dog beløbsmæssigt blive uændret for den almindelige undervisning og specialundervisning.
3) Den gældende bemyndigelse for undervisningsministeren til at bestemme, at statens tilskud ikke opkræves med det fulde beløb, opretholdes.
I henhold til det gældende bidragscirkulære er kommunernes bidrag for elever på skoler oprettet i henhold til friskoleloven fastsat til 65 pct. af gennemsnittet af statens tilskud pr. elev for disse skoler.
I det cirkulære, der i fremtiden vil blive udstedt i henhold til bemyndigelsesbestemmelsen, vil bidraget foreløbig blive fastsat til 70 pct. af rammetilskuddet, hvilket beløbsmæssigt tilnærmelsesvis svarer til den gamle bidragsprocent.
Bidraget pr.
elev fastlægges endeligt på de årlige finanslove, idet der dog kan foretages korrektion for pris- og lønudviklingen.
Amtskommunerne forudsættes uændret at bidrage med 100 pct. af statens tilskud/udgifter på gymnasie- og hf-området.
4) Bidragscirkulæret tænkes endvidere udformet således, at staten kun opkræver bidrag een gang årligt.
Ifølge den gældende ordning betaler (amts)kommunerne løbende månedlige bidrag.
Bidraget opkræves i det løbende finansår, når elevtallet opgøres i september måned.
B. Ændring af finansieringsmåden for undervisning m.v. af svært handicappede elever på private skoler a.
Baggrunden for forslaget De gældende tilskudsregler (statens tilskud til de private skoler) m.v.
Efter de gældende regler finansieres de private skolers specialundervisning og undervisning af svært handicappede efter de almindelige tilskudsregler for de private skoler.
Tilskud ud over 5 pct. af det tilskudsberettigede skematimeforbrug kræver godkendelse i Undervisningsministeriet for hver enkelt skole, hvadenten der er tale om almindelig specialundervisning eller om undervisning af svært handicappede elever.
Når udgifterne er godkendt af Undervisningsministeriet, yder staten (indtil den 1. januar 1988, jf. nedenfor) det sædvanlige tilskud på 85 pct.
De gældende finansieringsregler (bidrag til staten) Kommunerne bidrager til staten i henhold til bidragsloven med 65 pct. af statens tilskud til elever på skoler oprettet i henhold til friskoleloven.
Amtskommunerne bidrager således ikke til staten for elever med svære handicaps på disse skoler, selvom undervisning af disse elever i offentlige skoler er en amtskommunal opgave.
Den gældende ordning i forhold til den fastlagte byrdefordeling Efter særforsorgens udlægning pr. 1. januar 1980 er det amtskommunernes ansvar, at alle undervisningspligtige elever, der har behov herfor, modtager vidtgående speicalundervisning.
 Antallet af svært handicappede enkeltintegrerede elever er nu ca.
 150 på de private skoler i undervisningsåret 1985-86.
Amtskommunerne har i dette år netto haft en besparelse på ca. 9 mill. kr. på folkeskoleområdet.
Udgifterne har været afholdt af staten, kommunerne og af forældrene til elever med svære handicaps.
Der er således opstået en utilsigtet virkning med hensyn til byrdefordeling, som Undervisningsministeriet finder det rimeligt at korrigere ved indførelse af en ny finansieringsordning for undervisning m.v. af svært handicappede elever.
Skolestøtteloven Endvidere er skolestøtteloven, jf. også under afsnit A. a., blevet ændret således, at staten yder 100 pct. refusionstilskud til ekstra lærertimer og hjælpemidler, der er godkendt af undervisningsministeren til undervisning af svært handicappede elever.
Ordningen træder i kraft den 1. januar 1988 ligesom de øvrige ændringer af skolestøtteloven.
Vedtagelsen af skolestøtteloven betyder, at forældrene ikke kommer til at betale skolepenge for de omhandlede ekstraudgifter.
Dette indebærer, at det offentlige dækker merudgifterne i samme omfang, som hvis undervisningen foregik i den offentlige skole.
b.
Ny bidragsordning for undervisning af og hjælpemidler til elever med svære handicaps ved de private skoler Der foreslås en finansieringsmodel efter følgende retningslinier:
1) Amtskommunerne betaler, jf. lovforslagets § 4, et bidrag til staten svarende til statens gennemsnitlige budgetterede refusionstilskud pr. elev for ekstraudgifter til lærertimer og hjælpemidler til elever med svære handicaps.
Dette gælder både enkeltintegrerede elever på private skoler og private specialskoleelever.
Der henvises til det samtidig hermed fremsatte forslag til lov om ændring af lov om friskoler og private grundskoler (Oprettelse af specialskoler, befordring m.v.).
2) I medfør af § 5 i forslaget kan amtskommunen af en kommune kræve delvis refusion af bidraget til staten for elever, der er hjemmehørende i kommunen.
Refusionsbeløbet skal svare til det takstbeløb, kommunen betaler til amtskommunen i henhold til § 40, stk. 2, i folkeskoleloven med fradrag af kommunens bidrag til staten for den almindelige undervisning og specialundervisningen.
3) Ovenstående retningslinier indebærer, at amtskommunerne bidrager til undervisning m.v. af elever med svære handicaps, som om de blev undervist i den offenlige skole, og bidrager til de samlede udgifter ved undervisning af disse elever efter fradrag af det beløb, som forældrene og staten betaler for den almindelige undervisning og specialundervisningen for elever i den private skole:
Byrdefordeling ved offentlige og private skoler opgjort som bidrag pr. elev opgjort nu og efter forslaget er sammenfattet nedenfor:
* Inkl. udgifter til vidtgående specialundervisning, som nu fordeles på alle elever.
Lovforslagets økonomiske konsekvenser a.
Forenkling af bidragssystemet Forslaget om, at (amts)kommunerne skal bidrage til staten i forhold til statens bevilgede rammetilskud/udgifter i stedet for til statens gennemsnitlige tilskud/udgifter (forenkling af bidragssystemet), er udgiftsneutralt.
Dog skal den kommunale bloktilskudspulje reguleres for omlægningen af bidragene for elever i de statslige skoler m.v.
Bidraget skal efter forslaget svare til bidragene i de tilsvarende private skoler.
b.
Finansieringsomlægning for undervisning m.v. af svært handicappede Forslaget indebærer, at amtskommunerne skal bidrage til ekstraudgifterne ved undervisning m.v. af svært handicappede med et beløb på 52.900 kr. pr. elev (1985-86 niveau), hvilket er noget mindre end de gennemsnitlige amtskommunale udgifter på 60.000 kr. for disse elever i folkeskolen, jf. oversigten ovenfor.
De private skoler har i dag optaget ca. 150 enkeltintegrerede elever med svære handicaps.
Såfremt det samtidigt fremsatte forslag til ændring af lov om friskoler og private grundskoler m.v.
gennemføres, således at der kan oprettes private specialskoler, forventes det samlede antal elever med behov for vidtgående specialundervisnng i de private skoler gradvis forøget til ca.
 250 elever.
De amtskommunale merudgifter ved den foreslåede finansieringsomlægning vil for de nuværende ca. 150 elever udgøre 7,9 mio. kr.(1985-86 niveau), som forudsættes kompenseret gennem regulering af bloktilskuddet.
Den forventede tilgang på ca. 100 nye elever på private specialskoler påregner man vil blive modsvaret af en tilsvarende nedgang i antallet af elever på de offentlige specialskoler.
Kommunerne vil efter forslaget skulle bidrage væsentlig mere end i dag for de få elever med svære handicaps og lidt mindre end i dag for alle de øvrige elever.
De kommunale udgifter til førstnævnte elevgruppe vil være den samme for elever i folkeskolen og elever i private skoler.
Konsekvenserne af finansieringsomlægningen vil for kommunernes vedkommende blive udlignet gennem fastsættelse af bidragsprocenten til staten.
Lovforslagets administrative konsekvenser Forslaget om, at staten kun opkræver bidrag fra (amts)kommunerne een gang årligt, indebærer en administrativ forenkling.
II.
Bemærkninger til lovforslagets enkelte bestemmelser Til § 1 Bestemmelsen svarer i princippet til § 1, stk. 1, i den gældende lov med visse ajourføringer som følge af senere gennemført lovgivning m.v.
Til § 2 Til stk. 1 Forslaget svarer til § 2, stk. 1, i den gældende lov med visse ajourføringer som følge af senere gennemført lovgivning.
Endvidere stilles der forslag om, at Statens pædagogiske Forsøgscenters Skole i Rødovre inddrages under bidragsloven.
Til § 3 Til 1. punktum Der henvises til afsnit A.b. i de almindelige bemærkninger.
Til 2. og 3. punktum Forslaget svarer i princippet til den gældende lovs § 3, stk. 1, 2.
 og 3. punktum.
Til §§ 4 og 5 Der henvises til afsnit B. b. i de almindelige bemærkninger.
Til § 6 Forslaget svarer til den gældende lovs § 1, stk. 3, og § 2, stk. 2.
Til § 7 Forslaget svarer i princippet til den gældende lovs §§ 1, stk. 2, og 2, stk. 4.
Til § 8 Forslaget svarer i princippet til den gældende lovs § 3, stk. 2.
Til § 9 Forslaget svarer til den gældende lovs § 2, stk. 2.
Til § 10 Forslaget svarer til den gældende lovs § 3 a.
