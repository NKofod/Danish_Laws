Bekendtgørelse om revision af projektregnskaber for tilskud i henhold til bekendtgørelse om statstilskud til forsøgsordning for elbiler I medfør af tekstanmærkning nr. 104, stk. 3, til § 29.24.08 i finansloven fastsættes efter bemyndigelse:
 § 1. Denne bekendtgørelse gælder for tilskudsmodtageres aflæggelse af projektregnskaber for projekter, hvortil Energistyrelsen yder tilskud efter bekendtgørelse om statstilskud til forsøgsordning for elbiler.
 Stk. 2. Projektregnskaber for projekter, hvortil der er ydet mindre end 100.000 kr. i tilskud, er ikke omfattet af §§ 2-8. Revisionen af projektregnskaber for sådanne projekter sker, ved at Energistyrelsen foretager bilagsgennemgang i henhold til vilkårene for Energistyrelsens tilsagn om tilskud.
 Stk. 3. Ved projektregnskab i denne bekendtgørelse forstås det regnskab for det samlede projekt, som tilskudsmodtager skal aflægge ved projektets afslutning i henhold til vilkårene for Energistyrelsens tilsagn om tilskud.
 § 2. Projektregnskaber for projekter, hvortil der er ydet tilskud på 100.000 kr. eller mere, skal revideres af en statsautoriseret eller registreret revisor.
 Stk. 2. Ved revisorskift i projektperioden skal den tiltrædende revisor rette henvendelse til den fratrædende revisor, der har pligt til at oplyse grundene til fratrædelsen.
 § 3. Revisionen skal foretages i overensstemmelse med god offentlig revisionsskik, således som dette begreb er fastlagt i § 3 i lov om revisionen af statens regnskaber m.m. og som nærmere præciseret i bekendtgørelsens§ 3, stk. 2, og §§ 4-8.
Stk. 2. Ved revisionen efterprøves, om projektregnskabet er rigtigt, og om de dispositioner, der er omfattet af regnskabsaflæggelsen, er i overensstemmelse med meddelte tilsagn, bevillinger, love og andre forskrifter samt indgåede aftaler og sædvanlig praksis.
Der foretages endvidere en vurdering af, om der er taget skyldige økonomiske hensyn ved forvaltningen af de midler, der er omfattet af projektregnskabet.
§ 4. Ved revisionen skal revisor efterprøve 1) om projektregnskabet er rigtigt, dvs. uden væsentlige fejl og mangler, 2) om tilskudsbetingelserne er opfyldt, herunder bestemmelserne i bekendtgørelse om statstilskud til forsøgsordning for elbiler og i tilsagnet og de vilkår, som er knyttet hertil, 3) om tilskuddet er anvendt til formålet, 4) om tilskudsmodtager har udvist sparsommelighed, 5) om de oplysninger, som tilskudsmodtager har meddelt Energistyrelsen om gennemførelsen af projektet, herunder i form af kvartalsvise og årlige rapporter som krævet i tilsagnet, er dokumenterede, og 6) om der i projektregnskabet er medtaget udgifter, som er afholdt, før tilsagnsmodtager skriftligt accepterede tilsagnet.
 Stk. 2. Revisionen udføres ved stikprøvevise undersøgelser.
§ 5. Revisionens omfang afhænger af tilskudsmodtagers administrative struktur og forretningsgange, herunder den interne kontrol og andre forhold af betydning for regnskabsaflæggelsen.
Desuden har tilskuddets størrelse betydning for revisionens omfang.
§ 6. Tilskudsmodtager skal give revisor de oplysninger, som må anses af betydning for bedømmelsen af projektregnskabet og for revisors vurdering af midlernes forvaltning, herunder opnåede resultater.
Tilskudsmodtager skal give revisor adgang til at foretage de undersøgelser, denne finder nødvendige, og skal sørge for, at revisor får de oplysninger og den bistand, som revisor anser for nødvendig for udførelse af sit hverv.
§ 7. Hvis revisor bliver opmærksom på lovovertrædelser eller tilsidesættelser af forskrifter af væsentlig betydning for midlernes forvaltning, eller hvis revisor under sin revision eller på anden måde bliver opmærksom på, at projektets gennemførelse er usikker af økonomiske eller andre grunde, påhviler det revisor straks at give tilskudsmodtager meddelelse herom samt at påse, at tilskudsmodtagers ledelse inden 3 uger giver Energistyrelsen skriftlig meddelelse herom.
Revisors bemærkninger indsendes sammen med tilskudsmodtagers meddelelse til Energistyrelsen.
Hvis tilskudsmodtagers ledelse ikke inden 3 uger giver Energistyrelsen den foreskrevne meddelelse, er det revisors pligt at give Energistyrelsen denne meddelelse.
 § 8. Det reviderede projektregnskab forsynes med en revisionspåtegning, hvoraf det skal fremgå, at regnskabet er revideret i overensstemmelse med denne bekendtgørelse og under anvendelse af Energistyrelsens standardpåtegning, jf. bilag 1. Forbehold skal fremgå af påtegningen.
 Stk. 2. Revisor skal afgive en revisionsberetning med revisors vurdering og konklusion om den udførte revision, jf. §§ 3 og 4. Beretningen kan afgives i tilslutning til påtegningen eller i en revisionsprotokol.
 Stk. 3. Genpart af revisionsberetningen indsendes af tilskudsmodtager til Energistyrelsen sammen med det påtegnede projektregnskab.
 § 9. Bekendtgørelsen træder i kraft den 1. februar 2011 og finder anvendelse på projektregnskaber for projekter, hvortil Energistyrelsen har meddelt tilsagn om tilskud efter den 1. januar 2009, jf. dog stk. 2.
Stk. 2. Bekendtgørelsens §§ 2-8 finder ikke anvendelse på projektregnskaber for projekter, hvortil der er givet tilsagn i 2009, og hvortil der er ydet 100.000 kr. eller derover, men under 500.000 kr. i tilskud.
Revisionen af projektregnskaber for sådanne projekter sker, ved at Energistyrelsen foretager bilagsgennemgang i henhold til vilkårene for Energistyrelsens tilsagn om tilskud og under anvendelse af Energistyrelsens standardpåtegning, jf. bilag 1.
Klima- og Energiministeriet, den 24. januar 2011 Ib Larsen / Henrik Andersen Bilag 1 Standardpåtegning uden forbehold på et slutregnskab for en tilskudsmodtager, der har modtaget 100.000 kr. eller derover i tilskud ydet i henhold til bekendtgørelse om statstilskud til forsøgsordning for elbiler.
Den uafhængige revisors påtegning Til opdragsgiver Påtegning på slutregnskab Vi har revideret slutregnskab for (indsæt) tilskudsmodtager:
 i projektet:
 med ENS journal nr.:
 med totale udgifter kr.:
 for perioden:
Ledelsens ansvar for slutregnskabet Ledelsen har ansvaret for at udarbejde og aflægge et slutregnskab, der giver et retvisende billede i forhold til projektet.
Det er ledelsens ansvar, at de dispositioner, der er omfattet af slutregnskabet, er i overensstemmelse med meddelte tilsagn, bevillinger, love og andre forskrifter samt med indgåede aftaler og sædvanlig praksis, herunder:
Revisors ansvar og den udførte revision Vores ansvar er at udtrykke en konklusion om slutregnskabet på grundlag af vores revision.
Vi har udført vores revision i overensstemmelse med danske revisionsstandarder og god offentlig revisionsskik.
Disse standarder kræver, at vi lever op til etiske krav samt planlægger og udfører revisionen med henblik på at opnå høj grad af sikkerhed for, at slutregnskabet ikke indeholder væsentlig fejlinformation.
En revision omfatter handlinger for at opnå revisionsbevis for de beløb og oplysninger, der er anført i slutregnskabet.
De valgte handlinger afhænger af revisors vurdering, herunder vurderingen af risikoen for væsentlig fejlinformation i slutregnskabet, uanset om fejlinformationen skyldes besvigelser eller fejl.
Ved risikovurderingen overvejer revisor interne kontroller, der er relevante for institutionens udarbejdelse og aflæggelse af slutregnskab, der giver et retvisende billede, med henblik på at udforme revisionshandlinger, der er passende efter omstændighederne, men ikke med det formål at udtrykke en konklusion om effektiviteten af institutionens interne kontrol.
En revision omfatter end-videre stillingtagen til, om den af ledelsen anvendte regnskabspraksis er passende, om de af ledelsen udøvede regnskabsmæssige skøn er rimelige samt en vurdering af den samlede præsentation af slut-regnskabet.
Revisionen omfatter en vurdering af, om de dispositioner, der er omfattet af regnskabet, er i overensstemmelse med meddelte bevillinger, love og andre forskrifter samt med indgåede aftaler og sædvanlig praksis, herunder:
 Det er vor opfattelse, at det opnåede revisionsbevis er tilstrækkeligt og egnet som grundlag for vor konklusion.
 Revisionen har ikke givet anledning til forbehold.
Konklusion Det er vores opfattelse, at slutregnskabet giver et retvisende billede af NN-tilskudsmodtagers udgifter, evt. indtægter samt evt. aktiver og passiver i forbindelse med deltagelsen i ovennævnte projekt.
Det er ligeledes vor opfattelse, at de dispositioner, der er omfattet af regnskabet, er i overensstemmelse med meddelte bevillinger, love og andre forskrifter samt med indgåede aftaler og sædvanlig praksis, herunder:
Erklæring om udført forvaltningsrevision I forbindelse med den finansielle revision af NN-tilskudsmodtagers slutregnskab for ovennævnte projekt har vi foretaget en vurdering af, hvorvidt der for udvalgte områder er taget skyldige økonomiske hensyn ved forvaltningen af tilskuddet, og om oplysningerne i slutrapporten om projektets resultater er dokumenterede og retvisende for det gennemførte projekt.
Ledelsens ansvar NN-tilskudsmodtagers ledelse har ansvaret for, at der etableres retningslinjer og procedurer, der sikrer, at der tages skyldige økonomiske hensyn ved forvaltningen af tilskuddet, og at oplysningerne i slutrapporten til Energistyrelsen er dokumenterede og retvisende for det gennemførte projekt.
Revisors ansvar og den udførte forvaltningsrevision I overensstemmelse med god offentlig revisionsskik har vi for ovennævnte projekt undersøgt, om NN-tilskudsmodtager har etableret forretningsgange, der sikrer en økonomisk hensigtsmæssig forvaltning.
Vi har endvidere stikprøvevist gennemgået NN-tilskudsmodtagers slutrapport for ovennævnte projekt.
Vores arbejde er udført med henblik på at opnå begrænset sikkerhed for, at forvaltningen på de udvalgte områder er varetaget på en økonomisk hensigtsmæssig måde, og at oplysningerne i slutrapporten om projektets resultater er dokumenterede og retvisende for det gennemførte projekt.
Konklusion Ved den udførte revision er vi ikke blevet bekendt med forhold, der giver os anledning til at konkludere, at forvaltningen i relation til ovennævnte projekt på de områder, vi har undersøgt, ikke er varetaget på en økonomisk hensigtsmæssig måde.
 Revisors navn og underskrift, sted og dato for revisorpåtegning/erklæring  samt Revisionsfirmaets navn og adresse og telefonnummer.
