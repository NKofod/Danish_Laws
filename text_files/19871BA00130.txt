Nr BSF 130 Forslag til folketingsbeslutning om ligestilling af privatansatte og  

 offentligt ansatte efg-elever og lærlinge Fremsat af Korneliusen (S) Jytte Andersen (S) Helle Degn (S) Pernille  

 Forchhammer (S) Frank Jensen (S) Erling Olsen (S) Hans Strunge (S) den 26. februar 1988 Folketinget pålægger regeringen at udarbejde et forslag, der sikrer, at offentligt ansatte efg-elever og lærlinge får samme mulighed for at opnå refusion af befordringsudgifter som privatansatte efg-elever og lærlinge.
Bemærkninger til forslaget Efter vedtagelse af lov nr. 353 af 4. juni 1986 om ændring af lov om Arbejdsgivernes Elevrefusion har bestyrelsen for Arbejdsgivernes Elevrefusion meddelt, at der med virkning fra 1. juli 1986 kan ydes tilskud til befordringsudgifter til arbejdsgivere, der er omfattet af arbejdsmarkedets tillægspension.
Undtaget er offentlige myndigheder og private institutioner, hvis udgifter overvejende dækkes af det offentlige.
Som det fremgår af det foranstående, omfatter refusionsordningen ikke offentligt ansatte efg-elever og lærlinge.
Der er herved opstået en efter forslagsstillernes opfattelse utilsigtet forskelsbehandling af privatansatte og offentligt ansatte efg-elever og lærlinge.
Forslagsstillerne finder det urimeligt, at de offentlige myndigheder forskelsbehandler en i forvejen svag gruppe økonomisk.
Forslagsstillerne skal derfor opfordre til, at undervisningsministeren enten fremsætter et forslag til lov om ændring af lov om Arbejdsgivernes Elevrefusion, jf.
lovbekendtgørelse nr. 179 af 2. april 1987, som ændret ved lov nr. 883 af 23. december 1987, som betyder en ligestilling af offentligt og privat ansatte efg-elever og lærlinge, eller at der inden for Undervisningsministeriets budgetområde etableres en refusionsordning, som inden for samme rammer, der er afstukket af bestyrelsen for Arbejdsgivernes Elevrefusion, yder tilskud til nedbringelse af offentligt ansatte efg-elevers og lærlinges transportudgifter.
