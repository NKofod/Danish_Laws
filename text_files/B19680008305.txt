 I medfør af lov nr. 131 af 26. marts 1941 om foranstaltninger til  

 udryddelse af oksebremselarven fastsættes herved følgende bestemmelser.
§ 1.  Enhver ejer eller bruger af kreaturer skal sørge  

 for udryddelse af de i hans besætning forekommende oksebremselarver.
De af  

 oksebremselarverne fremkaldte verner (vårbylder) på dyrets ryg forekommer  

 fortrinsvis i tiden 1. april til 1. august, og kreaturejeren (brugeren) skal  

 derfor i denne periode jævnligt underkaste alle kreaturer på 1/2 år og  

 derover en omhyggelig undersøgelse for oksebremselarver.
Stk. 2.  Til udryddelse af oksebremselarver må kun  

 anvendes »Rotenonacetone 5 pct. til dyr« eller andre dertil af  

 veterinærdirektoratet godkendte præparater.
Præparatets brugsanvisning skal  

 nøje følges.
Udklemning eller udhaling af larver må ikke foretages.
 § 2.  Såfremt veterinærdirektoratet fra en dyrlæge  

 modtager indberetning om, at der er konstateret oksebremselarver hos et  

 kreatur, der indsættes på en fælles græsgang eller fremstilles på et  

 slagtested, et marked, på en auktion over eller ved bortsalg og opkøb af  

 sammenbragte kreaturer, foranlediger veterinærdirektoratet, at alle kreaturer  

 på 1/2 år og derover i den besætning, hvorfra det befængte dyr stammer,  

 undersøges for oksebremselarver, og at oksebremselarver, der findes ved  

 undersøgelsen straks udryddes.
Stk. 2.  Kreaturejeren (brugeren) skal vederlagsfrit  

 stille fornøden medhjælp til rådighed ved undersøgelsen.
Er dyrene løsgående  

 i hus eller på græs, skal han lade dyrene indfange og binde.
Hvis han ikke  

 yder sådan bistand, kan veterinærdirektoratet antage den nødvendige medhjælp  

 for hans regning.
 § 3.  Udgifterne ved udryddelse af oksebremselarver  

 afholdes af kreaturejeren (brugeren).
 Stk. 2.  Udgifterne ved en i henhold til § 2, stk. 1,  

 foretaget undersøgelse afholdes af statskassen, jfr. dog § 2, stk. 2. Såfremt  

 der ved undersøgelsen konstateres oksebremselarver, skal kreaturejeren  

 (brugeren) dog betale alle udgifter ved undersøgelsen.
 § 4.  Overtrædelse af § 1 straffes med bøde.
 § 5.  Bekendtgørelsen træder i kraft den 1. april  

 1968.
 Landbrugsministeriet, den 22. marts  

 1968.
 Peter Larsen.
/J.
Jensen.
