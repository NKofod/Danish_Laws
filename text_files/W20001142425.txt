Landsskatteretskendelse Overdragelse af anparter - værdiansættelse/anvendelse af  

 anpartshaveroverenskomstens bestemmelser om værdiansættelse - bindende forhåndsbesked Reference:
ABL § 1 A's klage til Landsskatteretten drejede sig om  

 Ligningsrådets afgørelse af 3. juni 1999 i henhold til  

 skattestyrelseslovens kapitel 2 A om bindende forhåndsbesked.
 Ved denne afgørelse havde Ligningsrådet  

 fundet, at klageren ved overdragelse af anparter i B ApS til et af ham ejet  

 selskab ikke kunne anvende den indgåede anpartshaveroverenskomsts  

 princip for værdiansættelse af anparterne ved øvrige  

 anpartshaveres forkøbsret.
 Spørgsmålene fra klagerens repræsentant  

 til Ligningsrådet var følgende:
1. Kan anpartshaveroverenskomstens bestemmelser om  

 værdiansættelse anvendes ved (klagerens) overdragelse af sine  

 anparter til et nyt selskab ejet 100% af (klageren)? 2. I tilfælde af nej til spørgsmål 1  

 ønskes en alternativ kurs oplyst.
 Ligningsrådet havde besvaret  

 spørgsmålene således:
 Ad 1. Anpartshaveroverenskomstens bestemmelser om  

 værdiansættelse kan ikke anvendes ved et eventuelt salg som  

 beskrevet.
 Ad 2. Kursen skal fastsættes til handelsprisen, dvs.  

 indre værdi ifølge seneste balance tillagt ikke aktiveret  

 værdi af goodwill, jfr. sagsfremstilling og begrundelse (kurs 465).
 Det fremgik af sagens oplysninger, at B ApS var ejet af  

 klageren med 25%, C med 3,75% og D med 71,25%. Selskabet blev stiftet den 15.  

 marts 1996 med det formål at udvikle og tilbyde kurser i  

 økonomisk relaterede fag, såvel til studerende på  

 økonomiske faguddannelser som til erhvervslivet.
Anpartshaverne indgik i juni 1998 en  

 anpartshaveroverenskomst, der bl.a. regulerede arbejdsforpligtelse,  

 overdragelse af anparter, tavshedspligt m.v.
Af overenskomstens § 5 fremgik  

 bl.a.:
 "Overdragelse af anparter.
 Ingen anpart kan overdrages - hverken i levende live,  

 gennem arv, frivilligt eller gennem retsforfølgning - uden  

 først at være tilbudt selskabets øvrige anpartshavere til  

 den kurs, der modsvarer anpartspostens indre værdi incl. goodwill, jvf.  

 nedenfor.
 Omsætningsbegrænsningen gælder  

 såvel anparterne i selskabet som anparter i de selskaber, der  

 måtte være oprettet af anpartshaverne som holdingselskaber.
 Undtaget fra omsætningsbegrænsningen er alene  

 overdragelse af anparter i selskabet eller et holdingselskab til et andet  

 selskab, der kontrolleres 100% af den pågældende  

 anpartshaver.
 Såfremt en anpartshaver ønsker at overdrage  

 eller på anden måde disponere over sine anparter til trediemand,  

 skal ejeren (herefter anført som "den sælgende") først  

 tilbyde anparterne til de øvrige anpartshavere på  

 nedenstående betingelser og efter nedenstående procedure.
 Den sælgende skal skriftligt til de øvrige  

 anpartshavere meddele:
 1.
vedkommendes ønske om at sælge, 2.
prisen og vilkårene for overdragelsen i relation til  

 den påtænkte køber, 3.
 en erklæring fra den påtænkte  

 køber om, at vilkårene indeholdt i meddelelsen er et reelt  

 tilbud om køb af de pågældende anparter, samt at den  

 påtænkte køber har de finansielle og øvrige  

 forudsætninger for at gennemføre den påtænkte  

 erhvervelse.
 Efter modtagelsen af meddelelsen om påtænkt  

 overdragelse har de øvrige anpartshavere i en periode på 6 uger  

 en forholdsmæssig køberet til anparterne i forhold til deres  

 anpartsbesiddelse til følgende priser:
 1.
 I en periode på 5 år fra  

 nærværende anpartshaveroverenskomsts underskrift til en pris  

 svarende til indre værdi ifølge seneste aflagte  

 årsregnskab.
 2.
I år 6...." Det var oplyst, at den regnskabsmæssige indre  

 værdi på forespørgselstidspunktet (regnskab pr. 30/6 1998)  

 udgjorde 996.237 kr. inkl. aktiveret goodwill på 100.000 kr., eller  

 kurs 332.
Det var videre oplyst, at klageren den 25/6 1998 havde  

 solgt sin anpartspost på nominelt 75.000 kr. aktier til et af ham  

 helejet selskab for 200.000 kr.
Aftalen var betinget af, at  

 skattemyndighederne ikke tilsidesatte værdiansættelsen.
 Ligningsrådet havde tilsluttet sig den stedlige  

 skatteforvaltnings opfattelse af, at anpartshaveroverenskomstens bestemmelser  

 om værdiansættelse ikke kunne anvendes, da forholdet var omfattet  

 af undtagelsesbestemmelsen i § 5, 3. afsnit (overdragelse til et selskab, der  

 kontrolleres 100% af den pågældende anpartshaver).  

 Ligningsrådet havde herefter tilsluttet sig den stedlige  

 skatteforvaltnings værdiansættelse af anparterne til kurs 465,  

 idet goodwill ud fra den positive udvikling i selskabets regnskabsresultater  

 var skønnet til 500.000 kr.
 Klagerens revisor havde over for Landsskatteretten nedlagt  

 påstand om, at den påklagede afgørelse blev ændret,  

 således at en kurs beregnet efter overenskomsten kunne anvendes,  

 subsidiært at skattekursen skulle anvendes.
Til støtte herfor havde revisoren anført, at  

 værdiansættelse ved handel mellem interesseforbundne parter  

 skulle ansættes til handelsværdi, hvilket vil sige som ved handel  

 mellem parter med modstridende interesser.
Værdien for køber af  

 de omhandlede anparter var, hvad denne ville kunne sælge anparterne for  

 til tredjemand.
De omhandlede anparter havde således ikke en  

 værdi, der oversteg, hvad anpartshaveren eller holdingselskabet kunne  

 afhænde anparterne for til tredjemand.
Da de anførte  

 indskrænkninger i omsætteligheden også ville være  

 gældende i denne situation, skulle en værdiansættelse  

 fortsat foretages i henhold til den indgåede anpartshaveroverenskomst,  

 som den nye ejer også var forpligtet til at overholde.
 Til støtte for den subsidiære påstand  

 havde revisoren bemærket, at adgangen til at anvende skattekursen for  

 overdragelse af unoterede aktier/anparter på tidspunktet for  

 indsendelsen af anmodning om bindende forhåndsbesked og  

 gennemførelsen af den betingede aftale om anpartsoverdragelsen var  

 dybt forankret i retspraksis.
 Told- og Skattestyrelsen havde indstillet, at den  

 påklagede afgørelse blev stadfæstet.
Til støtte herfor havde styrelsen bl.a.  

 anført, at overdragelse af anparter i selskabet til et andet selskab,  

 der kontrolleredes 100 pct. af den pågældende anpartshaver, var  

 undtaget fra anpartshaveroverenskomstens overdragelsesbegrænsning, og  

 at sådanne anpartsoverdragelser ikke sås reguleret i  

 anpartshaveroverenskomsten.
Den omhandlede anpartsoverdragelse faldt  

 således uden for anpartshaveroverenskomstens regulering af  

 kursfastsættelsen.
Landsskatteretten bemærkede, at det af klageren  

 helejede selskab ved et efterfølgende salg af minoritetsposten ville  

 være bundet af anpartshaveroverenskomstens bestemmelser om  

 forkøbsret, herunder værdiansættelse på det  

 pågældende tidspunkt til indre værdi uden tillæg af  

 ikke-aktiveret goodwill.
Undtagelsesbestemmelsen i ' 5, 3. afsnit,  

 måtte antages at være indføjet med baggrund i, at  

 anpartshaverne ikke havde fundet det af betydning, om anparterne var ejet af  

 de tre deltagere i virksomheden personligt eller af helejede selskaber af  

 disse.
Retten fandt på dette grundlag, at værdiansættelsen  

 af anparterne i den foreliggende situation kunne ske som ved salg i henhold  

 til forkøbsbestemmelsen i øvrigt, hvilket ansås for  

 svarende til anpartspostens handelsværdi.
Der blev herefter givet  

 medhold i den principale påstand.
Retten bemærkede herved, at der  

 ikke herved var taget stilling til, om den af klageren anvendte  

 værdiansættelse ved overdragelsen pr. 25/6 1998 var i  

 overensstemmelse med handelsværdien.
