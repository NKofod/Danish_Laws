 Et rutebilselskab var indklaget for Arbejdsretten for brud på § 1 i  

 Hovedaftalen mellem LO og DA ved at have afskediget en chauffør.
Afskedigelsen var blevet skriftligt begrundet med, at kolleger havde  

 meddelt ledelsen, at han var ansvarlig for uro på arbejdspladsen, og at  

 kollegerne havde anmodet selskabets ledelse om at fritage ham for arbejde i  

 selskabet.
Tillidsmanden afgav efter afskedigelsen en erklæring, hvorefter  

 chaufføren havde fremsat trusler og udtalelser såvel direkte over for de  

 øvrige chauffører som ved opslag i chaufførstuen, og hvorefter baggrunden for  

 chaufførernes indstilling om afskedigelse af chaufføren var, at en del  

 chauffører ville blokere garageanlæggene som protest mod ham.
Denne blokade  

 fik tillidsmanden afværget mod til gengæld at søge en anden løsning på de  

 interne stridigheder.
Tillidsmanden vedstod sin erklæring i Arbejdsretten.  

 For Arbejdsretten gjorde klagerne gældende, at chaufføren ikke ville være  

 blevet afskediget, hvis han blot havde passet sit arbejde.
Han havde gentagne  

 gange påtalt forholdene omkring hviletid, og det har vist sig, at han fik  

 ret, såvel i relation til arbejdsmiljøregler som i relation til  

 overenskomsten mellem parterne.
Bevisbyrden for, at der ikke forelå en  

 organisationsfjendtlig aktion måtte påhvile de indklagede.
 Arbejdsretten fandt, at der efter tillidsmandens erklæring ikke var  

 grundlag for at antage, at afskedigelsen var en organisationsfjendtlig  

 handling, hvorfor rutebilselskabet blev frifundet.
 Under denne arbejdsretssag har klagerne, Landsorganisationen i Danmark for  

 Specialarbejderforbundet i Danmark, nedlagt påstand om, at indklagede  

 Rutebilselskabet Haderslev A/S ved afskedigelse af chauffør Egon Nowak har  

 begået brud på § 1 i Hovedaftalen mellem Landsorganisationen i Danmark og  

 Dansk Arbejdsgiverforening og derfor bør betale en efter rettens skøn fastsat  

 bod til Specialarbejderforbundet i Danmark.
 De Indklagede, Dansk Arbejdsgiverforening for Rutebilejernes  

 Arbejdsgiverforening for Rutebilselskabet Haderslev A/S, har påstået  

 frifindelse.
Egon Nowak, der havde arbejdet som chauffør i ca. 18 år, heraf de sidste  

 6-7 år uafbrudt i Rutebilselskabet Haderslev A/S, blev den 6. august 1993  

 afskediget.
Afskedigelsesskrivelsen var begrundet i, at »Selskabets  

 Chauffører har ved underskriftindsamling meddelt mig, at du er ansvarlig for  

 den uro, som på det seneste har præget klimaet på arbejdspladsen.
Desuden  

 meddeler de, at de ikke kan acceptere, at du ødelægger arbejdspladsen og  

 anbefaler i øvrigt: »For at forhindre yderligere uro skal vi derfor  

 anmode selskabets ledelse om at fritage dig for arbejde i  

 selskabet«».
I forbindelse med afskedigelsen var der indhentet en  

 underskriftsindsamling, som er underskrevet af 25 af de ca. i alt 40  

 beskæftigede chauffører.
Det er heri blandt andet anført, at Egon Nowak  

 ».... uden om kollegaer, tillidsmand og ledelse, men støttet af  

 Chaufførernes Fagforening, har sat ondt på alt og alle.
Vi kan ikke  

 acceptere, at fagforeningen og chauffør Nowak ødelægger vores gode  

 arbejdsplads«.
Den 16. september 1993 afgav den daværende tillidsmand Carsten Kindberg en  

 erklæring.
I den pågældende erklæring er det anført, at Egon Nowak skulle  

 have fremsat trusler og udtalelser såvel direkte over for de øvrige  

 chauffører som ved opslag i chaufførstuen.
Baggrunden for chaufførernes  

 indstilling om afskedigelse af Egon Nowak var, at en del chauffører ville  

 blokere garageanlæggene som protest mod ham.
Denne blokade fik tillidsmanden  

 afværget mod til gengæld at søge en anden løsning på de interne stridigheder.
Den 24. september 1993 blev sagen indbragt for Afskedigelsesnævnet af  

 Specialarbejderforbundet i Danmark.
Den 19. oktober 1994 meddelte forbundet,  

 at sagen ikke ville blive videreført i Afskedigelsesnævnets regi, da sagen  

 ville blive rejst i Arbejdsretten.
Den 4. november 1994 blev der herefter  

 indgivet klageskrift til Arbejdsretten.
Baggrunden for sagen er efter det oplyste, at Egon Nowak, der mente, at  

 han havde for lange vagter i strid med arbejdsmiljølovens regler om hviletid,  

 i 1991 fik problemer med smerter blandt andet i hoved, nakke og skuldre.
Han  

 rejste spørgsmålet om hviletid først over for sikkerhedsrepræsentanten og  

 tillidsrepræsentanten, senere over for virksomhedens ledelse og endelig over  

 for Specialarbejderforbundet's afdeling i Haderslev.
Forbundet anmeldte  

 virksomheden til Arbejdstilsynet for brud på arbejdsmiljølovens  

 hviletidsbestemmelser.
Vedrørende Arbejdstilsynets behandling af sagen er der fremlagt en del  

 bilag, herunder referatark dateret den 18. juni 1991 i anledning af en  

 henvendelse fra souschefen i rutebilselskabet, Søren Olesen, en henvendelse  

 af 26. august 1992 fra en »anonym forbruger« og en henvendelse af  

 20. november 1992 fra en anonym chauffør.
Endvidere er der fremlagt et  

 mødereferat vedrørende et møde den 19. januar 1993 i Arbejdstilsynet blandt  

 andet med en repræsentant fra Chaufførernes Fagforening i Haderslev.
Anonymt  

 deltog Egon Nowak.
 Det er under sagen oplyst, at Arbejdstilsynet i juli 1993 traf afgørelse  

 om hviletidsbestemmelserne, der i et vist omfang skulle være overtrådt.
Spørgsmålet om, hvorvidt hviletidsbestemmelserne blev administreret i  

 strid med overenskomsten er også behandlet i den pågældende periode, idet  

 Specialarbejderforbundet i Danmark indgav klage til Arbejdsretten, jf.  

 sagerne 93.055, 93.056 og 93.226. Spørgsmålet om overholdelse af  

 hviletidsbestemmelserne, herunder spørgsmålet om anvendelse af 4 dages uge,  

 blev henvist til faglig voldgift.
Den faglige voldgiftsafgørelse gav efter  

 det oplyste klagerne medhold, og den 8. februar 1995 blev der indgået et  

 forlig om betaling af bod i denne anledning.
 Der er afgivet forklaring af Egon Nowak, afdelingsformand i  

 Specialarbejderforbundet's Haderslevafdeling Rolf Thagesen, tidligere  

 tillidsmand Carsten Kindberg, direktør Finn Mikkelsen og tidligere souschef,  

 nu direktør Søren Olesen.
Egon Nowak har forklaret, at han i sommeren 1991 efter et chaufførmøde,  

 hvor hviletidsbestemmelserne blev diskuteret, rettede henvendelse til  

 Arbejdstilsynet.
I chaufførmødet var der flertal for at fortsætte som hidtil.  

 Han følte selv, at han havde for lange vagter.
Også i 1992 kom spørgsmålet  

 op.
Han rettede henvendelse til såvel tillidsrepræsentanten som  

 sikkerhedsrepræsentanten, der oplyste ham om, at flertallet stadig havde  

 samme holdning.
Det var hans indtryk, at ingen ville gøre noget ved sagen.
I  

 1993 gik han derfor til den stedlige afdeling af Specialarbejderforbundet,  

 der rejste sagen over for Arbejdstilsynet.
Vedrørende tillidsmandens  

 erklæring af 16. september 1993 har Egon Nowak forklaret, at det er rigtigt,  

 at han, der var utilfreds med, at han ikke fik en bestemt vagt, satte  

 forskellige opslag op på opslagstavlen, og at hans ordvalg her ikke var  

 særlig velvalgt.
Efter Arbejdstilsynets afgørelse i begyndelsen af juli 1993  

 var stemningen sådan, at han måtte lade sig sygemelde 3 uger.
Inden  

 afskedigelsen var der ingen, der informerede ham om, at der skulle være  

 problemer på arbejdspladsen.
 Rolf Thagesen har forklaret, at der i forbindelse med nærværende sag var  

 et betydeligt antal udmeldelser fra Specialarbejderforbundet, i alt 17 til  

 19.
 Carsten Kindberg har vedstået sin erklæring af 16. september 1993. Der var  

 »gnidder i krogene«, og et af de opslag, som Egon Nowak anbragte på  

 rutebilstationen, hvor også DSB chauffører kunne læse det, indeholdt  

 bemærkninger om »rådne fisk«.
Finn Mikkelsen har forklaret, at han var direktør i det indklagede selskab  

 i perioden fra 1986 til 1994. I 1991 rejste selskabet ved Søren Olesen  

 spørgsmålet om hviletid over for Arbejdstilsynet, men fik ikke noget svar.  

 Vagtplanerne blev løbende sendt til Specialarbejderforbundets afdeling, og  

 der kom ingen indsigelse.
Da han erfarede, at der havde været en  

 underskriftsindsamling, og at der var tale om blokadetrussel mod selskabet,  

 fandt han ingen anden udvej end at afskedige Egon Nowak.
Søren Olesen, der i den pågældende periode var souschef i selskabet, har  

 forklaret, at han i forbindelse med det pågældende chaufførmøde i 1991  

 rettede henvendelse til Arbejdstilsynet, der imidlertid ikke var i stand til  

 at give en sikker fortolkning.
Han erindrede også et opslag fra Egon Nowak,  

 der indeholdt bemærkninger om »rådne fisk«.
Klagerne har anført, at det er givet, at Egon Nowak ikke ville være blevet  

 afskediget, hvis han blot havde passet sit arbejde.
Efter klagernes  

 opfattelse må bevisbyrden for, at der ikke foreligger en  

 organisationsfjendtlig aktion derfor påhvile de indklagede.
Egon Nowak har  

 gentagne gange påtalt forholdene omkring hviletid, og det har vist sig, at  

 han fik ret, såvel i relation til arbejdsmiljøregler som i relation til  

 overenskomsten mellem parterne.
Afskedigelsen må tages som en manifestation  

 af, at virksomheden accepterede, at han skulle fyres på grund af sin faglige  

 virksomhed.
Man har ikke forsøgt nogen alternativ løsning, idet man ikke  

 fandt anledning til at drøfte spørgsmålet med ham inden afskedigelsen.
 De indklagede har afvist, at der skulle foreligge en  

 organisationsfjendtlig handling som omhandlet i Hovedaftalens § 1. I øvrigt  

 har klagerne udvist en sådan passivitet, at man allerede af den grund bør  

 statuere frifindelse.
ARBEJDSRETTEN SKAL UDTALE Efter den af tillidsmand Carsten Kindberg i retten vedståede erklæring af  

 16. september 1993 er der ikke grundlag for at antage, at afskedigelsen af  

 Egon Nowak er en organisationsfjendtlig handling som omhandlet i  

 Hovedaftalens § 1, punkt 2.
 Som følger heraf frifindes de indklagede.
Thi kenden for ret De indklagede, Dansk Arbejdsgiverforening for Rutebilejernes  

 Arbejdsgiverforening for Rutebilselskabet Haderslev A/S frifindes.
 I sagsomkostninger til Arbejdsretten skal Landsorganisationen i Danmark  

 betale 2.000 kr.
