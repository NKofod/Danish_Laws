Ankestyrelsens principafgørelse O-9-89 om muskelsvækkelse - hjælpemiddel - bil Resume:
 Der blev givet støtte til bil til en 40-årig kvinde, der led af muskelsvækkelse (myasthenia gravis).
Brug af offentlige transportmidler ville indebære en uacceptabel risiko for udtrætning.
Bilen skulle bruges til kørsel til børnehave med det yngste barn, diverse fritidsinteresser, lægebesøg, indkøb mv. .
 Kassation:
Principafgørelsen har ikke længere vejledningsværdi Kassationsdato:
28-05-2009 Love:
Lov om social bistand - lovbekendtgørelse nr. 637 af 27. september 1989 - § 58 Sagsfremstilling:
En 40-årig gift kvinde K søgte i september 1985 om støtte til køb af bil.
K oplyste i ansøgningen, at hun var ude af stand til at gå og cykle mere end 1 km.
 K modtog mellemste førtidspension på grund af muskelsvækkelse, (myasthenia gravis) der medførte hurtig udtrætning.
 Ifølge oplysninger fra juli 1987 fra neuromedicinsk speciallæge kunne K ikke bruge offentlige transportmidler, da dette ville indebære en uacceptabel risiko for svær udtrætning.
K havde tre børn i alderen 4, 9 og 12 år, som hun ofte måtte passe alene, idet manden var hjemmefra ca. 10 timer daglig.
Mandens arbejde medførte endvidere en del rejseaktivitet.
 K havde hjemmehjælp 2 timer daglig.
 Bilen skulle bl.a. anvendes til kørsel til børnehave med det yngste barn, diverse fritidsaktiviteter, lægebesøg, indkøb mv.
 Revaliderings- og pensionsnævnet fandt ikke K berettiget til støtte til køb af bil.
 Nævnet lagde vægt på, at K's evne til at færdes uden brug af bil ikke var væsentlig forringet.
 Sagen blev anket af K, der bl.a. henviste til, at hun ikke var i stand til at gå til det nærmeste busstoppested på grund af hurtig udtrætning.
 Afgørelse:
 På baggrund af oplysningerne om K's helbredsmæssige og øvrige forhold skønner Ankestyrelsen, at K opfylder betingelserne for støtte til køb af bil.
 Ankestyrelsen ændrer således revaliderings- og pensionsnævnets afgørelse.
