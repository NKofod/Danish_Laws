Ankestyrelsens principafgørelse D-20-97 om sygdom - graviditet uden for livmoderen - dagpenge Resume:
 Graviditet uden for livmoderen anses for sygdom i dagpengelovens forstand.
 Love:
Lov om dagpenge ved sygdom eller fødsel - lovbekendtgørelse nr. 549 af 23. juni 1995 - § 5, stk. 1 og § 25, stk. 1 Lov om sygedagpenge - lov nr. 563 af 9. juni 2006 - § 7 og § 61 Sagsfremstilling:
En lønmodtager var sygemeldt fra den 27. juni 1996 på grund af graviditet uden for livmoderen.
Arbejdsgiveren søgte om refusion fra første fraværsdag, idet arbejdsgiveren anså tilfældet for omfattet af barselsreglerne.
 Kommunen gav afslag på refusion med den begrundelse, at der var tale om sygdom.
 Arbejdsgiveren henviste i anken til, at abort giver ret til barseldagpenge.
 Afgørelse:
 Arbejdsgiveren havde ikke ret til refusion fra den 27. juni 1996 til den 10. juli 1996, jf. dagpengelovens § 25, stk. 1.
 Efter dagpengelovens § 25, stk. 1 har en arbejdsgiver pligt til at afholde udgifterne til dagpenge i de første 2 uger af en fraværsperiode under sygdom.
 Dagpengeudvalget lagde ved afgørelsen vægt på de lægelige oplysninger i sagen, herunder Dagpengeudvalgets lægekonsulents udtalelse, hvoraf det fremgik, at medarbejderen havde været fraværende fra arbejdet på grund af sygdom.
 Dagpengeudvalget stadfæstede således kommunens afgørelse.
