 Dette er hæfte nr. 18 i en serie på 28 om reglerne for fagene i gymnasiet.  

 Det indeholder de bestemmelser om latin, som er fastsat i § 19 i  

 bekendtgørelse af 4. november 1987 om fagene i gymnasiet (* 1). Desuden  

 indeholder hæftet de vejledende retningslinier for faget.
Vejledende retningslinier Latin Formål Fagbeskrivelse og fagforståelse:
Kultursprog Latin er et kultursprog.
Som kultursprog har det græsk som forbillede og  

 er selv forbillede for og tilstede i alle europæiske sprog, som har udviklet  

 sig til kultursprog.
Undervisningen i latin har derfor et dobbelt sprogligt og kulturhistorisk  

 formål.
Eleverne møder det latinske sprog, som det var i oldtiden, og som  

 eftertiden har gjort brug af dette oldtidssprog, og de møder oldtidens  

 romerske kultur, som den kommer til orde i sproget, og som den gennem det har  

 præget eftertiden.
Mødet finder sted ved læsning af latinske tekster.
Formålet er nået, når eleverne, alt efter niveau, kan så meget latin og  

 ved så meget om romersk kultur, at de har dannet sig et begreb om den  

 indbyrdes afhængighed mellem sprog og kultur.
Det er således ikke blot  

 kundskaber om sproget og dets historie, men også en udviklet opmærksomhed  

 over for historien i sproget, der sikrer, at det stående krav om  

 kundskabstilegnelse resulterer i en levende dannelse hos eleverne.
Sproglig dannelse Latinundervisningen begynder og ender i elevernes eget danske sprog.
Selv  

 om latin ikke længere lever som et talt sprog, indgår det stadigvæk som en  

 levende faktor i dansk og de andre moderne europæiske sprog, som i stort  

 omfang består af latinske låneord og oversættelseslån (kalker). Når eleverne  

 taler og tænker dansk, tænker og taler de allerede i en vis forstand latin.  

 Kendskab til latin er derfor også kendskab til dansk, og forståelse af, at  

 det forholder sig sådan, bidrager til at styrke elevernes danske sprogkultur.
 Latinundervisningen som en sproglig dannelsesproces må indledes tidligt  

 med, at elever og lærer i fællesskab drøfter fagets formål, indhold og  

 arbejdsformer og forsøger at give foreløbige svar på fagets hvorfor, hvad og  

 hvordan.
Elementær nysgerrighed ved, at ganske almindelige danske ord som mur,  

 klar, kærlighed m.fl. har deres oprindelse i latin, kan blive til en stadig  

 fascination af latinske sprogfænomener, når eleverne konfronteres med f.eks.  

 vort kalendersystem: årets inddeling i måneder, der engang gik fra marts til  

 februar, som det fremgår af navnene september og december, og med en  

 konstatering af, at man i den europæiske kulturkreds har relativt let ved at  

 forstå hinandens sprog og kultur, mens det er betydeligt vanskeligere at  

 sætte sig ind i tekster fra andre kulturkredse.
Hvis man fastholder  

 traditionen som noget centralt i undervisningen, kan elevernes umiddelbare  

 fascination efterhånden forankres i en skærpet opmærksomhed og modtagelighed  

 over for sproget og dets verden.
Historisk indsigt i sprog- og begrebsudviklingen kan få eleverne til at  

 se, at tradition også er udvikling, og at vi, den historiske kontinuitet til  

 trods, har fjernet os langt fra den antikke verden og det sprog, denne fjerne  

 fortid udtrykte sig med, således at det er nødvendigt at benytte moderne ord  

 og udtryk for at beskrive fortiden.
Gennem erkendelsen af, at således er ikke  

 blot fortidens sprog tilstede i nutidens, men også nutidens i forståelsen af  

 fortiden, udvikles den sproglige dannelse, der er i stand til at anskue sprog  

 og kultur, nutid og fortid, som en sammenhængende helhed.
 Faglig viden og metode:
Oversættelse Eleverne skal via tilstrækkeligt kendskab til det latinske sprogs idiomer  

 og logiske og formale kategorier opnå en sådan læsefærdighed, at de bliver i  

 stand til at præstere en kompetent oversættelse af (ikke for svære) latinske  

 originaltekster.
Ved en kompetent oversættelse forstås en oversættelse, der  

 bygger på motiverede valg af betydningsmuligheder inden for de grænser, en  

 given kontekst sætter, og som opfylder de krav, der må stilles til et korrekt  

 dansk.
Som udtryk for en dækkende tekstforståelse forudsætter den kompetente  

 oversættelse, at eleverne har tilegnet sig en rimeligt velfunderet viden om  

 samfund, historie og kultur bag sproget.
Dette både kræver og medfører, at  

 eleverne forstår de latinske tekster dels som autentiske tolknings- og  

 tydningsdokumenter, der er blevet til inden for rammerne af den romerske  

 oldtidskultur og på dennes historiske betingelser, dels som tekster, der i  

 kraft af deres eksemplariske karakter overskrider egen historisk begrænsning  

 og fremstår som bærere af et større sprogligt-kulturelt fællesskab, som vort  

 eget sprog og vor egen kultur stadig må forholde sig til.
Sprogerfaring Med sprogerfaring menes først den elementært empiriske proces, hvor  

 eleverne stifter bekendtskab med det latinske sprogs særlige struktur og  

 morfologi, syntaks, semantik og stilistik.
Det sproghistoriske skal indgå i  

 rimeligt omfang; der kræves kendskab til de vigtigste lydlove (aflyd,  

 assimilation, dissimilation, analogi m.fl.) og til betydningslæren (herunder  

 etymologiske forklaringsmodeller), således at lovmæssigheden i sprogets  

 forandringer og i slægtskabet mellem sprogene bliver anskueliggjort for  

 eleverne.
Eleverne skal trænes i at anvende fagets hjælpemidler med skønsomhed og  

 omtanke, således at anvendelsen af faglig metode bliver en vane.
Det skal  

 f.eks. gøres klart, at ordbøger ikke er det samme som mekaniske facitlister,  

 at der sjældent findes helt eksakte synonymer, og at tilsyneladende identiske  

 udtryk fra to sprog langt fra altid henviser til samme genstand, men kan  

 dække forskellige betydningsfelter.
Det hører således med til sprogerfaringen, at eleverne i konfrontationen  

 med det latinske sprog ikke undgår at blive opmærksomme på deres eget sprog  

 på en ny måde: under tilegnelsen af det fremmede sprog kan det danske på den  

 ene side antage karakter af forhindring, fordi man konsekvent bliver  

 opmærksom på dets grænser, hvilket på den anden side medfører et øget krav  

 til det sproglige kendskab til dansk som den nødvendige forudsætning for  

 overtagelsen af det fremmede.
Et væsentligt metodisk princip bliver derfor at  

 fastholde eleverne i kravet om en præcis sproglig analyse og om præcision i  

 deres sproglige udtryksform til fremme af en reflektorisk sprogbevidsthed,  

 således at arbejdet med kultursproget latin kan medvirke til at styrke deres  

 danske sprogkultur.
Tekstfortolkning Sproget er ikke blot et simpelt og nødvendigt kommunikationsmiddel til  

 overførelse af praktisk og konkret information, men også et følsomt og  

 kompliceret instrument til formidling af logisk argumentation, filosofisk  

 indsigt og æstetisk oplevelse.
Den ovenfor nævnte sprogerfaring må derfor  

 forbindes med tekstfortolkningen.
Undervisningen må tilrettelægges, således  

 at denne erkendelse er mulig på de forskellige kundskabstrin, også de  

 elementære.
For at forstå teksterne er det dernæst nødvendigt, at eleverne bliver i  

 stand til at placere forfatterne i en litterær og historisk sammenhæng.
De  

 skal derfor erhverve sig et overblik over hovedtrækkene i  

 samfundsudviklingen, herunder de materielle vilkår, fra den tidlige republik  

 til den sene kejsertid, dog med hovedvægten på senrepublikken og principatet.
 Endvidere skal eleverne, især på de videregående niveauer, have kendskab  

 til de værdiforestillinger og centrale politiske begreber, der er baggrund  

 for skiftende styreformer, og til de filosofiske systemer, der forfægtes af  

 de mest fremtrædende forfattere.
 Kendskabet til den litterære, politiske og filosofiske tradition, som  

 kommer til syne i de latinske tekster, skal samtidig danne grundlag for  

 elevernes forståelse af fælles europæisk begrebsdannelse og formsprog.
De latinske teksters gennemgående paradigmatiske karakter kan allerede i  

 sig selv anvise en metode for fortolkningen.
Det paradigmatiske betyder, at  

 der i teksterne findes begreber, tankemønstre, problemstillinger og ideer,  

 der ikke alene er repræsentative for den samtidige romerske kultur, men ved  

 nærmere eftersyn også viser sig at være genkendelige for eleverne, f.eks.  

 civilmilitær, liberal-servil, privat-offentlig, individuel-social,  

 naturlig-kunstig, rustik-urban.
 Den stadige henvisning til det danske sprogs kendte begreber og den  

 metodiske opsøgning af genkendelseskriterier i den latinske tekst vil ikke  

 alene kunne lette elevernes tilegnelse af teksternes umiddelbare  

 (tanke)indhold, men også underbygge forståelsen af traditionen, dvs. give dem  

 mulighed for at opleve, at det, der måske ved første øjekast forekom dem  

 fjernt og fremmedartet, alligevel - gennem systematisk arbejde - kan forstås  

 ud fra deres egne betingelser.
Undervisningens planlægning Tekstvalg:
I bekendtgørelsen understreges det på alle niveauer, at man ved valget af  

 tekster skal være opmærksom på latin som den fælles europæiske  

 begrebsdannelses medium.
Det latinske sprogs og den romerske kulturs  

 betydning for senere europæisk tradition er derfor et overordnet  

 valgkriterium.
Det medfører videre, at det er vigtigt at overveje, om de tekster, der  

 tænkes valgt, er lødige og væsentlige for princippet om, at teksterne  

 fortrinsvis skal være klassiske, dvs. at de skal være bestemmende for den  

 senere europæiske tradition.
Tekstvalget må således ikke alene afgøres af, om  

 sproget er let.
Det dilemma kan opstå, at den påtænkte tekst er væsentlig i  

 følge det overordnede valgkriterium, men ikke overalt er sprogligt let  

 tilgængelig.
Det må da foretrækkes, at der benyttes læsestrategier, der gør  

 teksten tilgængelig, fremfor at den opgives.
Kravet om, at teksterne fortrinsvis skal tages fra perioden 100 f.Kr. til  

 100 e.Kr., holder fast ved det historiske udgangspunkt for traditionen, men  

 er på den anden side så åbent og bredt, at det undgår en forfatterkanon eller  

 obligatorisk beskæftigelse med bestemte politiske begivenheder.
Fortrinsvis  

 betyder, at mindst halvdelen af pensum skal ligge inden for perioden og  

 indtil halvdelen kan være hentet fra tiden før eller efter kærneperioden.
Det  

 er samtidig en opfordring til at vælge tekster, der viser forudsætninger for  

 og eftervirkninger af den centrale periode.
Herved opnås det, at pensum  

 kommer til at udgøre en enhed, hvis dele kompletterer hinanden efter  

 formålet.
 Ved opgørelse af pensums omfang betyder ca. et muligt udsving mellem plus  

 og minus ti procent.
Den del af de læste tekster, som opgives til eksamen, skal på alle  

 niveauer være ubearbejdet originaltekst, og de enkelte tekster skal være  

 sammenhængende, hvad enten det er uddrag (evt. suppleret med læsning i  

 oversættelse) eller afsluttede kortere eller korte tekster som f.eks.  

 bevingede ord eller epigrammer.
Isolerede sætninger til belysning af  

 grammatiske fænomener er ikke sammenhængende tekster.
I overvejelserne over valg af tekster skal der tages hensyn til de  

 generelle bestemmelser om elevernes medbestemmelse og koordinering med andre  

 fag.
Som supplement til de faglige overvejelser kan disse hensyn imødekomme  

 elevernes nysgerrighed og forudsætninger.
Traditions- og  

 identitetsforståelsen er afhængig af, at eleverne forbinder en eksistentiel  

 interesse med forståelsen.
 Særligt om de enkelte niveauer:
Obligatorisk niveau for 1.g sproglige er beskrevet som et  

 indgangsniveau, der samtidig er et afsluttet forløb: den sproglige indlæring  

 sker med henblik på læsning af litteratur og forståelse af sprogets  

 betydning.
Tekstmaterialet er også en forskole til de videregående niveauer  

 og skal give eleverne et elementært indblik i romernes forestillingsverden og  

 materielle kultur og i sammenhængen mellem sprog og kultur.
Græsk kultur skal  

 inddrages som led i romernes forestillingsverden.
 På obligatorisk niveau er der fuld frihed i valget af tekster og metoder,  

 når blot pensumkravet på 10 normalsider ubearbejdet tekst overholdes.
Det læste kan således bestå af - et begyndersystem samt eksamenspensum - det af klassen og læreren frit fastsatte antal sider  

 bearbejdet/tillempet/parafraseret/konstrueret tekst samt eksamenspensum - ubearbejdet tekst af frit fastsat omfang, foruden eller iberegnet  

 eksamenspensum - eksamenspensum samt en frit fastsat mængde intensivt eller ekstensivt  

 læste sider originaltekster eller andre tekster - eksamenspensum, der fastlægges fra begyndelsen, således at man i  

 begynderfasen benytter parafraserede/bearbejdede/ tillempede/konstruerede  

 tekster, som er baserede på det planlagte eksamenspensums tekster og  

 ordforråd.
 Lærer og elever afgør, hvilken model man vil arbejde efter, og hvilke  

 hjælpemidler, lærerbøger og udgaver man ønsker at benytte, når blot eleverne  

 i løbet af undervisningsperioden øver brugen af de relevante håndbøger og får  

 den sproglige og litterære, historiske og kulturelle baggrund, som  

 bekendtgørelsen kræver.
Det sproglige mellemniveau er beskrevet som et fortsætterniveau.  

 Eleverne skal her læse litteratur og uddybe deres forståelse af sprog og  

 forestillingsverden.
Kravet om læsning af såvel originaltekster som tekster i  

 oversættelse skal give eleverne mulighed for fordybelse i hele, afsluttede  

 tekster, hvor selve det, at de er hele, rummer en merværdi i forhold til  

 læsning af brudstykker, der er skåret til ud fra et tematisk, illustrativt  

 eller andet redaktionelt synspunkt.
Teksterne skal så vidt muligt have lov  

 til at tale ud, også når en vis uundgåelig redaktionel interesse styrer  

 udvælgelsen.
Kravet om, at tekstvalget skal omfatte mindst to områder, skal tjene samme  

 hensigt, ikke mindst på baggrund af afstanden mellem det pensum, man kan nå  

 at læse, og den samlede litteratur.
Hvis man nøjes med at læse to områder,  

 skal de begge opgives til eksamen.
Muligheden for at lade et område omfatte  

 tekster på nyere latin er en opfordring til at sammensætte pensum, så at  

 traditionen bliver synlig i tekster i stedet for i kommentarer.
 Endelig skal det indgå i overvejelserne over tekstvalget, hvorledes man  

 kan honorere kravet om præcis faglig arbejdsmetode og udbygning af elevernes  

 centrale ordforråd med påvisning af bl.a. låneord og oversættelseslån  

 (kalker) i dansk og andre nyere sprog.
Højt niveau for sproglige er beskrevet som det avancerede niveau,  

 hvor de færdigheder og kundskaber, som grundlægges på obligatorisk niveau og  

 udbygges på mellemniveau, efterhånden bringes til udfoldelse.
Pensum skal  

 derfor sammensættes med alsidigt hensyn til tekster, der repræsenterer den  

 romerske oldtid, dens centrale forfattere og genrer, og genrer og forfattere  

 fra senere perioder, der fremhæver de antikke teksters paradigmatiske  

 karakter.
Oversættelser skal anvendes for at komplettere læsningen af  

 forfatterskaber og genrer, så at de ses i deres historisk-litterære  

 sammenhæng.
 Af pensum skal mindst en trediedel, højst to trediedele være poesitekster.
 Det skal i tekstvalget tages i betragtning, at nogle tekster skal kunne  

 gennemgås med anvendelse af skriftlige arbejdsformer, ligesom skriftlig latin  

 som selvstændig disciplin skal omfatte tekster, der har forbindelse med det  

 øvrige pensum i undervisningen.
Mellemniveau på matematisk linie er beskrevet som et  

 begynderniveau.
Det adskiller sig fra obligatorisk niveau for sproglige ved  

 det højere timetal og tilsvarende større pensum.
Der skal læses ca. 25  

 normalsider latin, hvoraf de 15, der skal opgives til eksamen, skal være  

 originaltekster.
Mindst 7 1/2 normalside originaltekst skal repræsentere den  

 klassiske periode, 100 f.Kr. til 100 e.Kr., men kan i øvrigt tages fra hele  

 den latinske tradition.
Dette skal ses som en opfordring til at læse tekster,  

 der i særlig grad inviterer til den påkrævede undervisning i orddannelse;  

 lettere videnskabshistoriske tester på latin vil kunne bidrage til  

 grundlæggelsen af f.eks. et medicinsk latinsk og teknisk terminologisk  

 ordforråd.
Samtidig vil det kunne vises, at også naturvidenskabelige udsagn  

 er betingede af litterære konventioner.
Læsningen af sådanne tekster vil  

 desuden kunne styrke elevernes fagterminologiske kundskaber i de  

 fremmedsprog, som eleverne på matematisk linie dels studerer som selvstændige  

 fag, dels bruger integrerede i andre fag.
 Arkæologisk og andet supplerende materiale:
Tekstlæsningen er det centrale i latinundervisningen, men på alle niveauer  

 kan andet materiale og alternativ undervisning med udbytte inddrages.
På  

 mellemniveau og højt niveau for sproglige er det et krav.
Teksterne og det  

 overordnede formål bestemmer arten; omfanget - og tidsforbruget - bestemmes  

 af pensumkravene.
 Arkæologisk materiale vil ofte kunne visualisere de fysiske rammer om  

 teksternes forestillingsverden og bidrage til forståelsen af de områder,  

 teksterne ikke taler om.
 Det supplerende materiale kan være oversættelser af andre dele af et  

 forfatterskab eller andre oldtidsforfattere, så at flere lag kontekst  

 inddrages i den historisk-litterære udlægning af den tekst, man arbejder med.
 Artikler i håndbøger og tidsskrifter, foruden afsnit i monografier, kan  

 udvide elevernes historiske, litteraturhistoriske og geografisk-topografiske  

 kendskab, og inddragelsen af fiktions- og kunstværker af nyere og moderne  

 forfattere og kunstnere, der forholder sig til antikken, vil kunne sætte  

 kundskaberne i perspektiv.
 Ekskursioner, studierejser og anden udadrettet virksomhed:
 Ekskursioner og studierejser kan bringe en udbytterig variation ind i  

 undervisningen ved at sætte de læste tekster ind i deres fysiske sammenhæng.
 F.eks. vil et besøg på et lokalmusæums jernaldersamlinger kunne bidrage  

 væsentligt til forståelsen af Tacitus' Germania , og kirker og  

 klosterbygninger er oplagte ekskursionsmål, når der læses middelaldertekster.  

Germania og andre tekster vil kunne begrunde et besøg på Moesgaard,  

 mens besøg på Nationalmuseet og Glyptoteket vil kunne sætte væsentlige dele  

 af pensum ind i en materialhistorisk sammenhæng.
En dansk købstad med historie tilbage til middelalderen vil kunne  

 gennemgås i billedet af urbs og således afgive et nærliggende eksempel på  

 fælles europæisk begrebsdannelse og formsprog.
Sådanne ekskursioner vil ofte  

 kunne forbindes med læsningen af lokallatinske tekster.
 Studierejser til Rom, Italien eller andre af romerrigets provinser vil  

 foruden en hjemmefra forberedt besigtigelse af vigtige lokaliteter og  

 samlinger kunne give mulighed for læsning af stedfaste latinske tekster.  

 Læsning af epigrafik kræver en vis teknisk øvelse, som senere kan være  

 overordentlig nyttig for eleverne; latinske indskrifter fra alle tider møder  

 de overalt.
 Anden udadrettet virksomhed og praktik er i latin, som i de klassiske fag  

 i det hele taget, forbundet med kulturproduktion og -formidling.
Undervisningens tilrettelæggelse Medbestemmelse:
Elevernes ret til medbestemmelse er i latin påvirket af, at de ikke har  

 haft faget i folkeskolen.
Alligevel skal medbestemmelsesretten praktiseres.  

 Den kan imidlertid være en vigtig faktor i motiveringen af eleverne og kan  

 forpligte læreren på det stof og de arbejdsformer, der bliver aftalt.
Præsentation af stofområder kan omfatte opstilling af valgmuligheder,  

 begrundelse af spisesedlens indhold ud fra bekendtgørelsens bestemmelser samt  

 ud fra sproglige, litterære og kulturelle kriterier, redegørelse for  

 stofområdets relevans i forhold til tidligere behandlede tekster og emner, og  

 evt. planlagt tværfaglig undervisning.
Man skal være opmærksom på, at  

 detaljerede valgmuligheder for eleverne kan være ensbetydende med en  

 forstærket lærerstyring.
Ægte elevmedbestemmelse forudsætter, at langtidsplanlægningen er så  

 fleksibel, at elevinteressen for det valgte område imødekommes med udvidelse  

 eller indskrænkning af det planlagte sidetal.
Læsning af oversættelser kan  

 øge fleksibiliteten, idet en lødig oversættelse enten muliggør en øget  

 tekstlæsning inden for området efter elevernes eget valg eller sikrer en  

 hurtigere afrunding af et område, som klassen er ved at køre fast i.
 Lige muligheder:
Læreren skal ved sin tilrettelæggelse af undervisningen bestræbe sig på,  

 at alle elever får lige mulighed for at gøre sig gældende i timerne.
Det  

 opnås lettest ved en kombination af varieret tekstvalg (forfattere, genrer og  

 emner) og varierede arbejdsformer: lærerstyret undervisning, gruppearbejde,  

 mindre skriftlige opgaver besvaret af en enkelt elev eller en gruppe af  

 elever, elevforedrag (evt. som fremlæggelse af et gruppearbejde), gruppers  

 eller enkelte elevers gennemgang af gennemgået eller ikke gennemgået tekst  

 m.m.
 En forsagt og stille - i klasseundervisningen måske tilsyneladende passiv  

 - elev vil meget vel kunne udfolde sig under andre arbejdsformer, hvor mere  

 dominerende elever pacificeres, hvad enten det sker ved en fornuftig  

 gruppeopdeling af klassen, brug af tavlen (ved bøjningsøvelser f.eks., hvor  

 et større antal elever er oppe på en gang, og hvor læreren hjælper og trøster  

 både dem ved tavlen og resten, der arbejder med blyant og papir),  

 lejlighedsvis brug af edb, mundtlige/skriftlige elevopgaver eller på anden  

 måde.
 Studieteknik:
 Arbejdet med grammatik og tekst skal foruden at formidle faglige  

 kundskaber bidrage til, at eleverne får gode arbejdsvaner med hensyn til  

 studie- og notatteknik.
 Læreren må fra begyndelsen gøre det klart for eleverne, at man ved  

 sproglige noter forstår nedskrivning af enkeltgloser (helst i opslagsform med  

 angivelse af køn, hovedtider og lign.), faste vendinger, grammatiske  

 kommentarer (i stikordsform eller som henvisninger til grammatikken),  

 indholdsmæssige kommentarer (i stikordsform) og stilistiske kommentarer.
Det er meget svært for eleverne at begrænse deres notetagning, og det må  

 derfor indskærpes, at nedskrivning af oversættelse, i hvert fald på  

 begynderniveau, er uacceptabel.
Hvis eleverne noterer med henblik på eksamen,  

 skal de ovenfor omtalte sproglige noter derfor benyttes.
Den praktiske indøvelse af notatteknik kan støttes ved, at læreren i  

 begyndelsen og lejlighedsvis også senere i forløbet - skriver noterne på tavle/overhead-projector - dikterer gloser og oplysninger i relevant form - lader en elev give oplysningerne i korrekt form - kontrollerer elevernes notetagning og påtaler uheldige arbejdsmetoder - forhindrer tilskrivninger i tekst og margin - fremhæver, at eleverne ødelægger deres egen indlæring og kontrol af sig  

 selv ved uhensigtsmæssig og overdreven notetagning og tilskrivning.
 Det er vigtigt både af hensyn til elevernes faglige udbytte, deres  

 studievaner og eksamenspræstation, at notetagningen ikke udarter til  

 skriveøvelser, som nedsætter arbejdstempoet i timerne af en helt malplaceret  

 hensyntagen til skrivetempoet.
En tidlig instruktion i mnemoteknik vil på længere sigt nedsætte elevernes  

 arbejdsbyrde og gøre mange notater overflødige.
Det vil være en stor fordel  

 for eleverne at indse, at mnemoteknik er lig med effektiv indlæringsteknik.
Sideløbende med oplæring i god notatteknik skal eleverne øves i brugen af  

 håndbøger, i første række ordbog.
Denne øvelse kan let gå hånd i hånd med  

 gennemgang af ny tekst, hvor man i fællesskab finder frem til den form,  

 ordbogen opgiver opslagsordet i; øvelsen dækker således på en gang syntaks,  

 formlære og håndbogsbenyttelse og fører i sig selv til korrekt notetagning.
 Brug af større håndbøger vil ofte bedst finde sted i forbindelse med  

 gruppearbejde og skriftlige/mundtlige elevopgaver.
 Tværfagligt samarbejde:
Undervisningen i latin kan bidrage til det tværfaglige samarbejde om især  

 sproglige og kulturhistoriske emner.
Under afsnittet om undervisningens  

 planlægning er der flere steder peget på tværfaglige hensyn og muligheder.
Undervisningen kan tilrettelægges, således at kundskaber, der er erhvervet  

 i latin, kan underbygge kundskabstilegnelsen i andre fag.
Det er f.eks.  

 nærliggende, at man i latin efter aftale påtager sig den almene grammatiske  

 introduktion, som alligevel uundgåeligt skal foretages i latin.
På samme måde  

 vil det være en støtte for latinundervisningen, hvis man fra beslægtede fag  

 har støtte i kundskaber med særlig henvisning til latin; det være sig  

 historiske, litterære, sproglige, filosofiske m.fl.
Parallelle eller  

 integrerede undervisningsforløb vil yderligere kunne bidrage til at styrke  

 tværfaglige bestræbelser.
 Arbejdsformer:
Begynderfasen Undervisningen skal være varieret og tilrettelægges, således at eleverne  

 efter introduktionsfasen kan medvirke ved valg af emner, tekster, planlægning  

 af forløb og valg af arbejdsformer.
Da hovedsigtet med latin er kulturforståelse gennem sprog- og  

 tekstforståelse, er der i princippet ikke brug for skrive-, lytte- og  

 taleøvelser.
Alligevel kan sådanne især i begynderfasen være egnede til at  

 skabe den ønskede overindlæring og gennem aktiv sprogtilegnelse øge elevernes  

 passive sprogforståelse - samt være et kreativt element i timerne.
Men de første latintimers egenprofil skal først og fremmest være, at de  

 enkelte fænomener behandles alment og ikke kun med henblik på latinsk  

 læsefærdighed.
F.eks. ved gennemgang af passiv: skelnen mellem form og  

 funktion; forskel mellem passiv og blive-omskrivning på dansk; agens på  

 dansk, engelsk, tysk osv.; hvornår man overhovedet bruger passiv i stedet for  

 aktiv m.m.
 Sprogproblematiseringen kan også gennemføres over for indholdet: hvad er  

 et brev? breves betydning gennem tiderne? breve som litterær genre? m.m.,  

 under gennemgangen af et Cicero- eller Seneca-brev i oversættelse.
Den elementære indføring kan enten foregå ved brug af en begynderbog eller  

 ved hjælp af lærerens eget materiale eller gennem læsning af originaltekster,  

 evt. med forudgående bearbejdelser og parafraser af disse.
Det er vigtigt at  

 finde en balance mellem indlæring af semantik og grammatik (i elevperspektiv:  

 mellem ordets betydning og endelsens betydning), således at latin fremtræder  

 ikke som en rebus, men et sprog, der er tilgængeligt ved anvendelse af såvel  

 sproglig og kulturel viden som grammatisk metode - og læserens intuition.
 Den elementære indlæring kan enten være induktiv eller deduktiv; i det  

 første tilfælde udleder eleverne selv reglerne på grundlag af tilrettelagt  

 materiale, i det andet tilfælde går man ud fra reglerne eller principperne.  

 Den induktive metode er psykologisk set meget tilfredsstillende, i praksis  

 dog ikke altid gennemførlig.
Tæt glossering er efterhånden blevet norm i nyere lærebøger og  

 tekstudgaver.
Men det er vigtigt, at klassen også prøver at arbejde med rene  

 tekster og dermed bliver fortrolig med ordbog og grammatik.
Opslag i ordbog  

 og opbygningen af de længere ordbogsartikler er to vanskelige punkter for  

 begynderen og kræver lærerens vejledning.
Oversættelse Oversættelsen af teksterne har en dobbelt funktion: den er en kontrol af,  

 at indholdet og sætningsstrukturen er forstået, og samtidig en træning i at  

 formulere fremmedartede tanker og udtryksformer på sit modersmål.
Den lidt  

 kluntede, tekstnære oversættelse er et godt redskab til at komme ind i en  

 tekst med - med respekt for tekstens egen ordstilling.
Den velformulerede,  

 frie oversættelse kræver megen tid og bør desuden af og til følges op af  

 overvejelser om oversætteren som forræder (»traduttore -  

 traditore«). Her kan inddragelse af kunsthistorisk og arkæologisk  

 materiale visualisere indholdet (at navis ikke er en Storebæltsfærge,  

 og at arma ikke er moderne våben, men at spyddene alligevel var  

 dødbringende, osv.).
Lejlighedsvis bør der inddrages brug af paralleloversættelser, både som et  

 muligt hjælpemiddel til at trænge ind i en vanskelig originaltekst med og som  

 udgangspunkt for en drøftelse af oversættelsesproblemer, som f.eks. at stærkt  

 aktualiserende oversættelser ofte forældes hurtigt.
Men oversættelsernes  

 vigtigste funktion er at tjene til supplerende læsning, således at de  

 nødvendigvis ret små (men ikke alt for små) tekststykker på latin kan ses i  

 en større sammenhæng, som dele af en tekst, et forfatterskab eller en  

 emnekreds.
Lejlighedsvis kan også fremmedsprogede oversættelser inddrages.
Gennemgang af ny tekst Der er flere måder at gribe tekster på sværttilgængelige sprog an på, og  

 eleverne skal ikke lægge sig fast på en enkelt mekanisk gentaget metode.  

 Derfor skal (dele af) den ny lektie gennemgås i fællesskab, idet forskellige  

 strategier afprøves: man kan tage udgangspunkt i sætningsstrukturen, i gloser  

 (der evt. er forberedt hjemme), i forventninger til teksten (»hvad mon  

 det foregående stykke lægger op til?»), i relia m.m.
På den anden side  

 skal eleverne også have mulighed for selvstændigt hjemmearbejde, både i form  

 af færdigbearbejdelse af det gennemgåede og i form af læsning af ugennemgået  

 stof.
Det er næppe realistisk at forvente, at eleverne kan læse længere tekster  

 kursorisk på latin.
Men der er andre måder at arbejde med større tekststykker  

 på: for det første kan man benytte paralleloversættelse og stille f.eks.  

 følgende opgave: »Læs oversættelsen og find de latinske udtryk svarende  

 til... (nøgleord, oversættelsesproblemer, nemme sætninger m.m.)»; for  

 det andet kan man anvende informationssøgning (uden brug af oversættelse) og  

 stille følgende opgave: »Find personer, stednavne og oplysninger om  

 disse«, eller denne sproglige: »Bestem disse verbalformer, denne  

 sætnings længde, osv.« Skriftligt arbejde:
Der skelnes mellem skriftligt arbejde som arbejdsform og disciplin.
Som  

 arbejdsform kan det skriftlige arbejde benyttes på alle niveauer, hvilket  

 forudsætter, at der kompenseres med bortfaldet af andre arbejdsformer,  

 således at arbejdsbyrden bliver den samme.
Som disciplin findes det skriftlige arbejde i bekendtgørelsen for latin på  

 højt niveau.
Der gives en selvstændig karakter til studentereksamen i  

 skriftlig latin.
Der skrives en version om ugen.
Når der afleveres opgaver, der består af  

 både version og kommentering, skrives der en opgave hver fjortende dag.
 Det skriftlige arbejde på højt niveau skal omfatte oversættelse fra latin  

 til dansk (version). Den særlige vejledning i versionsskrivning (Latinske  

 Versioner) er udsendt af Direktoratet i 1986.
 Men herudover skal det skriftlige arbejde på højt niveau også omfatte  

 andre af fagets aspekter:
De skriftlige opgaver skal i rimeligt omfang behandle emner, som er  

 relevante for den daglige tekstlæsning.
De gennemgås normalt ikke på forhånd,  

 dog kan en vanskelig tekst naturligvis færdigbehandles i mundtligform.
 De skriftlige opgaver tjener til, 1) at underbygge de sproglige  

 kundskaber; 2) at udbygge elevernes oversættelsesfærdighed; 3) at udbygge  

 elevernes selvstændige tekstarbejde; 4) at formulere sig på dansk ud fra  

 materiale indsamlet ved informationssøgning.
 Edb:
 På de tidlige trin kan der arbejdes med edbstøttet undervisning, hvor  

 eleverne med datamaskiner kan trænes i elementære grammatiske færdigheder som  

 bøjningsmønstre, indsætningsøvelser o.l.
Erfaringen synes at vise, at denne type indlæring for eleverne er en  

 velkommen afveksling fra den almindelige klasseundervisning.
På de mere  

 fremskredne trin kan eleverne sættes til at konstruere meningsfulde opgaver  

 til de yngre klasser.
 Som introduktion til programmeringssprog kan vælges f.eks. at opstille en  

 algoritme, der analyserer en sætning:
Dette afføder naturligt en diskussion om, hvordan man egentlig bærer sig  

 ad med at finde et verballed, og - når det er fundet - hvilke krav man da kan  

 stille til subjektet, og om det derefter overhovedet vil være frugtbart at  

 lede efter et objekt.
Selve problemet med at formalisere fremgangsmåden er  

 givende for forståelsen såvel af forholdet mellem stringent sætningsanalyse  

 og almindelig sprogbrug som af datamatens virkemåde.
Under gennemgang af metrik kan det ved datamaten påvises, hvor bundet  

 digteren er af det valgte metrum.
Efterhånden som man nærmer sig versliniens  

 slutning, indskrænkes mulighederne; den improviserende digter kan jo ikke gå  

 tilbage i verset og lave det om.
Eleverne kan evt. prøve at udforme deres  

 egne metre, mens et program skridt for skridt vurderer det indtastede og  

 melder tilbage om de muligheder, der står til rådighed for resten af verset.
Tekstarbejdet kan kombineres med elektronisk tekstbehandling.
En oplagt  

 mulighed er indskrivning af gruppearbejder og andre opgaver på  

 tekstbehandlingsanlæg.
Alle almindelige tekstbehandlingsprogrammer indeholder imidlertid også en  

 »søge-funktion«, hvorved man hurtigt kan gennemsøge en meget stor  

 tekst og finde forekomster af bestemte ord og vendinger.
Derved kan man  

 tilrettelægge en tematisk læsning af udvalgte forfattere og have et meget  

 bredt tekstgrundlag.
Man kan f.eks. sammenligne sprogbrugen hos elegikerne.  

 Eller »skældsord hos Ovid og Horats«, eller »findes der hos  

 Plinius et ord for at kysse«, eller »hvilke steder optræder Lesbia  

 i Catuls Carmina og hvordan omtales hun«.
 Ved behandlingen af arkæologisk materiale er det nærliggende at betragte  

 det via en elektronisk database og den terminologi, der knytter sig dertil.  

 Dels opnås indsigt i brug af databaser, dels erfarer man det begrebsapparat,  

 arkæologer anvender til entydigt at beskrive og kategorisere fund.
 Den større skriftlige opgave i 3.g:
 Det er formålet med den større skriftlige opgave i 3.g at give eleverne  

 lejlighed til - inden for et særligt studeret område - i skriftlig form at  

 sammenfatte, anvende og fremstille de kundskaber, de har tilegnet sig om  

 latinsk sprog og romersk kultur.
 Eleverne skal vise, at de kan læse og forstå latinske tekster, opsøge og  

 anvende sekundærlitteratur og fremstille materialet veldokumenteret og i en  

 afrundet form.
 Arbejdet med opgaven er omfattet af formålsparagraffen for latin på højt  

 niveau, også når en elev inddrager materiale fra andre fag.
 Til den større skriftlige opgave går der 4 uger med indlæsning og 1  

 skemafri uge med udarbejdelse.
Indlæsning Når det område, der skal studeres, er aftalt mellem lærer og elev,  

 indsamler eleven materiale.
Der kan ikke aftales et område, hvor der ikke er  

 adgang til kvalificeret sekundærlitteratur på skolens bibliotek eller det  

 lokale folkebibliotek.
Fagets håndbøger skal være tilgængelige i  

 opgaveugerne.
Læreren skal vejlede eleven i søgningen af materiale til det valgte  

 område.
Det vil være en fordel, at der afleveres en kort skriftlig oversigt  

 over det materiale, der er indsamlet, samt over de tanker, eleven har gjort  

 sig om afgrænsning, litteratur, problemstillinger og disposition.
I  

 materialet, der kan være forbundet med stoffet i timerne, skal indgå latinske  

 tekster, der ikke er anvendt i den øvrige undervisning.
Flere elever kan  

 studere det samme område, men den endelige opgave er individuel.
Udarbejdelse Efter indsamlings- og indlæsningsperioden stiller læreren opgaven inden  

 for en afgrænset del af det studerede område.
Opgavens titel udleveres  

 skriftligt.
Titlen må ikke være så bredt formuleret, at opgaven ikke kan  

 afgrænses fra det studerede område, men heller ikke så snævert, at eleven  

 bliver forhindret i frit at disponere materialet.
Hvis det studerede område  

 er f.eks. »det romerske clientelasamfund«, kunne titlen være  

 »Forholdet mellem Cicero og Caesar, belyst ud fra to breve  

 (vedlagt)».
Det ville derimod være for bred en formulering at bede om en  

 redegørelse for forholdet mellem client og patron i republikkens sidste  

 årtier.
Eleverne skal vejledes i de krav, en større formidlingsopgave stiller.
Det  

 gælder tekniske spørgsmål som paginering, citatbrug, indholdsoversigt, noter  

 og litteraturfortegnelse, men også almindelige principper for skriftlig  

 fremstilling.
 Opgaven skrives normalt på dansk i et omfang af 10-15 sider ekskl.  

 bilagsmateriale o.d.
Bedømmelse Ved bedømmelsen tages der særligt hensyn til følgende: Står det klart, at  

 formålet med det skrevne er at formidle det? Er der en overskuelig  

 disposition med et eller flere samlende, overordnede synspunkter, der  

 forbinder opgavebesvarelsens enkelte afsnit? Er der logik og progression i  

 besvarelserne? Opsamles konkrete tekstiagttagelser i generelle formuleringer  

 på et passende abstraktionsniveau? Har sekundærlitteraturen et rimeligt  

 omfang? Kan eleven udnytte dette materiale i en selvstændig, kritisk  

 opgavebesvarelse? Vurderingen af besvarelsen skal være en helhedsbedømmelse, hvori der  

 indgår vurderingen af lay-out og sproglig udformning.
Eksamen Mundtlig eksamen:
Opgivelser Læreren udarbejder et forslag til eksamensopgivelser, der rummer en vis  

 mængde overskydende tekster, så at eleverne får mulighed for at vælge.  

 Sammensætningen skal afspejle sammensætningen af læsepensa, dvs. følge de  

 kriterier, der gælder for valg af læsepensum.
For at sikre proportionaliteten  

 i de endelige eksamensopgivelser kan forslaget fra læreren være opdelt i  

 grupper af ligeværdige/ligestillede tekster med hensyn til sværhedsgrad,  

 genrer og perioder.
Fravalg kan herefter foretages inden for hver gruppe for  

 sig.
 Det skal af opgivelserne til eksamen fremgå, om poesien er læst skanderet.  

 Hvis det er tilfældet, regnes 25 vers som 1 normalside: i modsat fald regnes  

 30 vers som 1 normalside.
 Indberetningen skal omfatte både den undervisning der er gennemført, og  

 den, der endnu kun er planlagt.
Forberedelse Inden undervisningens ophør skal eleverne af læreren have en omhyggelig  

 orientering om eksamen.
En gennemgang af indberetningen skal sikre, at  

 eleverne har forstået opgivelserne.
Det skal indskærpes, at oversættelse,  

 skrevet under forberedelsen, af hele eksamensstykkets tekst eller dele deraf  

 ikke må anvendes som notater ved eksaminationen.
Dog er notater med  

 oversættelse af gloser og enkelte vendinger tilladte.
 Det skal over for de elever, der følger undervisningen på højt niveau,  

 fremhæves, at de selv skal disponere deres besvarelse af eksamensspørgsmålet,  

 og at forberedelsestiden derfor skal benyttes til udarbejdelse af en sådan  

 disposition og ikke til eksamenslæsning.
Eksamination Eksaminationen omfatter disciplinerne oplæsning, oversættelse, sproglig  

 analyse og indholdsforståelse.
Under eksaminationen skal tiden til de enkelte discipliner afpasses til  

 eksaminandens præstationsniveau, men således at samtlige discipliner kommer  

 for.
Herved sikres, at den eksaminand, der på kort tid kan dokumentere et  

 højt præstationsniveau i de første discipliner, får relativt mere tid til det  

 sidste.
Hele eksamensstykkets tekst skal oversættes.
Oversættelsen skal være  

 tekstnær, idet den i rimelig grad skal fremtræde som mundret dansk.
Det må  

 således kræves, at ordstillingen er dansk.
Oversættelsen skal være  

 eksaminandens selvstændige præstation, hvor eksaminator kun må afbryde, hvis  

 det er nødvendigt at hjælpe.
Eksaminanden prøves i sproglig analyse af en eller to perioder i  

 eksamensstykkets tekst, som udpeges af eksaminator, når oversættelsen er  

 færdig.
Der stilles forskellige krav til den sproglige analyse på forskellige  

 niveauer:
 Eksaminanden skal redegøre for tekststykkets mening og indhold foruden den  

 sammenhæng, hvori det indgår.
 På højt niveau skal eksaminanden - under hensyn til tekstens art -  

 fortolke teksten ud fra en litterær og/eller kulturhistorisk synsvinkel.
Karaktergivning Der gives een karakter for den samlede præstation.
Med undtagelse af  

 oplæsningen skal præstationerne i de enkelte discipliner give et klart udslag  

 i karakterfastsættelsen, altså ikke kun fastslå tendensen i den øvrige  

 præstation.
 Skriftlig eksamen:
 Eleverne skal vejledes i brugen af hjælpemidler og rådes til kun at  

 medbringe hjælpemidler, som de er fortrolige med.
 Eleverne skal endvidere vejledes i, hvilke krav de skal opfylde ved  

 besvarelsen af opgaven.
