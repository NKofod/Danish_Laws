Landsskatteretten har afsagt kendelser, hvorefter hjælpe- og  

 understøttelsesfonde med blandede formål samt foreninger med pensionslignende  

 eller blandede formål ikke er realrenteafgiftspligtige.
Som følge heraf har  

 Told- og Skattestyrelsen truffet afgørelse om, at der efter anmodning vil  

 kunne ske tilbagebetaling til samtlige fond med blandede formål, samt  

 foreninger, der har været anset for afgiftspligtige efter  

 realrenteafgiftslovens § 2, stk. 1, nr. 7.
 Landsskatteretten har ved kendelser af 23. december 1996, offentliggjort i  

 TfS 1997, 149 og 335 , fastslået, at fonde med såvel pensionslignende  

 som sociale formål, samt foreninger - uanset formål - ikke er  

 realrenteafgiftspligtige efter realrenteafgiftslovens § 2, stk. 1, nr. 7.
 TfS 1997, 149 drejede sig om hvorvidt en understøttelsesfond med blandede  

 formål var realrenteafgiftspligtig efter realrenteafgiftslovens 2, stk. 1,  

 nr. 7.
At fonden har blandede formål vil sige, at der i vedtægterne er fastsat  

 såvel et pensionslignende formål som et socialt formål.
Fonden har været  

 anset for delvis realrenteafgiftspligtig siden 1984, som følge af en  

 afgørelse Skatteministeriets Departement offentliggjorde, hvor der blev  

 fastslået delvis afgiftspligt efter forholdet mellem de pensionsligende  

 ydelser og de samlede ydelser i afgiftsåret.
Afgiftspligten ophørte med  

 udgangen af 1992, som følge af en praksisændring.
 Landsskatteretten udtalte, at fonde med blandede formål ikke kunne anses  

 for realrenteafgiftspligtige efter § 2, stk. 1, nr. 7.
 TfS 1997, 335 drejede sig om hvorvidt en forening med blandede  

 formål var realrenteafgiftspligtig efter realrenteafgiftslovens § 2, stk. 1,  

 nr. 7.
Foreningen havde tidligere haft navn af at være en fond, men skiftede navn  

 i forbindelse med en vedtægtsændring angående foreningens formål.
Af en  

 skrivelse fra Fondsregistret fremgik, at Socialministeriet havde rejst  

 spørgsmål om, hvorvidt der var tale om en selvejende institution og at  

 Fondsregistret efter en gennemgang af vedtægterne var indstillet på at slette  

 den af registret, idet der var tale om en forening, der ikke var omfattet af  

 lov nr. 300 af 6. juni 1984 om fonde og visse foreninger.
Landsskatteretten udtalte, foreninger ikke kan anses for omfattet af  

 realrenteafgiftslovens § 2, stk. 1, nr. 7, medmindre der i realiteten er tale  

 om en fond.
Dette begrundede Landsskatteretten med bestemmelsens ordlyd, og  

 at motiverne til realrenteafgiftsloven henviser til den forudgående lov nr.  

 696 af 21. december 1983 om en midlertidig formueafgift af visse  

 pensionskapitaler m.v., hvilken lov klart ikke omfattede foreninger, samt at  

 fondsloven i høj grad kan benyttes som fortolkningsbidrag for  

 realrenteafgiftsloven.
 Ved vurderingen af om der i realiteten er tale om en fond, kan  

 Civilretsdirektoratets »Vejledning om fondsbegrebet« punkt IV fra  

 februar 1992 anvendes som fortolkningsbidrag.
For en vurdering af foreningers realrenteafgiftspligt er det således uden  

 betydning om foreningen har blandede formål.
Havde der været tale om en fond,  

 havde den alligevel ikke været realrenteafgiftspligtig som følge af de  

 blandede formål.
Se i øvrigt den ovenfor omtalte kendelse.
Efter Told- og Skattestyrelsens opfattelse medfører kendelserne, at alle  

 fonde med blandede formål samt foreninger med pensionslignende eller blandede  

 formål ikke har været realrenteafgiftspligtige.
Som følge heraf vil der kunne  

 ske tilbagebetaling af den opkrævede realrenteafgift.
Told- og Skattestyrelsen har ikke direkte mulighed for at identificere  

 alle berørte fonde og foreninger.
Styrelsen har derfor valgt at skrive  

 direkte til de fonde og foreninger, der som følge af den tidligere  

 praksisændring, er ophørt som realrenteafgiftspligtige.
 Fonde med blandede formål og foreninger med pensionslignende eller  

 blandede formål, der på nuværende tidspunkt ikke har modtaget henvendelse fra  

 Told- og Skattestyrelsen, må selv rette henvendelse med anmodning om  

 tilbagebetaling.
Tilbagebetaling vil ske efter anmodning og blive foretaget fra og med  

 afgiftsåret 1991, idet tilbagebetalingskrav er omfatter af den 5-årige  

 forældelse, jf. lov nr. 274 af 22. 12. 1908 om forældelse af visse  

 fordringer.
Styrelsen skal i den forbindelse gøre opmærksom på, at krav  

 vedrørende 1991 skal være fremsat senest den 14. juli 1997. Anmodningen skal  

 vedlægges de for den pågældende periode gældende vedtægter og sendes til  

 Told- og Skattestyrelsen, Østbanegade 123, 2100 København Ø.
