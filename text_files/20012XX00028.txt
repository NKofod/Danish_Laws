Skriftlig fremsættelse (13. december  

 2001) Justitsministeren Herved tillader jeg mig for Folketinget at  

 fremsætte:
 Forslag til lov om ændring af straffeloven,  

 retsplejeloven, lov om konkurrence- og forbrugerforhold på  

 telemarkedet, våbenloven, udleveringsloven samt lov om udlevering af  

 lovovertrædere til Finland, Island, Norge og Sverige.  

 (Gennemførelse af FN-konventionen til bekæmpelse af finansiering  

 af terrorisme, gennemførelse af FN s Sikkerhedsråds resolution  

 nr. 1373 (2001) samt øvrige initiativer til bekæmpelse af  

 terrorisme mv.).
(Lovforslag nr.
L 35).
Terrorangrebene mod USA den 11. september 2001 gav  

 anledning til, at der blev foretaget en nærmere vurdering af, om dansk  

 lovgivning er tilstrækkelig til at sikre en effektiv indsats mod  

 terrorisme.
Denne vurdering har resulteret i en række forskellige  

 lovgivningsinitiativer, som alle er rettet mod terrorisme.  

 Lovgivningsinitiativerne, der er samlet i en fælles  

 "anti-terrorpakke", omfatter lovforslag fra ministeren for  

 flygtninge, indvandrere og integration, økonomi- og  

 erhvervsministeren, skatteministeren og justitsministeren.
For så vidt  

 angår lovforslagene, der fremsættes af de øvrige ministre,  

 henvises til de pågældende lovforslag.
 Dette lovforslag indeholder de lovændringer på  

 i første række Justitsministeriets område, som regeringen  

 i lyset af den nye verdenssituation på nuværende tidspunkt har  

 fundet nødvendige i kampen mod terrorisme.
Formålet med lovforslaget er for det første  

 at gennemføre de ændringer, der er nødvendige for, at  

 Danmark kan ratificere FN-konventionen af 9. december 1999 til  

 bekæmpelse af finansiering af terrorisme (FN s  

 terrorfinansieringskonvention). Denne konvention medfører blandt  

 andet, at en stat afskæres fra at nægte udlevering for en  

 forbrydelse omfattet af konventionen udelukkende med den begrundelse, at den  

 forbrydelse, anmodningen angår, er en politisk forbrydelse.
Endvidere  

 gør konventionen det nødvendigt at ændre reglerne om  

 juridiske personers strafansvar for overtrædelser af straffeloven.  

 Konventionen indeholder desuden bestemmelser om medvirken til finansiering af  

 terrorisme, som er videregående end gældende dansk ret.
Dernæst indeholder lovforslaget de ændringer  

 på Justitsministeriets område, som FN s Sikkerhedsråds  

 resolution nr. 1373 (2001) nødvendiggør.
Resolutionen  

 indeholder en række juridisk bindende forpligtelser til landene samt en  

 række ikke-bindende opfordringer.
Resolutionen medfører blandt  

 andet, at en stat skal kunne "indefryse" midler, der  

 tilhører terrorister mv.
Det skal også være strafbart at  

 stille finansielle midler og tjenesteydelser til rådighed for  

 terrorister.
Enkelte af resolutionens bestemmelser vedrører  

 udlændingelovgivningen.
Disse bestemmelser omtales nærmere i det  

 lovforslag, der fremsættes af ministeren for flygtninge, indvandrere og  

 integration.
Endvidere skal gennemgangen af resolutionen ses i  

 sammenhæng med de ændringer af hvidvaskloven, som økonomi-  

 og erhvervsministeren foreslår.
 Endvidere gennemfører lovforslaget EU s  

 rammeafgørelse om bekæmpelse af terrorisme.
 Herudover indeholder lovforslaget en række   til  

 dels rent nationale   initiativer, der skal styrke det strafferetlige  

 værn mod terrorisme og forbedre politiets efterforskningsmuligheder.
 Lovforslaget indeholder følgende  

 hovedelementer:
Indsættelse af en særlig terrorismeparagraf i  

 straffeloven.
En lang række af de forbrydelser, der typisk betegnes som  

 terrorhandlinger, straffes i dag efter særskilte bestemmelser i  

 straffeloven.
Således vil f.eks. drab blive straffet efter  

 straffelovens § 237, uanset hvad gerningsmandens motiv for handlingen har  

 været.
Regeringen ønsker i højere grad at signalere, at  

 terrorisme i alle dens former er uacceptabel i et demokratisk samfund.
Med  

 lovforslaget foreslås derfor, at der i straffeloven indsættes en  

 terrorismeparagraf, der indeholder en definition af begrebet terrorisme.  

 Bestemmelsen omfatter meget alvorlige forbrydelser, der begås for at  

 forstyrre samfundsordenen og skræmme befolkningen, og det  

 foreslås derfor, at strafmaksimum fastsættes til fængsel  

 på livstid.
Bestemmelsen skal gennemføre EU s  

 rammeafgørelse om bekæmpelse af terrorisme.
 Det foreslås også gjort strafbart i videre omfang end i  

 dag at yde eller formidle økonomisk støtte til en  

 terrororganisation eller på anden måde at medvirke til at fremme  

 dens kriminelle virksomhed.  Disse særlige medvirkensregler er til  

 dels en gennemførelse af FN s terrorfinansieringskonvention og FN s  

 Sikkerhedsråds resolution nr. 1373 (2001). Derimod foreslås den  

 blotte deltagelse i en terrororganisation ikke kriminaliseret i videre  

 omfang, end hvad der allerede er gældende ret, jf. de almindelige  

 medvirkensregler og den gældende bestemmelse i straffelovens § 114 (der  

 svarer til de foreslåede bestemmelser i § 114 c og § 114 d, der kun  

 vedrører anslag mod den danske samfundsorden mv.). Bestemmelsen  

 om strafansvar for den blotte deltagelse i (udenlandske)  

 terrororganisationer, som var medtaget i det lovforslag, der blev sendt til  

 høring, er således ikke medtaget i det fremsatte lovforslag.
 Det foreslås at ændre straffelovens § 77 a således,  

 at det bliver muligt at foretage konfiskation af formuegoder ( og ikke  

 kun "genstande"), der må befrygtes at ville blive anvendt til  

 at begå kriminalitet. Ændringen er til dels en  

 gennemførelse af FN s terrorfinansieringskonvention og FN s  

 Sikkerhedsråds resolution nr. 1373 (2001).
Reglerne om strafansvar for juridiske personer (selskaber mv.)  

 foreslås ændret således, at kravet om, at en  

 overtrædelse af straffeloven skal være begået for at skaffe  

 den juridiske person vinding, ophæves.
Denne ændring er en  

 gennemførelse af artikel 5 i FN s terrorfinansieringskonvention.  

 Endvidere foreslås det præciseret, at juridiske personer kan  

 straffes for forsøg i samme omfang som fysiske personer.
Endelig  

 foreslås det, at forældelsesfristen for juridiske personers  

 strafansvar skal følge forældelsesfristen for fysiske personer.  

 I dag er forældelsesfristen for juridiske personer altid 2  

 år.
 Bestemmelsen om kapring af fly og skibe i straffelovens § 183 a  

 foreslås udvidet til også at omfatte andre kollektive  

 transportmidler eller godstransportmidler. Ændringen er til dels en  

 gennemførelse af EU s rammeafgørelse om bekæmpelse af  

 terrorisme.
Grove våbenlovsovertrædelser er alvorlige forbrydelser,  

 der kan have forbindelse til terrorisme.
For at skabe mulighed for at  

 idømme strengere straffe for særlig grove overtrædelser,  

 foreslås det at  hæve strafferammen i straffelovens § 192 a  

 for grove våbenlovsovertrædelser fra 4 år til 6  

 år.
Straffelovens § 192 a foreslås endvidere præciseret,  

 således at det udtrykkeligt fremgår, at udvikling eller  

 forskning med henblik herpå af kemiske og biologiske våben er  

 omfattet af bestemmelsen.
En tilsvarende præcisering foreslås i  

 våbenlovens § 5.
 Indsættelse af en ny bestemmelse om ikke spredning af  

 masseødelæggelsesvåben mv. i straffelovens kapitel  

 13.
Med henblik på at styrke politiets efterforskningsmuligheder  

 foreslås en bestemmelse i retsplejeloven § 786, hvorefter teleselskaber  

 og internetudbydere skal registrere og i 1 år opbevare  

 ("logge") de oplysninger om tele- og internetkommunikation, der  

 er relevante for politiets indgreb i meddelelseshemmeligheden mv.
Der er  

 alene tale om registrering og opbevaring af trafikdata og ikke af selve  

 indholdet af kommunikationen.
Det er endvidere kun en pligt for  

selskaberne til at registrere og opbevare de pågældende  

 oplysninger.
Den foreslåede regel indebærer ikke en udvidet  

 adgang for politiet til disse oplysninger.
De nærmere (tekniske)  

 regler om denne logning fastsættes af justitsministeren efter  

 forhandling med ministeren for videnskab, teknologi og udvikling og i  

 øvrigt efter dialog med branchen.
Denne del af lovforslaget er delvis udformet på grundlag af  

 betænkning nr. 1377/1999 om børnepornografi og  

 IT-efterforskning.
Betænkningen er afgivet af Justitsministeriets  

 udvalg om økonomisk kriminalitet og datakriminalitet  

 ("Brydensholt-udvalget"), der påpeger et behov for, at  

 internetudbydere forpligtes til at logge (registrere og opbevare) data om  

 internettrafik.
Formålet med bestemmelsen er at sikre  

 tilstedeværelsen hos teleselskaberne og internetudbyderne af de  

 oplysninger, som politiet kan få adgang til ved blandt andet indgreb i  

 meddelelseshemmeligheden i form af teleoplysning og udvidet teleoplysning.  

 Politiet vil forsat kun få adgang til disse trafikdata efter de  

 almindelige regler i retsplejeloven om bl.a. indgreb i  

 meddelelseshemmeligheden.
Kravet om retskendelse og konkret mistanke fraviges  

 således ikke.
 Ordningen med pligtmæssig logning i 1 år af oplysninger om  

 teletrafik til brug for efterforskning og retsforfølgning af strafbare  

 forhold er en nyskabelse i forhold til den gældende retstilstand.  

 Regeringen finder det på denne baggrund hensigtsmæssigt, at  

 ordningen tages op til fornyet overvejelse i folketingsåret  

 2005-06.
 Herudover stilles der forslag om forbedring af politiets  

 efterforskningsmuligheder på en række punkter, hvor der i praksis  

 opstår vanskeligheder i forbindelse med den praktiske  

 gennemførelse af indgreb i meddelelseshemmeligheden.
Der foreslås således indsat en bestemmelse i  

 retsplejeloven, der bemyndiger justitsministeren til efter forhandling med  

 ministeren for videnskab, teknologi og udvikling at fastsætte regler om  

 teleudbydernes praktiske bistand til politiet i forbindelse med indgreb i  

 meddelelseshemmeligheden.
Den foreslåede bestemmelse erstatter en  

 tilsvarende, ikke udnyttet bemyndigelsesbestemmelse i telelovgivningen.  

 Også på dette punkt forudsættes branchen inddraget i  

 forbindelse med regelfastsættelsen.
 Formålet med denne del af lovforslaget er at sikre politiet en  

 hurtig og effektiv adgang til de oplysninger, som skal tilvejebringes ved  

 indgreb i meddelelseshemmeligheden.
 Lovforslaget indeholder endvidere regler om adgang for politiet til  

 den landsdækkende nummeroplysningstjeneste, der indeholder navne- og  

 adresseoplysninger vedrørende samtlige navneregistrerede  

 telefonabonnementer i Danmark, herunder også hemmelige telefonnumre,  

 uanset hvilket teleselskab abonnenten er kunde hos.
Efter de gældende regler i retsplejeloven kan politiet ved  

 hjælp af aflytning gøre sig bekendt med kommunikation mellem  

 computere, ligesom politiet ved en ransagning kan gøre sig bekendt med  

 alle registreringer i en computer, herunder modtagne elektroniske meddelelser  

 og kopier af sådanne meddelelser, der er afsendt.
På grund af  

 tekniske forhold og som følge af risikoen for afsløring af  

 indgrebene er det imidlertid ikke i alle tilfælde muligt at udnytte den  

 eksisterende adgang for politiet til at gøre sig bekendt med  

 elektroniske meddelelser og materiale i en computer.
På denne baggrund  

 foreslås det, at der i retsplejeloven indsættes en ny bestemmelse  

 (§ 791 b), der indebærer, at politiet i sager om meget alvorlig  

 kriminalitet efter rettens kendelse får mulighed for at aflæse  

 ikke offentligt tilgængelige oplysninger i et informationssystem ved  

 hjælp af programmer eller andet udstyr (dataaflæsning) uden  

 at være til stede på det sted, hvor et informationssystem (dvs.  

 en computer eller andet dataanlæg) benyttes.
Det er herunder muligt at  

 tillade indgreb, hvor politiet ved hjælp af et såkaldt  

 "snifferprogram" får tilsendt kopi af samtlige indtastninger,  

 som brugeren af dataanlægget foretager.
Lovforslaget indeholder endvidere en ændring af retsplejelovens  

 § 799, således at der bliver adgang til at foretage hemmelig  

 ransagning i sager om grov brandstiftelse, bombesprængning,  

 flykapring og tilsætning af giftstoffer til vandforsyningen eller  

 madvarer mv.
Adgangen til at kunne hemmeligholde oplysninger om ransagning i  

 disse sager vil f.eks. kunne være af afgørende betydning, hvis  

 der formodes at være flere ukendte medgerningsmænd til  

 forbrydelsen, og hemmeligholdelse af efterforskningen derfor er  

 nødvendig for, at disse personer kan identificeres og anholdes.
Samtidig foreslås en ændring af retsplejelovens § 799,  

 således at der skabes adgang til, at retten ved én kendelse kan  

 tillade politiet at foretage flere enkeltstående ransagninger uden  

 umiddelbar underretning (gentagen hemmelig ransagning) inden for en  

 periode på højst 4 uger.
Dette kan være nødvendigt,  

 hvor der ikke findes f.eks. narkotika eller våben ved den første  

 ransagning, men hvor der fortsat er mistanke om, at levering på det  

 pågældende sted vil ske inden for kort tid, eller hvor en  

 ransagning på grund af risikoen for afsløring af  

 efterforskningen har måttet afbrydes.
Det foreslås, at retten i  

 forbindelse med ransagningskendelsen skal fastsætte antallet af  

 ransagninger.
I særlige tilfælde kan retten dog beslutte, at  

 politiet kan foretage et ubestemt antal ransagninger inden for den  

 nævnte periode (højst 4 uger).
Herudover indeholder lovforslaget en ændring af retsplejelovens  

 § 806, hvorefter der skabes mulighed for at pålægge tredjemand  

 at udlevere dokumenter mv. (edition) uden forudgående retskendelse,  

 såfremt formålet forspildes, hvis retskendelse skulle  

 afventes.
Dette kan f.eks. tænkes relevant i en situation, hvor  

 politiet har behov for øjeblikkelig udlevering af et flyselskabs  

 passagerliste.
Ligeledes foreslås en ændring af retsplejelovens § 802 og  

 § 803 om beslaglæggelse, således at der bliver mulighed for at  

 beslaglægge penge og andre formuegoder (og ikke kun genstande) med  

 henblik på konfiskation efter straffelovens § 77 a.
Der er tale om en  

 nødvendig ændring som følge af den foreslåede  

 udvidelse af straffelovens § 77 a.
Endvidere indeholder lovforslaget en ændring af  

 udleveringslovens forbud mod udlevering af danske statsborgere.  

 Formålet med denne ændring er at skabe hjemmel for, at danske  

 statsborgere, når visse betingelser er opfyldt, kan udleveres til  

 strafforfølgning i udlandet.
Baggrunden for ændringen er, at  

 retsforfølgning som udgangspunkt bør ske der, hvor  

 kriminaliteten er begået, da det ofte kan være forbundet med  

 store   og til tider uoverstigelige   vanskeligheder under en straffesag i  

 Danmark at føre beviser for kriminalitet begået i udlandet,  

 når vidner og/eller beviser ikke befinder sig i Danmark.
Lovforslaget  

 vil således medføre en øget mulighed for at stille  

 personer til regnskab i den stat, hvor lovovertrædelsen er  

 begået.
Endvidere vil det med lovforslaget blive muligt, at Danmark  

delvist kan ophæve det forbehold om ikke at ville udlevere egne  

 statsborgere, som Danmark tog ved undertegnelsen af  

 EU-udleveringskonventionen fra 1996. Lovændringen vedrører ikke  

 det forslag til rammeafgørelse om en europæisk arrestordre, som  

 for tiden forhandles i EU.
 Forslaget indeholder ligeledes en ændring af udleveringslovens  

 § 5, stk. 3, hvorefter udlevering for en handling omfattet af artikel 1  

 eller 2 af den europæiske konvention om bekæmpelse af  

 terrorisme, ikke kan afslås med henvisning til forbudet mod  

 udlevering for politiske forbrydelser ved udlevering til en EU-medlemsstat.  

 Det foreslås, at undtagelsen fra forbudet om udlevering for politiske  

 forbrydelser udvides til omfatte alle anmodninger om udleveringer for  

 handlinger omfattet af artikel 1 eller 2 af den europæiske konvention  

 om bekæmpelse af terrorisme, uanset om der er tale om udlevering til en  

 EU-medlemsstat eller en anden (europæisk) stat, som har ratificeret  

 konventionen. Ændringen vil medføre, at Danmark helt kan give  

afkald på det forbehold, der blev taget ved ratifikationen af  

 den europæiske konvention om bekæmpelse af terrorisme over for  

 den særlige bestemmelse i konventionens artikel 1. Herudover skal  

 anmodninger om udlevering for forhold omfattet af FN s  

 terrorfinansieringskonvention heller ikke kunne afslås med henvisning  

 til forbudet mod udlevering for politiske forbrydelser.
Det har været nævnt i høringssvarene,  

 at dele af lovforslaget kan rejse spørgsmål i forhold til  

 ytringsfriheden.
Efter regeringens opfattelse indeholder lovforslaget ingen  

 begrænsninger i ytringsfriheden.
Det er således vigtigt at  

 slå fast, at rene sympatitilkendegivelser i forhold til  

 terrororganisationer ikke er omfattet af den foreslåede § 114 b om  

 medvirken.
Påskønnelse eller anerkendelse af konkrete  

 terrorhandlinger, kan imidlertid efter omstændighederne være  

 omfattet af den gældende bestemmelse i straffelovens § 136, stk. 2.  

 Denne bestemmelse kriminaliserer den, der offentligt udtrykkeligt billiger en  

 af de i kapitel 12 og 13 omhandlede forbrydelser.
Bestemmelsen, der blev  

 indsat i straffeloven i 1939, vil med den foreslåede  

 terrorismebestemmelse i § 114 ikke som hidtil alene omfatte udtrykkelige  

 billigelser, der fremsættes offentligt, af terrorhandlinger rettet mod  

danske myndigheder, men fremover også offentlige, udtrykkelige  

 billigelser af terrorhandlinger rettet mod udenlandske myndigheder  

 eller internationale organisationer.
 Idet jeg i øvrigt henviser til lovforslaget og de  

 ledsagende bemærkninger, skal jeg hermed anbefale lovforslaget til det  

 Høje Tings velvillige behandling.
