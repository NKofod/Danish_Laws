Cirkulære om Dansk Dekommissionering § 1. Dansk Dekommissionering er en statslig institution under Ministeriet for Forskning, Innovation og Videregående Uddannelser, jf. aktstykke 58, tiltrådt den 22. november 2000 af Finansudvalget.
 Stk. 2. Dansk Dekommissionering varetager afviklingen (dekommissioneringen) af de nukleare anlæg på det daværende Forskningscenter Risø, jf. folketingsbeslutning af 13. marts 2003.
 § 2. Direktøren for Dansk Dekommissionering varetager den daglige drift af Dansk Dekommissionering jf. finanslovens § 19.51.03. med reference til direktøren for Styrelsen for Universiteter og Internationalisering, dog undtaget sager vedrørende slutdeponering af lav- og mellemaktivt affald og bestrålet forsøgsbrændsel.
Stk. 2. I sager om afgørelser, som har større principiel betydning, skal direktøren for Dansk Dekommissionering drøfte disse forhold med direktøren for Styrelsen for Universiteter og Internationalisering.
Det samme gælder sager, som må antages at medføre ikke uvæsentlige økonomiske konsekvenser eller som i øvrigt stiller krav om en samlet vurdering, hvor der i væsentlig omfang skal inddrages synspunkter eller hensyn, der normalt varetages af Styrelsen for Universiteter og Internationalisering eller andre myndigheder end Dansk Dekommissionering.
