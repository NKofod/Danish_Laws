Nr BSF 53 Forslag til folketingsbeslutning om en privatfinansieret Femer  

 Bælt-forbindelse Fremsat af Ole Donner (FP) Kim Behnke (FP) Køpke Christensen (FP) Pia  

 Kjærsgaard (FP) Ernst B.
Schmidt (FP) den 12. januar 1993 Folketinget pålægger regeringen at udbyde Femer Bælt-forbindelsen i privat totalentreprise med fuldstændig privat finansiering efter følgende retningslinier:
 1) Private firmaer eller konsortier af private firmaer, uanset  

 nationalitet, kan inden den 1. januar 1995 byde på hele projektet eller dele  

 heraf.
 2) Andre lande kan inden den 1. januar 1995 byde på hele projektet eller  

 dele heraf.
 3) Tilbudsgiverne er frit stillet med hensyn til, om projektet skal være  

 en bro, en tunnel eller en kombination heraf.
 4) Tilbudsgiverne må for egen regning foretage undersøgelser af deres  

 projekts miljøvirkninger og skal vedlægge undersøgelsen som en del af  

 tilbudet.
 5) Tilbudsgiverne skal angive, i hvilket åremål de forlanger ejerskab af  

 forbindelsen, og størrelsen af bompenge, der ønskes opkrævet i ejerperioden.
 6) Regeringen fremlægger hurtigst muligt efter den 1. januar 1995  

 resultatet af udbudsrunden til forhandling mellem Folketingets partier.
 7) Der optages forhandlinger mellem den danske og den tyske stat om en  

 privatfinansieret forbindelse og om de nærmere licitationsbestemmelser om  

 entreprisen på Femer Bælt-forbindelsen.
 8) Den danske offentlige sektor må ikke direkte eller indirekte byde på  

 entreprisen.
Bemærkninger til forslaget Baggrund Der påregnes i de kommende årtier en stigende trafik i Europa, herunder  

 stigende trafik mellem det europæiske kontinent og Skandinavien.
Dette  

 medfører et større krav om bedre trafikforbindelser samt kortere rejsetider.
 Derfor foreslås igangsat bygningen af den faste forbindelse over  

 Østersøen, nærmere betegnet Femer Bælt-forbindelsen, som det sidste led i den  

 såkaldte Fugleflugtslinie.
 Det er nødvendigt, at Danmark og det øvrige Skandinavien ikke viger  

 tilbage for at opfylde disse krav, både af hensyn til erhvervslivet, der er  

 afhængigt af gode trafikforbindelser, men også af hensyn til privatpersoners  

 rejsetid.
 Det burde i øvrigt være indlysende klart, at efter etableringen af den  

 faste forbindelse over Storebælt samt forbindelsen over Øresund mangler kun  

 den sidste faste forbindelse, nemlig forbindelsen over Femer Bælt.
Transport- og rejsetiden kan efter den faste forbindelse over Femer Bælt  

 reduceres på strækningen Hamburg-København med to timer for tog og med  

 halvanden time for bil.
Denne tidsbesparelse er således større end  

 tidsbesparelsen på strækningen København-Odense og på strækningen  

 Malmø-København efter åbningen af forbindelsen over henholdsvis Storebælt og  

 Øresund.
 Med hensyn til etableringen af store infrastruktueller anlæg er det ofte  

 nødvendigt at planlægge og tænke i tidsperspektiver på 10 til 20 år.
 Skal den faste forbindelse over Østersøen derfor være parat, inden  

 transporttiderne mellem Kontinentet og Skandinavien for alvor hæmmer  

 udviklingen, er det derfor nødvendigt at komme i gang nu.
 Dansk Vejforening og Fehmarn Belt Consortium (FBC) har henholdsvis i  

 februar 1991 og i august 1992 udarbejdet projekter, der giver en kort og klar  

 beskrivelse af mulighederne for og konsekvenserne af at anlægge en fast  

 forbindelse fra Danmark til Tyskland over Femer Bælt.
 De fremlagte projekter præsenterer forskellige løsninger på den tekniske  

 udformning af opgaven, men tager også stilling til økonomiske og miljømæssige  

 spørgsmål.
I øvrigt finder forslagsstillerne det prisværdigt, at Dansk Vejforening og  

 FBC-konsortiet for egen regning har udarbejdet disse projekter.
Projektet fra  

 FBC-konsortiet har alene kostet 6 mio. kr. at udarbejde.
 Det viser nemlig, at private firmaer ikke viger tilbage for at vise  

 initiativ, mod, vilje og er parate til at kaste sig ud i et stort projekt.  

 Det viser også, at private firmaer er i besiddelse af den fornødne viden,  

 teknologi og finansielle ressourcer til projektering og gennemførelse af et  

 gigantprojekt af denne størrelse.
 Det er endvidere forslagsstillernes opfattelse, at det ikke er hver dag,  

 Danmark og Tyskland får et sådant tilbud som det fremlagte, nemlig et tilbud  

 om en fast »gratis« forbindelse.
Forslagsstillerne mener med dette beslutningsforslag, at Folketinget  

 sagtens kan pålægge regeringen at udbyde Femer Bælt-forbindelsen i privat  

 totalentreprise med fuldstændig privat finansiering.
Forslagsstillerne føler  

 sig overbevist om, at private firmaer eller konsortier uden nævneværdige  

 problemer kan påtage sig en sådan opgave.
Det er vigtigt at komme i gang med arbejdet nu.
Hellere i dag end i  

 morgen.
Skulle Folketinget bestemme, at bygningen af Femer Bælt-forbindelsen  

 skal foregå på samme grundlag som bygningen af Storebæltsforbindelsen og  

 Øresundsforbindelsen, tabes tempo i bygningen af denne vigtige forbindelse.
Det er åbenlyst for enhver, at den danske stat ikke finansielt magter  

 flere store anlægsprojekter i de kommende år, og det er derfor af afgørende  

 betydning, såfremt Femer Bælt-forbindelsen ønskes påbegyndt nu, at komme i  

 gang nu med gode private alternative bygge- og finansieringsmuligheder.
Dansk  

 Vejforening og FBC-konsortiet har med de fremlagte projektplaner  

 demonstreret, at private er i stand til at præsentere velunderbyggede og  

 økonomisk sammenhængende planer for den faste forbindelse over Femer Bælt.
Forslagsstillerne påpeger vigtigheden i, at det bliver et privat  

 konsortium, der kommer til at forestå opgaven.
Et statsligt aktieselskab, som  

 er de foretrukne selskabskonstruktioner ved Storebæltsforbindelsen og  

 Øresundsforbindelsen, skal dels opbygge fordyrende administrationer og  

 trækkes med en lang række underentrepriser, der fordyrer projekterne  

 væsentligt, og er endvidere underlagt en ofte besværlig politisk  

 beslutningsproces.
Selv om et statsligt aktieselskab har en statsgaranti for  

 sit lån og herved kan opnå en lavere rente, skønnes den lavere rente kun at  

 udgøre 1-2 pct. af den samlede byggesum.
Endvidere ligger der en klar fordel  

 i, at et privat konsortium påtager sig hele risikoen til en fast aftalt pris,  

 hvilket staten og skatteyderne hermed slipper for.
Den tyske genopbygning i det tidligere Østtyskland lægger i disse år  

 beslag på væsentlige ressourcer, og det er derfor svært at forestille sig den  

 selskabskonstruktion, som blev anvendt ved Storebæltsforbindelsen og  

 Øresundsforbindelsen, nemlig dannelsen af et statsejet dansk/tysk selskab til  

 varetagelse af opgaverne.
I Tyskland er der et massivt pres for private  

 løsninger, for at den tyske stat kan anvende flest mulige ressourcer til  

 genopbygningen i øst.
Inden tyske firmaer finder andre interessante  

 byggeopgaver at kaste sig over, er det derfor ved at være en hastesag at  

 gennemføre Femer Bælt-forbindelsen med et privat firma eller konsortium som  

 hovedaktør.
Fehmarn Belt Consortium, FBC Det privatdannede konsortium, Fehmarn Belt Consortium, FBC, har i august  

 1992 fremlagt et detaljeret og omfattende forslag med i alt fire  

 projektløsninger til en fast privatfinansieret forbindelse over Femer Bælt.
Projektet anviser fire løsninger på, hvordan en fast forbindelse over  

 Østersøen, Femer Bælt, kan bygges.
Projektet er gennemarbejdet både teknisk,  

 økonomisk og miljømæssigt og repræsenterer efter forslagsstillernes  

 opfattelse et godt og seriøst bud på, hvordan et anlægsprojekt af et  

 offentligt gode kan udføres af private bygge- og finansieringsselskaber.
 FBC-konsortiet består af følgende byggekoncerner og banker:
- Bilfinger og Berger Bauaktiengesellschaft (projektansvarlig), Tyskland - KKS Entreprise A/S (viceprojektansvarlig), Danmark - Bouygues »Challenger«, Frankrig - Strabag Bau, Tyskland - Campenon Bernard SGE, Frankrig - Dresdner Bank, Tyskland - Bikuben, Danmark, og - BNP, Frankrig Deltagerne i FBC-konsortiet har betydelig erfaring i at konstruere, drive  

 og finansiere store infrastrukturprojekter verden over.
 Forslagsstillerne finder det fremlagte projekt så interessant, at  

 væsentlige punkter herfra præsenteres.
 De fire projektløsninger kan præsenteres som:
 1) Bro og tunnel:
Bro-tunnel-projektet er en kombination af en lav betonbro og en  

 sænketunnel.
Denne løsning kræver en kunstig ø, der gøres mindst mulig ved  

 den maksimale tunnelgradient på 1,7 pct. Øens udstrækning er ca. 1 km over  

 havoverfladen og ca. 3 km på havbunden.
Løsningen udmærker sig ved at reducere den omkostningskrævende  

 tunnelsektion, der går under sejlrenden, til mindre end 10 km.
Broen fra den  

 kunstige ø til Danmark er en relativt ukompliceret lavbro over en strækning  

 på ca. 7 km med en vanddybde på mindre end 20 m.
 2) Bro:
Ved at vælge broprojektet undgår man de typiske tekniske tunnelproblemer  

 såsom ventilation, vandtæthed og pladsbegrænsninger.
Desuden er en bro mindre  

 afhængig af de geologiske forhold, og de sikkerhedsmæssige aspekter for den  

 individuelle trafik er mindre kritiske.
Imidlertid skal broen have en højde på ca. 75 m over havoverfladen, for at  

 de største skibe kan passere, og konsortiet har planlagt en hængebro med et  

 midterspænd på 1.300 m, der giver fri passage i sejlrenden.
For at opfylde  

 disse krav skal pylonerne være ca. 250 m høje og bropillefundamenterne have  

 ret store dimensioner for at kunne modstå mulige kollisioner.
Af hensyn til  

 symmetrien er jernbanesporet placeret mellem kørebanerne.
 3) Tunnel med ventilationsbygning:
 Sammenlignet med løsningsforslag 1 og 2 synes en tunnelløsning ved første  

 blik at være at foretrække, da den rent faktisk berører bæltets miljø i ringe  

 omfang.
 I særdeleshed er den udarbejdede løsning til en tunnel uden mellemliggende  

 ventilationsbygning (løsning 4) i realiteten det mest miljøvenlige projekt.
Imidlertid er tunneler dyre.
Store tunnelelementer skal præfabrikeres i  

 tørdokke, læsses på pramme, transporteres til det sted, hvor de skal  

 anbringes, sænkes ned i en på forhånd udgravet rende og dækkes med store  

 mængder sand og sten.
Til sidst vil tunnelen være fuldstændig gemt under  

 havbunden.
Brugen af tunneler, især lange tunneler, kræver specielle forholdsregler  

 vedrørende sikkerheden.
En alvorlig ulykke kan teoretisk ske når som helst og  

 hvor som helst i tunnelen.
Ventilationen skal projekteres, så den kan fungere  

 i »værst tænkelige tilfælde«.
Derfor har FBC søgt en løsning, der  

 deler tunnelen i to halvdelen.
Løsning 3 omfatter en ventilationsbygning i midten, der muliggør en  

 længdeventileret tunnel.
Det betyder et væsentligt mindre tværsnit og en  

 lettelse af driften.
De samlede omkostninger er reduceret med ca. 10 pct.  

 sammenlignet med en tunnel uden mellemliggende ventilationsbygning.
Bygningen  

 skal beskyttes af en lille strømlinet ø.
 4) Tunnel uden ventilationsbygning:
 Som løsning 3, men uden ventilationsbygning.
 Dansk Vejforening kan præsentere:
Dansk Vejforening oplyser i sin fremlagte rapport af februar 1991, at A/S  

 Storebæltsforbindelsen har skitseret en kombineret vej- og jernbanebro på  

 knap 19 km.
Broen kunne udformes som en skråstagebro med en frihøjde på ca.  

 65 meter og en største spændvidde på 780 meter som det oprindelige projekt  

 for Storebælt eller som det nuværende projekt med en hængebro med en  

 spændvidde på 1.700 meter.
 Dansk Vejforening har på baggrund af de aktuelle anlægsoverslag og  

 entreprisetilbud på nævnte forslag beregnet, at en skråstagebroløsning  

 bestående af en 4-sporet vejforbindelse og en enkeltsporet  

 jernbaneforbindelse vil kunne bygges for ca. 16 mia. kr. i medio 1990-priser.  

 En ren 4-sporet vejforbindelse uden bane kan bygges for ca. 11 mia. kr.
Endvidere oplyser rapporten fra Dansk Vejforening, at de to tyske  

 entreprenørfirmaer Hochtief og Philipp Holzmann har udarbejdet et forslag til  

 en boret tunnel for såvel vej som jernbane.
Forslaget omfatter to tunnelrør -  

 et 2-sporet vejtunnelrør og et enkeltsporet jernbanerør med en samlet længde  

 på 23,6 km.
Byggetiden er beregnet til ca. 5 år og anlægsudgifterne i medio  

 1990-priser til ca. 13 mia. kr.
Hvis man udvider det tyske projekt til at  

 omfatte en 4-sporet vejtunnel i stedet for en 2-sporet forbindelse, kan de  

 samlede udgifter anslås til knap 18 mia. kr.
 Infrastruktur:
 FBC er som udgangspunkt gået ud fra, at havnene Rødby og Puttgarden vil  

 blive liggende og vil blive benyttet, når den faste forbindelse er etableret,  

 men at der ikke vil blive drevet offentlig færgedrift efter dette tidspunkt.
Det har været konsortiets mål at reducere de nødvendige landområder til  

 den nye infrastruktur til et minimum.
For at finde frem til det bedste  

 forslag er der bl.a. taget højde for støjniveauet og mængden af  

 udstødningsgasser.
For eksempel er der planlagt specielle  

 ventilationsbygninger med indtag/afkast et par hundrede meter ude i bæltet.
Projektet opererer kun med een »bropengestation«, som placeres  

 syd for Puttgarden.
Jernbanelinierne forbindes direkte med de eksisterende  

 spor.
 Dansk Vejforening tager tager i sin rapport samme udgangspunkt, nemlig  

 Rødby og Puttgarden.
 Finansiering:
 Af FBC's projekt fremgår det, at forbindelsen kan finansieres privat uden  

 hverken statsmidler eller statsgarantier og kan bygges over en periode af ca.  

 11 år.
Finansieringen foregår ved, at FBC-konsortiet fra den faste forbindelses  

 åbning opkræver en pris svarende til den nuværende færgebilletpris i en  

 periode på 15 til 20 år.
Herefter overdrages den faste forbindelse kvit og  

 frit til de to lande, Danmark og Tyskland.
Dansk Vejforening oplyser, at beregninger fra A/S Storebæltsforbindelsen  

 og Hoff & Overgaard viser, at Femer Bælt-forbindelsen er den mest  

 rentable af de tre store faste forbindelser.
Sammenholdes  

 investeringsudgifterne med de besparelser, samfundet opnår ved bl.a.  

 nedlæggelsen af færgeruterne mellem Norden og Kontinentet, og de tidsmæssige  

 og omkostningsmæssige besparelser, trafikanterne opnår, opnås en  

 samfundsøkonomisk realforrentning på 10-15 pct., mens tilsvarende beregninger  

 udført for en kombineret vej- og jernbaneforbindelse over Øresund og  

 Storebælt giver en realrente på henholdsvis 5 og 8 pct.
Med udgangspunkt i Dansk Vejforenings skøn over den fremtidige  

 trafikudvikling kan det beregnes, at en 4-sporet vejbro ved opkrævning af  

 takster, der svarer til de nuværende færgetakster på Rødby- Puttgarden, kan  

 tilbagebetales på ca. 14 år.
Normalt anser man 30 års tilbagebetalingstid for  

 tilfredsstillende for projekter af denne karakter, og man kunne derfor  

 halvere de nuværende takster og alligevel opnå en tilbagebetalingstid på ca.  

 30 år.
Dansk Vejforening oplyser endvidere, at der er behov for udvidelse af  

 vejkapaciteten på både den danske og den tyske side.
På den tyske side er der  

 i dag kun 2-sporet vejforbindelse mellem Puttgarden og Oldenburg - en  

 strækning på 36 km - og på dansk side er der ligeledes kun 2-sporet  

 motortrafikvej mellem Ønslev og Sakskøbing - en strækning på ca. 15 km.
Disse  

 to strækninger kan udbygges til motorveje og finansieres via broafgifterne.  

 De samlede omkostninger skønnes at andrage 300 mio. kr., hvilket er et  

 relativt lille beløb.
Der opnås således to »sidegevinster« ved  

 Femerprojektet.
Med hensyn til rentabiliteten for DSB er jernbaneforbindelsen knap så god.  

 En stor del af godsmængden vil givetvis forsvinde på Storebælt, hvorved  

 økonomien her bliver dårlig.
DSB har på Storebæltsforbindelsen fået et  

 forspring på 3 år, og metoden på Femer Bælt-forbindelsen kunne være, at DSB  

 fik et efterspring på 3 år.
Herved bliver økonomien ikke mærkbar for DSB.
 Andre udarbejdede projekter:
Foruden de to ovenfor nævnte projekter har andre private firmaer i årenes  

 løb udarbejdet tekniske forslag.
Det drejer sig bl.a. om Deutsche Bank i  

 konsortium med de to tyske entreprenørfirmaer Hochtief og Philipp Holzmann,  

 der i januar 1990 fremlagde »Landforbindelsen mellem Den Tyske  

 Forbundsrepublik og Danmark gennem bygningen af en tunnel under Femer Bælt -  

 et erhvervsøkonomisk projekt med særlig politisk betydning for Europa«.  

 Planen var et skitseforslag til en tunnelløsning for både vej- og banetrafik.  

 Planen fik dog en krank skæbne, da den blev præsenteret for den danske  

 statsminister af direktør Eckart van Hooven fra Deutsche Bank på Kiels  

 Industri- og Handelskammers årsmøde i midten af januar 1990. Planen gik ud på  

 at få opført Storebæltsforbindelsen, Øresundsforbindelsen og Femer  

 Bælt-forbindelsen finansieret af privat kapital.
I korthed gik planen ud på,  

 at den danske stat fik et tilbud om, at private kapitalinteresser overtog  

 finansieringen af Storebæltsforbindelsen.
Til gengæld skulle der gives dansk  

 garanti for, at opførelsen af Øresunds- og Femer Bælt-forbindelsen kunne  

 finansieres af et privat konsortium.
Statsministeren var ikke interesseret i  

 at se notatet, der beskrev tilbudet, hvorfor direktør Eckart van Hooven fra  

 Deutsche Bank måtte rejse fra mødet med uforrettet sag (Privatiseringer - den  

 danske model.
ISBN: 87-89604-00-8).
 Herudover er der af A/S Storebæltsforbindelsen udarbejdet skitser til et  

 broprojekt (omtalt ovenfor under henholdsvis »Dansk Vejforening kan  

 præsentere« og »Finansiering«). Firmaet Hoff og Overgaard har  

 for Scandinavian Link udarbejdet omfattende prognoser og trafikøkonomiske  

 beregninger for projektet.
 Danske erfaringer med store byggeopgaver:
 A) Storebæltsforbindelsen:
Det tog 132 år (fra 1855 til 1987), før Folketinget besluttede at bygge en  

 forbindelse mellem Fyn og Sjælland over Storebælt.
Selve beslutningen om at  

 lave forbindelsen var god nok og burde have været gennemført langt tidligere.  

 Derimod var det en afgørende fejl, at Folketinget også stiftede et statsligt  

 selskab, A/S Storebæltsforbindelsen, til gennemførelse af projektet.
Og det  

 var efter Fremskridtspartiets opfattelse forkert, at flertalspartierne  

 igangsatte Storebæltsprojektet i statens regi uden at spørge befolkningen  

 først, når nu staten skulle være bygherre på projektet.
Forslaget om anlæg af den faste forbindelse over Storebælt blev vedtaget i  

 Folketinget ved 3. behandling den 26. maj 1987 af Socialdemokratiet, Det  

 Konservative Folkeparti, Venstre, CD og Kristeligt Folkeparti.
Socialistisk  

 Folkeparti, Det Radikale Venstre, Fremskridtspartiet og Venstresocialisterne  

 stemte imod.
 B) Øresundsforbindelsen:
 Spørgsmålet om anlæg af en fast forbindelse over Øresund havde gennem en  

 lang årrække været genstand for en række fælles dansk-svenske udredninger med  

 det formål at tilvejebringe et grundlag for en politisk beslutning herom.
 I foråret 1990 kunne det konstateres, at der var flertal i begge lande for  

 en kombineret forbindelse til jernbane- og vejtrafik mellem København og  

 Malmø.
 Samtidig blev det på dansk side besluttet, at der skulle gennemføres en  

 lang række supplerende miljøundersøgelser, og resultatet af disse  

 undersøgelser og vurderinger forelå i rapporten »Miljø Øresund 1991 -  

 Den faste forbindelse København-Malmø«, der blev fremlagt for  

 Folketinget.
Folketinget fik den 19. marts 1991 en redegørelse for forhandlingerne med  

 den svenske regering.
Aftalen herom blev indgået den 23. marts 1991. Aftalen  

 af 23. marts 1991 mellem Danmark og Sverige om Øresundsforbindelsen blev  

 ratificeret den 24. august 1991.
 Det videre arbejde førte frem til en politisk aftale af 29. april 1991  

 mellem regeringen, Socialdemokratiet og Centrum-Demokraterne, der bl.a.  

 omhandlede den organisatoriske ramme på dansk side i relation til  

 Øresundsforbindelsen samt tilslutningsanlæggene fra forbindelsen til det  

 eksisterende jernbane- og hovedlandevejsnet.
Efter aftalen skal forbindelsen udføres som en kombineret forbindelse til  

 jernbane- og vejtrafik mellem Kastrup og Limhamn.
Forbindelsen skal udgå ved  

 Kastrup Lufthavn og føres i en sænketunnel under Drogden frem til en kunstig  

 ø sydvest for Saltholm, hvorfra forbindelsen skal fortsætte som lavbro og  

 senere en højbro frem til den svenske kyst.
Øresundsforbindelsen skal anlægges og drives af eet konsortium.
I dette  

 konsortium indgår to fuldt ud ejede statslige aktieselskaber: eet ejet af den  

 svenske stat og eet ejet af den danske, A/S Øresundsforbindelsen.
A/S  

 Øresundsforbindelsen ejes af et holdingselskab, der er dannet gennem indskud  

 af statens aktier i A/S Storebæltsforbindelsen.
 Øresundsforbindelsen skal efter aftalen fuldt ud finansieres ved  

 brugerafgifter, der er fastsat således, at den kollektive trafik begunstiges.
Det påhviler hvert land at etablere de nødvendige tilslutningsanlæg.
De  

 anlæg, som ifølge loven skal anlægges på dansk side, omfatter en  

 motorvejsforbindelse over Amager til centrumforbindelsen og en  

 jernbaneforbindelse til Københavns Hovedbanegård, idet der endvidere skal  

 anlægges en særlig godsforbindelse fra Kalvebodløbet til Vigerslev.
 Tilslutningsanlæggene skal finansieres af den danske andel af overskuddet  

 fra Øresundsforbindelsen, ligesom DSB skal betale et fast årligt beløb for  

 benyttelsen heraf opgjort på grundlag af DSB's nettofordele i åbningsåret.
 Prisen for Øresundsforbindelsen blev ved underskrivelsen den 24. august  

 1991 anslået til ca. 17 mia. kr.
Beslutningen om Øresundsforbindelsen blev vedtaget i Folketinget ved 3.  

 behandling den 14. august 1991 af Socialdemokratiet, Det Konservative  

 Folkeparti, Venstre og CD.
Socialistisk Folkeparti, Fremskridtspartiet, Det  

 Radikale Venstre og Kristeligt Folkeparti samt 5 medlemmer af den  

 socialdemokratiske folketingsgruppe stemte imod.
 Fordele ved privatfinansiering:
Fordelene ved en privatfinansieret fast forbindelse over Femer Bælt burde  

 være indlysende.
Der er grænser for, hvor mange og hvor store  

 infrastrukturprojekter staten kan magte.
Staten kører løbende med underskud  

 og har forgældet sig for mere end 600 mia. kr.
Skal det absolut være staten,  

 der skal bygge forbindelsen, er der risiko for, at forbindelsen udskydes på  

 ubestemt tid af økonomiske grunde, og hermed tabes vigtig tid.
Når private  

 investorer så viser stærk interesse for et projekt som Femer  

 Bælt-forbindelsen og projektet kan udføres på fuldt forsvarlig vis, er der  

 ingen grund til at holde sig tilbage.
Private investorer kaster sig ud i et projekt som dette på baggrund af  

 prognoser, beregninger omkring trafikudviklingen, den samlede byggesum (vel  

 vidende, at byggesummerne altid overskrides, f.eks. med 60 pct. på den  

 engelske kanal), renteudviklingen, broafgifter m.v.
Der er mange  

 usikkerhedsmomenter i et sådant projekt.
Det slipper staten for.
Alle de  

 risici, der knytter sig til projektet, bæres alene af det private selskab,  

 der bygger forbindelsen, og dets långivere.
 Slutbemærkninger:
I de ovennævnte bemærkninger er ofte henvist til FBC-konsortiet og Dansk  

 Vejforening, ikke for at fremme netop deres fremlagte projekter, men fordi  

 disse projekter er de mest gennemarbejdede, der findes.
Det offentlige har  

 hverken i Danmark eller i Tyskland nogen sinde udarbejdet projekter for en  

 Femer Bælt-forbindelse.
Derfor har det været naturligt at søge inspiration og  

 støtte i de nævnte projekter.
Forslagsstillerne understreger netop i punkterne 1 til 8, at der skal være  

 tale om en åben, offentlig licitation, hvor alle kan komme med netop deres  

 tilbud.
I øvrigt henledes opmærksomheden på EF's licitationsregler på  

 området.
 Der er ikke forskel på, om en kommune udbyder et planlagt renseanlæg i  

 offentlig licitation, eller om staten udbyder Femer Bælt-forbindelsen i  

 offentlig licitation.
I begge tilfælde opstilles der tekniske krav til projektet.
Disse krav kan  

 vedrøre den arkitektoniske udformning, brugertekniske specifikationer (antal  

 vogne/vejbaner, jernbanespor m.v.), miljøkrav o.a.
Når licitationen er  

 afsluttet, vælges det bedste projekt.
Herefter er det alene politikernes  

 opgave at kontrollere, at projektet udføres efter reglerne.
Problemer, såvel  

 tekniske som finansielle, løses alene af det firma eller konsortium, der har  

 fået opgaven, og er staten og skatteyderne uvedkommende.
Det er forslagsstillernes opfattelse, at Femer Bæltprojektet kan sættes i  

 gang hurtigt efter vedtagelsen af dette beslutningsforslag.
Der henvises i  

 denne forbindelse til de beskæftigelsesmæssige fordele.
Bygningen af Femer  

 Bælt-forbindelsen kan efter beregningerne anslås til at beskæftige 7.000 mand  

 pr. år i byggeperioden og det i en region med stor ledighed.
Bemærkninger til beslutningsforslagets enkelte punkter:
Ad 1 Det er forslagsstillernes intention, at flest mulige får adgang til at  

 byde på projektet.
Derfor skal licitationen være så åben som muligt.
Uanset  

 om det nævnte tilbud fra FBC af august 1992 stadig er aktuelt, så ønskes der  

 en tilkendegivelse fra flest mulige andre.
 Regeringen må sørge for hurtigst muligt efter vedtagelsen af dette forslag  

 at sikre bred national og international annoncering af projektet, således at  

 flest mulige kan nå at fremsende tilbud inden 1. januar 1995. Hvis den valgte  

 dato er for tidlig, er forslagsstillerne åbne over for at flytte datoen.
Såfremt Tyskland vil bygge »sin halvdel« af forbindelsen over  

 Femer Bælt, vil det kun være den »danske del« af forbindelsen, som  

 udbydes til privat finansiering.
Forhandlinger med Tyskland må hurtigt  

 afklare, hvorvidt tyskerne vil foretrække en statsfinansiering - eller om de  

 også vil lade deres del privatfinansiere.
Ad 2 Såfremt den tyske stat, eller for den sags skyld en helt tredje stat, er  

 parat til at betale for »den danske del« af Femer  

 Bælt-forbindelsen, vil forslagsstillerne ikke lægge hindringer i vejen for,  

 at disse stater også kan byde på opgaveløsningen.
Det må i givet fald være op  

 til skatteyderne i det pågældende land at sige fra over for deres staters  

 dispositioner.
Det afgørende er, at Femer Bælt-forbindelsen bliver bygget,  

 uden at den danske stat deltager.
Ad 3 For at få så mange tilbud at vælge imellem som overhovedet muligt må det  

 være op til tilbudsgiverne selv at afgøre, hvorledes de ønsker projektet  

 sammensat med hensyn til, om det skal være bro, tunnel eller en kombination  

 heraf.
Ad 4 Staten skal ikke ofre ressourcer på at lave miljøforundersøgelser.
Derimod  

 må det være et krav til alle tilbudsgivere, at de vedlægger dokumentation  

 for, hvilken miljøpåvirkning netop deres projekt vil give.
Derved er det  

 muligt at lade miljøspørgsmålet indgå som prioriteret parameter, når der skal  

 træffes beslutning om, hvilken tilbudsgiver der skal have projektopgaven.
Ad 5 Tilbudsgiverne må angive, i hvilket åremål de kræver ejendomsret til  

 forbindelsen, før de giver Femer Bælt-forbindelsen til henholdsvis Danmark og  

 Tyskland, eller om de forlanger at beholde forbindelsen for altid.  

 Tilbudsgiverne må også oplyse, hvilken passageafgift de har tænkt sig at  

 opkræve.
 Også disse oplysninger vil have en central placering i udvælgelsen af,  

 hvilket konsortium/projekt der skal have entreprisen.
Ad 6 Regeringen skal ikke selv træffe beslutning om, hvilket projekt der skal  

 vinde.
De afgivne tilbud må forelægges til forhandling mellem Folketingets  

 partier.
Det kan eventuelt ske under fortrolighed.
Forslagsstillerne finder  

 det meget vigtigt, at der er god parlamentarisk indsigt i tilblivelsen af en  

 byggekontrakt af denne størrelse.
Ad 7 Der optages forhandlinger mellem den danske og den tyske regering om de  

 nærmere licitationsbestemmelser samt tidspunktet for afholdelse af en  

 offentlig EF-licitation.
 Nærværende beslutningsforslag er indeholdt i Fremskridtspartiets  

 lovkatalog 1992-93, udgivet af Fremskridtspartiets folketingsgruppe september  

 1992, forslag nr. 83. (ISBN nr. 87-89766-02-4).
