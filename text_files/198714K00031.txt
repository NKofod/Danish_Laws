Nr BTL 31 Betænkning over Forslag til lov om forlængelse af overenskomst mellem  

 statsvirksomheden Bornholmstrafikken og Sømændenes Forbund i Danmark   

 Nr L 31 1987-88, 1. samling Afgivet af Arbejdsmarkedsudvalget Afgivet: 19871015 Udvalget har behandlet lovforslaget i flere møder og har herunder stillet spørgsmål til arbejdsministeren, som denne har besvaret skriftligt og i samråd.
Udvalget har endvidere modtaget mundtlige henvendelser fra Fælles Kurs og repræsentanter for matroserne på Bornholmstrafikken.
Der er af arbejdsministeren stillet et ændringsforslag, hvorom henvises til de ledsagende bemærkninger.
Arbejdsministeren har i et samråd over for udvalget oplyst, at efter de oplysninger, ministeren er i besiddelse af - og disse oplysninger er efter sagens natur begrænsede - har han ingen grund til at betvivle, at mæglingsforslaget er tilvejebragt efter helt sædvanlig praksis, og det vil bl.a. sige, at forligsmanden traditionelt kun fremsætter mæglingsforslag, hvis begge parter (forhandlere) vil anbefale det over for medlemmerne.
Herefter indstiller et flertal (Det Konservative Folkepartis, Venstres, Det Radikale Venstres, Centrum-Demokraternes og Fremskridtspartiets medlemmer af udvalget) lovforslaget til vedtagelse med det af arbejdsministeren stillede ændringsforslag.
Flertallet ønsker samtidig at gøre opmærksom på, at arbejdsministeren under 1. behandling af lovforslaget oplyste, at forhandlingerne om tjenestemandsansættelse ved Bornholmstrafikken endnu ikke var lykkedes, men at regeringen via trafikministeren og finansministeren igen vil forsøge at skabe grundlag for at få løst de komplicerede problemer gennem forhandlinger med de offentligt ansattes organisationer, således at loven fra 1985 kan blive udmøntet.
Et mindretal (Socialdemokratiets medlemmer af udvalget) indstiller ligeledes lovforslaget til vedtagelse med det af ministeren stillede ændringsforslag, men finder det dog betænkeligt, at overenskomstsager, hvor regeringen er den ene af parterne, gentagne gange kommer dryssende ind til behandling i Folketinget, som det er sket i 1987.
Efter det af matroserne på Bornholmsruten oplyste, var det en meget beskeden afstand mellem parterne, der gjorde, at statens forligsmand måtte mægle.
Denne situation har nu igen betydet, at Folketinget nødvendigvis må gribe ind i en overenskomst.
Mindretallet har bebrejdet regeringen, at den ikke har ført Folketingets beslutning fra 1985 om tjenestemandsansættelse af Bornholmstrafikkens personale ud i livet.
Regeringen har nu haft 2 1/2 år til dette, men intet er sket.
Det er blevet oplyst, at den eneste grund til, at regeringen ikke har kunnet blive enig med Dansk Jernbaneforbund, var, at Dansk Jernbaneforbund ønskede almindelige arbejdstidsregler gennemført for at acceptere tjenestemandsansættelse.
Mindretallet finder på den baggrund, at regeringen bør få disse organisationssager i orden ved at aftale tidssvarende arbejdstidsbestemmelser for personalet på (Bornholmstrafikken, således at Folketingets beslutning om tjenestemandsansættelserne kan blive en realitet.
Et andet mindretal (Socialistisk Folkepartis medlemmer af udvalget) anser ikke en konflikt på Bornholmsruten for at have en livstruende karakter, ej heller for at indebære, at forsyninger ikke skulle kunne komme frem til øen med andre skibe eller med fly.
Desuden er Bornholm selvforsynende på en lang række områder.
Overenskomstindgrebet mod matroserne er det 5. indgreb, som er foretaget i 1987, og forløbet af disse indgreb adskiller sig i principperne ikke fra hinanden, når man tager i betragtning, at man i alle tilfælde har en offentlig arbejdsgiverpart.
Det betyder, at der også i dette tilfælde har været anlagt en ultimativ og usmidig forhandlingstaktik over for matroserne, og at finansministeren fra starten har kalkuleret med et forligsmandsforslag og et eventuelt lovindgreb, hvis matroserne ikke vedtog forslaget.
SF finder det helt uacceptabelt, at Folketinget nu vedtager, at den eneste indenrigs færgefart i landet, som ikke skal have en rimelige kompensation for matrosernes mange rådighedstimer om bord, skal være Bornholmsruten.
Dette problem kunne være løst, hvis arbejdsgiverparten havde vist forhandlingsvilje, specielt fordi det i sidste forhandlingsfase ikke var mange tusinde kroner, der skilte parterne.
Ud fra disse nævnte forhold kan SF ikke medvirke til indgrebet og indstiller derfor lovforslaget til forkastelse ved 3. behandling.
ÆNDRINGSFORSLAG Af arbejdsministeren, tiltrådt af udvalget:
Til § 1 1) I stk. 1 ændres »juli« til: »august«.
BEMÆRKNINGER Til nr. 1 Ændringsforslaget er redaktionelt og korrigerer alene det faktiske opsigelsestidspunkt for overenskomsten.
Jytte Andersen (S) Bakholt (S) Søren B.
Jørgensen (S) nfmd.
Strunge (S) Kaj Poulsen (S) Tommy Dinesen (SF) Lilli Gyldenkilde (SF) Ole Henriksen (SF) Bo Kristensen (KF) fmd.
Svend Åge Petersen (KF) Kirkegaard (KF) Pia Christmas-Møller (KF) Niels Anker Kofoed (V) Skrumsager Skau (V) Sonja Albrink (CD) Glistrup (FP) Estrup (RV) Partierne KRF og FK havde ikke medlemmer i udvalget.
