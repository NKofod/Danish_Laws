 I henhold til § 74 i lov nr. 681 af 23. december 1975 om arbejdsmiljø  

 fastsættes efter forhandling med boligministeren:
 § 1.  Tilsynet med overholdelse af de bygningsmæssige  

 bestemmelser, der hidtil har været administreret af arbejdstilsynet i henhold  

 til arbejdsmiljølovgivningen, udøves nu alene af kommunalbestyrelsen for så  

 vidt angår de erhvervskategorier, hvor arbejdsprocessen ikke har en afgørende  

 betydning for bygningens udformning eller dens indretning.  

 Kommunalbestyrelsens tilsyn udøves i henhold til byggeloven, jfr.  

 lovbekendtgørelse nr. 152 af 15. april 1982, som ændret ved lov nr. 193 af 9.  

 maj 1984.
 Stk. 2.  Konstateres der efter færdiggørelsen  

 sundhedsmæssigt uforsvarlige forhold af årsager, som der ikke er bestemmelser  

 om i bygningsreglementet, kan arbejdstilsynet, uanset reglen i stk. 1, påbyde  

 foranstaltninger til imødegåelse heraf.
 Stk. 3.  Den nærmere afgrænsning af, hvilke  

 erhvervskategorier, der er omfattet af stk. 1, fastsættes efter aftale mellem  

 arbejdsministeriet og boligministeriet efter forhandling med de kommunale  

 organisationer.
 § 2.  Bekendtgørelsen træder i kraft den 1. maj 1986.
 Stk. 2.  Bekendtgørelsen finder kun anvendelse på de  

 byggerier, hvortil der udstedes byggetilladelse efter bekendtgørelsens  

 ikrafttræden.
 Stk. 3.  Arbejdstilsynet færdigbehandler byggesager, som  

 er modtaget i tilsynet før den 1. maj 1986.
 Stk. 4.  Ansøgninger om dispensationer fra de hidtil  

 gældende regler i arbejdsmiljølovgivningen, som er modtaget i arbejdstilsynet  

 inden den 1. maj 1986, færdigbehandles af arbejdstilsynet efter de hidtil  

 gældende regler.
 Stk. 5.  Klager over afgørelser truffet af  

 arbejdstilsynet i henhold til de hidtil gældende regler i  

 arbejdsmiljølovgivningen færdigbehandles af direktoratet for arbejdstilsynet  

 og arbejdsministeriet efter de hidtil gældende regler.
