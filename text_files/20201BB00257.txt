Fremsat den 9. marts 2021 af Louise Schack Elholm (V), Hans Andersen (V) og Troels Lund Poulsen (V) Forslag til folketingsbeslutning om at hæve det maksimale beskæftigelsesfradrag med 1.000 kr.
 Folketinget pålægger regeringen inden udgangen af 2021 at fremsætte lovforslag, der hæver det maksimale beskæftigelsesfradrag med 1.000 kr.
Bemærkninger til forslaget Baggrund for forslaget Venstre ønsker, at flest mulige danskere bliver en del af det arbejdende fællesskab for den enkeltes skyld og for samfundets skyld.
Det arbejdende fællesskab er hele fundamentet for, at vi har råd til vores fælles velfærd, og hvis vi skal investere i grønne løsninger, have et sundhedsvæsen i verdensklasse og gøre Danmark rigere, skal vi sikre, at der bliver flere hænder og hoveder på det danske arbejdsmarked.
Danmark står midt i en alvorlig krise, som også har udviklet sig til en økonomisk krise, hvor mange danskere har mistet deres arbejde.
Vi har brug for at styrke dansk økonomi.
Vi har brug for at skabe flere arbejdspladser, og vi har brug for, at flere bliver en del af det arbejdende fællesskab.
 Desværre fører den socialdemokratiske regering en politik, der gør præcis det modsatte.
Den socialdemokratiske regering fører en politik, der trækker raske mennesker ud af arbejdsmarkedet og aktivt gør Danmark fattigere.
Det sker med initiativer, der gør det mindre attraktivt at arbejde og bidrage til fællesskabet, og skatte- og afgiftsstigninger for mere end 10 mia. kr., der sender arbejdspladser ud af landet.
Regeringen har gennemført initiativer, der samlet set reducerer den strukturelle beskæftigelse med 11.000 personer.
Det reducerer isoleret set bnp med 14,25 mia. kr. i 2025 (folketingsåret 2020-21, Finansudvalget  alm. del, svar på spørgsmål 66).
Regeringens politik gør med andre ord Danmark fattigere.
Og det er den første regering i to årtier, der aktivt gør Danmark fattigere (folketingsåret 2020-21, Finansudvalget  alm. del, svar på spørgsmål 62).
 Det begrænser vores muligheder for at forbedre vores fælles velfærd og investere i f.eks. den grønne omstilling.
Det viser tydeligt, at der er to veje i dansk politik.
Der er den socialdemokratiske vej, som er brolagt med skattestigninger for både borgere og virksomheder, gør Danmark fattigere og sender arbejdspladser ud af landet  en vej, der ikke skaber løsninger for udvikling af velfærdssamfundet eller ny vækst.
 Og så er der Venstres vej, hvor vi holder skatten i ro, investerer i danske arbejdspladser og insisterer på, at det altid skal kunne betale sig at gå på arbejde.
 Venstre vil gøre det mere attraktivt at arbejde.
 Derfor vil Venstre i første omgang forhøje det maksimale beskæftigelsesfradrag med 1.000 kr.
 En forhøjelse af beskæftigelsesfradraget betyder bl.a., at det økonomiske incitament til at være i arbejde frem for at være på overførselsindkomst styrkes.
Venstre har i vores finanslovsprioriteter for 2021 foreslået en række skatte- og afgiftslettelser for over 2 mia. kr.  herunder en tilbagerulning af dele af Socialdemokratiets skadelige skattestigninger.
Dette forslag er dermed et af flere af Venstres forslag til at gøre det mere attraktivt at arbejde, gøre Danmark rigere og begrænse de skadelige socialdemokratiske skattestigninger.
Økonomi I år udgør beskæftigelsesfradraget 10,6 pct. af arbejdsindkomsten med et maksimum på 40.600 kr.
Med den tidligere SRSF-regerings 2012-skattereform hæves fradraget til 10,65 pct. i 2022 med et maksimum på 41.100 kr.
 En forhøjelse af det maksimale beskæftigelsesfradrag med 1.000 kr. for hele 2021 indebærer et mindreprovenu på 0,3 mia. kr. efter tilbageløb og adfærd i 2021.
 Det vil strukturelt øge beskæftigelsen med 270 fuldtidspersoner og Danmarks velstand med 0,18 mia. kr. (folketingsåret 2020-21, Finansudvalget  alm. del, svar på spørgsmål 18).
 Det gør med andre ord Danmark rigere.
I Venstre har vi i vores finanslovsprioriteter for 2021, »Vækst i en grøn omstilling  med mennesket i centrum«, peget på en række finansieringsforslag.
Venstre foreslår bl.a. at indføre et opholdskrav for dagpenge, en afskaffelse af de såkaldt midlertidige højere ydelser til især arbejdsløse indvandrere og en reduktion af integrationsydelsen for forsørgere.
Skriftlig fremsættelse Louise Schack Elholm (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at hæve det maksimale beskæftigelsesfradrag med 1.000 kr.
(Beslutningsforslag nr.
B 257) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
