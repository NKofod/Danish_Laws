Nr BTL 101 Betænkning over Forslag til lov om ændring af lov om en aktiv  

 arbejdsmarkedspolitik (Præmieringsordning, puljejob, omlægning af kommunal  

 jobtræning m.v.)   

 Nr L 101 1996-97, 1. samling Afgivet af Arbejdsmarkedsudvalget Afgivet: 19961213 Udvalget har behandlet lovforslaget i nogle møder og har herunder stillet spørgsmål til arbejdsministeren, som denne har besvaret skriftligt.
 Der er af arbejdsministeren stillet ændringsforslag, hvorom henvises til  

 de ledsagende bemærkninger.
 Herefter indstiller et flertal (Socialdemokratiets, Socialistisk  

 Folkepartis, Det Radikale Venstres, Enhedslistens og Centrum-Demokraternes  

 medlemmer af udvalget) lovforslaget til vedtagelse med de stillede  

 ændringsforslag.
 Et mindretal (Venstres og Det Konservative Folkepartis medlemmer af  

 udvalget) indstiller lovforslaget til forkastelse ved 3. behandling.
 Lovforslagets bestemmelse om en præmieringsordning på 25.000 kr. for at  

 fastansætte en person, som kommer fra puljejob eller jobtræning i et ordinært  

 kommunalt job, er med til at trække arbejdsmarkedet i den forkerte retning  

 med flere offentligt ansatte.
Mindretallet er ligeledes imod omlægningen af den nuværende  

 finansieringsordning, så finansieringen indgår under de økonomiske rammer for  

 den aktive arbejdsmarkedspolitik.
Det vil medføre yderligere træk på og nye  

 udgifter for dagpengefondene, hvorved bruttoskatten fortsat vil stige.
 Lovforslaget koncentrerer sig om offentlig beskæftigelse på trods af, at  

 regeringen gentagne gange har fokuseret på, at privat jobtræning giver de  

 bedste resultater.
 Et andet mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling.
 ÆndringsforslagAf arbejdsministeren, tiltrådt af et flertal  

 (S, SF, RV, EL og CD):
 Til § 1 1) Nr. 2 affattes således:
 »2. § 14, stk. 2, affattes således:
»Stk. 2. Løntilskuddet efter stk. 1 udgør 43 kr. pr. time (1.  

 januar 1994) og fastsættes for et år ad gangen regnet fra den 1. januar.
Ved  

 ansættelse af ledige dagpengemodtagere i jobtræning hos offentlige  

 arbejdsgivere udgør løntilskuddet efter stk. 1 dog 81 kr. pr. time (1. januar  

 1994) tillagt feriepenge.
Dette løntilskud reguleres procentuelt i  

 overensstemmelse med den gennemsnitlige regulering af de offentlige  

 lønskalaer.
Arbejdsministeren fastsætter nærmere regler om reguleringen af  

 løntilskuddet.«» Til § 3 2) Efter stk. 1 indsættes som nyt stykke:
»Stk. 2. Arbejdsministeren fastsætter nærmere regler om  

 lediges muligheder for at få tilbud om puljejob efter de før den 1. januar  

 1997 gældende regler.« Bemærkninger Til nr. 1 Der er tale om en redaktionel ændring, således at bestemmelsen  

 bringes i overensstemmelse med de persongrupper, som efter § 37, stk. 1, i  

 lov om en aktiv arbejdsmarkedspolitik har mulighed for at få tilbud om  

 jobtræning.
 Til nr. 2 Bestemmelsen giver mulighed for, at der kan fastsættes en  

 overgangsordning for ledige, der inden lovens ikrafttræden den 1. januar 1997  

 enten er påbegyndt eller har fået et konkret tilbud om puljejob.
Jan Petersen (S) fmd.
Ole Vagn Christensen (S) Poul Erik Dyrlund (S)  

 Lone Møller (S) Jens Peter Vernersen (S) Aage Frandsen (SF) nfmd.  

Vibeke Peschardt (RV) Jette Gottlieb (EL) Addi Andersen (CD) Helge Sander  

 (V) Charlotte Antonsen (V) Flemming Oppfeldt (V) Ulla Tørnæs (V) Bendt  

 Bendtsen (KF) Frank Dahlgaard (KF) Brian Mikkelsen (KF) Tom Behnke (FP) Dansk  

 Folkeparti havde ikke medlemmer i udvalget.
Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i nogle møder og har herunder stillet spørgsmål til arbejdsministeren, som denne har besvaret skriftligt. 4 af udvalgets spørgsmål og arbejdsministerens svar herpå er optrykt som bilag til tillægsbetænkningen.
 Herefter indstiller et flertal (Socialdemokratiets, Socialistisk  

 Folkepartis, Det Radikale Venstres, Enhedslistens og Centrum-Demokraternes  

 medlemmer af udvalget) lovforslaget til vedtagelse i den affattelse,  

 hvori det foreligger efter 2. behandling.
 Et mindretal (Venstres og Det Konservative Folkepartis medlemmer af  

 udvalget) indstiller lovforslaget til forkastelse.
Mindretallet ser gerne, at udmøntningen af den nye hjemmel til  

 arbejdsministeren i lovforslagets § 1, nr. 1, sker på en så tilpas fleksibel  

 måde, at personer ikke afskæres fra tilskud i forbindelse med jobskifte  

 p.g.a. af rene bureaukratiske formkrav.
Mindretallet har i den forbindelse  

 noteret sig, at ministeren ikke er helt afvisende over for at gøre brug af  

 hjemmelen til at gennemføre en lempelse af betingelserne om, at den  

 arbejdssøgende skal være tilmeldt arbejdsformidlingen og den ledige stilling  

 anmeldt til arbejdsformidlingen.
 Et andet mindretal (Fremskridtspartiets medlem af udvalget)  

 indstiller lovforslaget til forkastelse.
Jan Petersen (S) fmd.
Ole Vagn Christensen (S) Poul Erik Dyrlund (S)  

 Lone Møller (S) Jens Peter Vernersen (S) Aage Frandsen (SF) nfmd.  

Vibeke Peschardt (RV) Jette Gottlieb (EL) Addi Andersen (CD) Helge Sander  

 (V) Charlotte Antonsen (V) Flemming Oppfeldt (V) Ulla Tørnæs (V) Bendt  

 Bendtsen (KF) Frank Dahlgaard (KF) Brian Mikkelsen (KF) Tom Behnke (FP) Dansk  

 Folkeparti havde ikke medlemmer i udvalget.
Bilag Nogle af udvalgets spørgsmål til arbejdsministeren og dennes svar herpå Spørgsmål nr. 1:
»Hvilke overvejelser har ministeren gjort sig om brugen af den nye  

 hjemmel i § 1, nr. 1, til at lempe betingelserne for modtagelse af  

 fleksibilitetsfremmende ydelser?» Svar:
 Med den ny bekendtgørelse, som er omtalt i lovforslagets bemærkninger til  

 § 1, nr. 1, gennemføres der administrativt en række lempelser, som gør  

 ordningen mere attraktiv og dermed også et bedre instrument i  

 flaskehalsindsatsen.
 Betingelsen om varig ansættelse og pligt for arbejdsgiveren til at betale  

 løn for mindst 3 måneder ændres til, at der skal være tale om en ansættelse,  

 som ikke på forhånd er bestemt til at være under 12 måneders varighed.  

 Lempelsen betyder bl.a., at visse tidsbegrænsede stillinger, f.eks.  

 vikarstillinger, kan komme ind under ordningen, når blot varigheden er  

 rimelig.
Dimittendreglen - dvs. reglen om, at ledige, der i forbindelse med  

 afslutning af en uddannelse overtager arbejde uden for uddannelsessystemet,  

 ikke kan få flyttehjælp før efter 6 måneders ledighed - ophæves.
Der kan for  

 denne gruppe af personer også være behov for at dække flytteomkostninger,  

 idet nyuddannede typisk er økonomisk sårbare bl.a. som følge af, at de er på  

 dimittensats, hvilket ikke giver mulighed for de store økonomiske udgifter,  

 som en flytning kan kræve.
I dag skal ansøgning være indgivet, inden arbejdet overtages, dvs. inden  

 ansøgeren har truffet bindende aftale om overtagelse af arbejdet, og inden  

 flytning sker.
Efter ændringen knyttes ansøgningen til selve flytningen,  

 således at ansøgning skal være indgivet senest 1 måned efter den faktiske  

 flytning og senest 6 måneder efter tiltrædelsen af stillingen.
Folk får så  

 1/2 år til at gøre op med sig selv, om de vil blive boende eller flytte hen  

 til deres nye arbejdsplads.
 Endelig forhøjes den økonomiske ramme fra i dag 50.000 til 65.000 kr.
 Landsarbejdsrådet har nu tiltrådt de ændringer, som jeg her har nævnt, og  

 en ny bekendtgørelse om den fleksibilitetsfremmende ydelse vil blive sat i  

 kraft pr. 1. januar 1997.
 Jeg vil nøje følge virkningen af de nye regler med henblik på en eventuel  

 fortsat tilpasning af ordningen.
Med den ny hjemmel i § 1, nr. 1, tilvejebringes der mulighed for  

 eventuelle mere vidtgående ændringer, hvis en lempelse af betingelserne om,  

 at den arbejdssøgende skal være tilmeldt til AF og den ledige stilling  

 anmeldt til AF, bliver aktuel.
Jeg har ikke på nuværende tidspunkt taget  

 endelig stilling til, om den ene eller begge disse betingelser bør fjernes.
 Spørgsmål nr. 3:
»Hvorledes kan man løse det problem, som blev rejst under  

 lovforslagets 2. behandling vedrørende fleksibilitetsfremmende ydelser til  

 arbejdssøgende, der flytter for at få et job, der ikke har været anmeldt til  

 arbejdsformidlingen?» Spørgsmål nr. 4:
»I tilfælde, hvor der sker en lempelse af betingelsen om, at det  

 ledige job skal være anmeldt til AF, hvorledes kan det da sikres, at ikke  

 alle ledige, der flytter for at få et nyt job, skal have flyttetilskud?» Spørgsmål nr. 5:
»Hvilke nærmere overvejelser har ministeren gjort sig med hensyn til  

 at lempe betingelserne?» Svar:
Under lovforslagets 2. behandling blev der nævnt et eksempel på  

 overtagelse af arbejde på Samsø, hvor en arbejdssøgende, som bor uden for  

 Samsø, får kendskab til den ledige stilling gennem et fagblad, uden at  

 stillingen er anmeldt til AF.
Der blev spurgt, om den arbejdssøgende vil  

 kunne få flyttehjælp i den situation.
 Jeg vil gerne hertil sige, at det også efter de administrative lempelser  

 pr. 1. januar 1997 vil være en betingelse for at få flyttehjælp, at den  

 arbejdssøgende er tilmeldt AF, og at den ledige stilling er anmeldt AF.
Med gennemførelsen af L 101 bliver der tilvejebragt lovhjemmel til  

 administrativt at fravige den ene eller begge disse betingelser, og  

 lovgrundlaget vil således være på plads for mere vidtgående ændringer, hvis  

 det skulle blive aktuelt.
Jeg har ikke på nuværende tidspunkt taget stilling  

 til, om der bør ske yderligere lempelser end de, der allerede er besluttet,  

 og som gennemføres pr. 1. januar 1997. Der bruges offentlige midler, og der  

 må udvises påpasselighed med brugen af ordningen.
Hvis en arbejdsgiver forventer, at det er svært at få kvalificeret  

 arbejdskraft på stedet, og arbejdsgiveren forgæves har søgt efter  

 arbejdskraft i et afgrænset arbejdsmarked som f.eks.
Samsø, mener jeg, at man  

 med rimelighed kan forvente, at arbejdsgiveren tager kontakt til det lokale  

 AF-kontor om bistand.
Hvis AF får kendskab til en ledig stilling gennem  

 henvendelse fra en arbejdssøgende, vil AF kunne kontakte vedkommende  

 arbejdsgiver og spørge, om arbejdsgiveren ønsker AF's bistand ved  

 stillingsbesættelsen, eventuelt ved optagelse af annoncen i AF's åbne  

 formidling.
Hvis arbejdsgiveren ønsker AF's medvirken, kan AF samtidig  

 behandle ansøgningen om fleksibilitetsfremmende ydelse fra en ansøger, der er  

 tilmeldt AF.
Hvis arbejdsgiveren ikke ønsker AF's medvirken, vil dette ikke  

 være muligt.
AF, som har et landsdækkende billede af arbejdssituationen, kan  

 systematisk afsøge mulige emner til stillingen.
Hvis AF ikke kan henvise  

 arbejdskraft fra det afgrænsede arbejdsmarked, som AF-kontoret betjener, så  

 kan AF-kontoret søge uden for lokalområdet.
Det kan være AF-kontoret i Århus,  

 som finder den efterspurgte arbejdskraft, og hvis den pågældende opfylder  

 betingelserne for at få støtte i forbindelse med et bopælsskift til Samsø,  

 vil AF kunne udbetale flyttehjælp.
 Til spørgsmålet om, hvilke nærmere overvejelser jeg har gjort mig med  

 hensyn til at lempe betingelserne, vil jeg gerne henvise til mit svar på  

 udvalgets spørgsmål nr. 1.
