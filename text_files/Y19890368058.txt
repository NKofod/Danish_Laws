Ved beregning af supplerende dagpenge til provisionslønnede foretages  

 en minimumsbelægning af dagpengekortet, medmindre arbejdstiden kan  

 kontrolleres eller er skriftligt fastlagt Arbejdsløshedskassernes Samvirke Ved skrivelse af 28. august 1989 har Arbejdsløshedskassernes Samvirke  

 rettet henvendelse til direktoratet vedrørende supplerende belægning ved  

 ukontrollabel arbejdstid.
Arbejdsløshedskassernes Samvirke har i den forbindelse henvist til  

 Direktoratet for Arbejdsløshedsforsikringens bekendtgørelse nr. 461 af 27.  

 juni 1989, § 6, stk. 3, hvoraf det fremgår, at når et fuldtidsforsikret  

 medlems faktiske arbejdstid ikke eller kun vanskeligt kan kontrolleres ved  

 arbejdsgiverens registreringer, eller medlemmet er provisionslønnet, uden at  

 en skriftlig aftale med arbejdsgiveren fastlægger beskæftigelsens tidsmæssige  

 omfang, belægges medlemmets dagpengekort for hver arbejdsdag som minimum med  

 7,6 timer, hvis der er tale om en 5 dages uge.
Hvis der er tale om en 6 dages  

 uge belægges dagpengekortet med 6,3 timer for hver arbejdsdag.
 Arbejdsløshedskassernes Samvirke har i den forbindelse rejst spørgsmålet  

 om med hvilken lovhjemmel, reglerne om mindste belægning er fastsat,  

 idet Arbejdsløshedskassernes Samvirke er af den opfattelse, at hjemlen  

 antageligt skal findes i arbejdsløshedsforsikringslovens § 62, stk. 2, og at  

 det således er manglende rådighed, der medfører belægning.
Arbejdsløshedskassernes Samvirke har i den forbindelse henvist til, at  

 eksempelvis arbejdsløshedsforsikringslovens § 59 kun giver hjemmel til, at  

 nedsættelsen sker under hensyntagen til arbejdslønnen.
Det er således ikke  

 fastsat, at der herudover skal ske en supplerende belægning.
 Idet det således kun kan være arbejdsløshedsforsikringslovens § 62, der er  

 hjemlen, finder Arbejdsløshedskassernes Samvirke, at spørgsmålet, om et  

 medlem en sådan dag er til rådighed for arbejdsmarkedet, skal afgøres ud fra  

 en konkret vurdering.
 Hvis et medlem er lønarbejdende fisker ved søgående fiskeri, er medlemmet  

 ikke til rådighed for arbejdsmarkedet, når han befinder sig på havet, og det  

 er derfor efter Arbejdsløshedskassernes Samvirkes opfattelse korrekt, at der  

 skal ske en mindstebelægning.
 Hvis modsat et medlem er fritidsforsikringstegner i meget begrænset  

 omfang, finder Arbejdsløshedskassernes Samvirke, at medlemmet er til rådighed  

 for arbejdsmarkedet de pågældende dage i det omfang, han ikke er beskæftiget.
 Da der efter Arbejdsløshedskassernes Samvirkes opfattelse i  

 arbejdsløshedsforsikringslovens § 59 er gjort op, hvordan beskæftigelsen  

 opgøres, må der i disse tilfælde foretages en konkret rådighedsvurdering med  

 det resultat til følge, at medlemmet normalt ikke skal supplerende belægges.
 På denne baggrund har Arbejdsløshedskassernes Samvirke anmodet om, at der  

 snarest fastslås sådanne principper.
 Direktoratet skal i denne anledning bemærke, at det er korrekt, at  

 lovhjemlen til at fastsætte den »supplerende« belægning i  

 direktoratets bekendtgørelse nr. 461 af 27. juni 1989, § 6, stk. 3, skal  

 findes i arbejdsløshedsforsikringslovens § 62, stk. 2.
 Direktoratet kan i øvrigt oplyse, at såvel direktoratets som ankenævnets  

 praksis i sager om forsikringstegnere på fritidsbasis med provisionsaflønning  

 er, at disse medlemmer ikke kan anses for at stå til rådighed for  

 arbejdsmarkedet.
 Begrundelsen herfor er, at der ikke på forhånd er fastsat en arbejdstid,  

 at medlemmet derved har mulighed for at fastlægge dennes udstrækning, samt at  

 arbejdstiden ikke kan kontrolleres.
 Direktoratet finder endvidere, at ovennævnte forhold også gør sig  

 gældende, hvor medlemmets faktiske arbejdstid ikke eller kun vanskeligt kan  

 kontrolleres ved arbejdsgiverens registreringer.
 Direktoratet har således fundet, at medlemmets dagpengekort for hver  

 arbejdsdag som minimum skal belægges med 7,6 timer, hvis der er tale om en 5  

 dages uge, eller 6,3 timer, hvis der er tale om en 6 dages uge.
 Direktoratet finder derimod, at hvis medlemmets arbejdstid kan  

 kontrolleres ved arbejdsgiverens registreringer, eller medlemmet er  

 provisionslønnet med en skriftlig aftale med arbejdsgiveren, der fastlægger  

 beskæftigelsens tidsmæssige omfang, vil et fuldtidsforsikret medlems  

 dagpengekort for en uge skulle belægges med det antal timer, der fremgår af  

 arbejdsgiverens registreringer, eller hvis medlemmet er provisionslønnet, da  

 med det antal timer medlemmet er ansat til, medmindre medlemmet har haft  

 flere arbejdstimer, jf. i øvrigt DfA-meddelelse nr. 38/88 af 31. august 1988.
 Direktoratet finder således ikke, at reglen i § 6, stk. 3, i direktoratets  

 bekendtgørelse nr. 461 af 27. juni 1989 er i strid med rådighedsreglerne,  

 idet medlemmet netop ved at arbejde på den omhandlede måde har tilkendegivet,  

 at han ikke er til rådighed for arbejdsmarkedet de pågældende dage, medmindre  

 det kan dokumenteres, at medlemmets arbejdstid tidsmæssigt kan kontrolleres.
 Direktoratet finder således, at det i disse tilfælde er medlemmet, der  

 skal dokumentere, at beskæftigelsens tidsmæssige omfang kan kontrolleres, jf.  

 principperne i direktoratets bekendtgørelse nr. 315 af 17. maj 1989, § 15,  

 hvor et medlem også kan dokumentere sig ud af en situation, hvor vedkommende  

 ikke er til rådighed på grund af fx transportproblemer.
 Direktoratet anser således Arbejdsløshedskassernes Samvirkes brev af 28.  

 august 1989 for besvaret, men er selvfølgelig villig til at drøfte  

 spørgsmålet nærmere, hvis det måtte ønskes.
 P.D.V.
