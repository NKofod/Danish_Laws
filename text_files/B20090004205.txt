Kapitel 1   Anvendelsesområde Kapitel 2   Udvælgelse af revisionsvirksomheder til kvalitetskontrol og udvælgelse af kvalitetskontrollanter Kapitel 3   Aftale om gennemførelse af kvalitetskontrol Kapitel 4   Kvalitetskontrollanterne Kapitel 5   Kvalitetskontrollens udøvelse og indhold Kapitel 6   Kvalitetskontrollantens opfølgning på kontrollen og rapportering til Revisortilsynet Kapitel 7   Revisortilsynets opfølgning på indsendte erklæringer Kapitel 8   Revisortilsynets tilsyn med kvalitetskontrollanterne Kapitel 9   Betaling Kapitel 10   Almindelige bestemmelser Kapitel 11   Straffe-, overgangs- og ikrafttrædelsesbestemmelser Bekendtgørelse om kvalitetskontrol og Revisortilsynets virksomhed I medfør af § 34, stk. 3, og § 54, stk. 2, i lov nr. 468 af 17. juni 2008 om godkendte revisorer og revisionsvirksomheder (revisorloven) fastsættes:
Kapitel 1 Anvendelsesområde § 1. Denne bekendtgørelse regulerer gennemførelsen af kvalitetskontrollen efter § 29 samt Revisortilsynets virksomhed efter §§ 34 - 36 i lov om godkendte revisorer og revisionsvirksomheder (revisorloven).
Kapitel 2 Udvælgelse af revisionsvirksomheder til kvalitetskontrol og udvælgelse af kvalitetskontrollanter § 2. Revisortilsynet tilrettelægger kvalitetskontrollen således, at alle revisionsvirksomheder, jf. revisorlovens § 13, stk. 1, kvalitetskontrolleres med højst seks års mellemrum.
Kvalitetskontrollen skal dog udføres med højst 3 års mellemrum i revisionsvirksomheder, der udfører revision af regnskaber aflagt af virksomheder omfattet af revisorlovens § 21, stk. 3.
 Stk. 2. En revisionsvirksomhed, hvorigennem der ikke afgives erklæringer efter revisorlovens § 1, stk. 2, og som hvert år inden den 31. december afgiver en tro- og loveerklæring til Erhvervs- og Selskabsstyrelsen herom, er undtaget fra kvalitetskontrol, medmindre Revisortilsynet beslutter andet.
 § 3. Revisortilsynet kan af egen drift eller efter anmodning fra revisionsvirksomheder, der indgår i et netværk, jf. § 7, stk. 3, i bekendtgørelse om godkendte revisorers og revisionsvirksomheders uafhængighed, beslutte, at alle eller en del af disse virksomheder udtages til kvalitetskontrol samme år.
 Stk. 2. Hvis en revisionsvirksomhed, der er udtaget til kvalitetskontrol, i sin ejerkreds har andre revisionsvirksomheder, jf. revisorlovens § 13, kan Revisortilsynet af egen drift eller efter anmodning beslutte, at disse andre revisionsvirksomheder udtages til kvalitetskontrol samme år.
§ 4. Revisortilsynet kan beslutte, at en revisionsvirksomhed skal udtages til ekstraordinær eller hyppigere kontrol, hvis tilsynet finder, at der foreligger omstændigheder, der begrunder dette.
I så fald kan bestemmelserne i §§ 5-7 og § 22, stk.1, fraviges.
Stk. 2. Revisortilsynet kan efter anmodning fra Erhvervs- og Selskabsstyrelsen udtage en revisionsvirksomhed til ekstraordinær kontrol.
I så fald kan bestemmelserne i §§ 5-7 og § 22, stk. 1, fraviges.
 § 5. De revisionsvirksomheder, der er udtaget til kvalitetskontrol, underrettes senest den 1. marts om, at de skal kvalitetskontrolleres i det indeværende år.
 Stk. 2. Revisionsvirksomheden og de tilknyttede revisorer skal give Revisortilsynet og kvalitetskontrollanten adgang til at foretage de undersøgelser, der findes nødvendige, og skal sørge for, at tilsynet og kvalitetskontrollanten får de oplysninger og den bistand, som de anser for nødvendig for at udføre kvalitetskontrollen, jf. revisorlovens § 29, stk. 4.
§ 6. Revisortilsynet meddeler revisionsvirksomheden, hvilken kvalitetskontrollant, der er udpeget til at kvalitetskontrollere virksomheden.
Dette skal så vidt muligt ske inden den 1. april.
 Stk. 2. Hvis revisionsvirksomheden har en begrundet indsigelse imod den udpegede kvalitetskontrollant, skal revisionsvirksomheden oplyse Revisortilsynet herom inden 14 dage efter, at den har modtaget besked om udpegningen.
 Stk. 3. Hvis der er forhold, som gør, at den udpegede kvalitetskontrollant ikke kan kontrollere den pågældende revisionsvirksomhed, udpeger Revisortilsynet en anden kvalitetskontrollant.
§ 7. Kvalitetskontrollanten får besked om, hvilke revisionsvirksomheder, som denne er udpeget til at kvalitetskontrollere det pågældende år.
Dette sker så vidt muligt inden den 1. april.
 Stk. 2. Revisortilsynet har ikke pligt til at foretage en ligelig fordeling af sager blandt kontrollanterne, ligesom tilsynet ikke kan garantere et minimum antal sager eller at alle kontrollanter får sager.
Stk. 3. Kontrollanten skal vurdere, om der foreligger trusler mod dennes uafhængighed efter revisorlovens kapitel 4 og regler udstedt i medfør heraf, samt vurdere, om han eller hun råder over den fornødne faglige kompetence i forhold til den revisionsvirksomhed, som kvalitetskontrollanten skal kontrollere.
Såfremt der foreligger trusler mod kontrollantens uafhængighed, eller kontrollanten ikke råder den fornødne faglige kompetence, skal kontrollanten meddele dette til Revisortilsynet inden 14 dage efter udpegningen.
Stk. 4. Såfremt kvalitetskontrollanten senere konstaterer, at denne ikke er uafhængig eller i øvrigt ikke opfylder betingelserne for at udføre kvalitetskontrollen, skal kontrollanten give tilsynet og revisionsvirksomheden skriftlig meddelelse herom straks.
Tilsynet udpeger herefter en ny kvalitetskontrollant til at udføre kvalitetskontrollen i revisionsvirksomheden.
I så fald kan bestemmelserne i §§ 5-7 og § 22, stk. 1 fraviges.
 § 8. Erhvervs- og Selskabsstyrelsen kan i konkrete tilfælde udpege andre personer end de af Revisortilsynet godkendte kvalitetskontrollanter til kvalitetskontrollanter, jf. revisorlovens § 35. I så fald kan bestemmelserne i §§ 5-7 og § 22, stk. 1 fraviges.
 Stk. 2. Erhvervs- og Selskabsstyrelsen kan overlade det til Revisortilsynet at indgå aftale efter §§ 10-13, med en kvalitetskontrollant udpeget i henhold til stk. 1.
 § 9. Revisortilsynet kan, hvor tilsynet skønner det nødvendigt, selv udføre kontrolbesøg eller deltage i et kontrolbesøg sammen med en kvalitetskontrollant.
 Stk. 2. Revisortilsynet kan, hvor tilsynet skønner det nødvendigt, udpege mere end en kvalitetskontrollant til at udføre kvalitetskontrol i en konkret revisionsvirksomhed eller i et netværk.
Kapitel 3 Aftale om gennemførelse af kvalitetskontrol § 10. Kvalitetskontrollanten indgår en aftale med Revisortilsynet for hver kvalitetskontrol, som kvalitetskontrollanten er udpeget til at udføre.
Aftalen skal som minimum indeholde:
1) Størrelsen på den revisionsvirksomhed, der skal kvalitetskontrolleres, herunder antal revisorer, der afgiver erklæringer med sikkerhed, antal kontorsteder og størrelsen heraf, samt omsætning og antal kunder, hvor der afgives erklæringer efter revisorloven § 1, stk. 2, 2) indholdet og omfanget af kvalitetskontrollen, herunder forventet stikprøvestørrelse, 3) hvem der er udset til at udføre kvalitetskontrollen, 4) det forventede timeantal (for hver deltager), 5) særlige forhold, der har betydning for noget af ovennævnte.
 Stk. 2. Når en kvalitetskontrollant er udpeget, skal vedkommende hurtigst muligt tage kontakt til den revisionsvirksomhed, som skal kvalitetskontrolleres, med henblik på fastlæggelse af de i stk. 1 nævnte oplysninger.
Stk. 3. Kontrollanten udfylder og underskriver aftalen.
Senest 14 dage efter udpegningen indsender kvalitetskontrollanten aftalen til Revisortilsynet, som godkender og underskriver aftalen.
§ 11. Revisionsvirksomheden, der skal kvalitetskontrolleres, bekræfter, at revisionsvirksomheden aktivt medvirker til kvalitetskontrollens gennemførelse.
Revisionsvirksomheden bekræfter samtidig, at revisionsvirksomheden ikke har kend­skab til forhold, der gør, at kvalitetskontrollanten ikke er uafhængig eller i øvrigt ikke opfylder betingelserne for at udføre kvalitetskontrollen.
 § 12. Når Revisortilsynet har underskrevet aftalen, giver tilsynet kvalitetskontrollanten og revisionsvirksomheden, der skal kvalitetskontrolleres, meddelelse herom.
Stk. 2. Foreligger der omstændigheder, der gør, at Revisortilsynet ikke kan indgå aftalen, eller senere må ophæve aftalen, udpeger tilsynet en ny kvalitetskontrollant til at udføre kvalitetskontrollen.
I så fald kan bestemmelserne i §§ 5-7 og § 22, stk. 1 fraviges.
 § 13. Revisortilsynet udarbejder retningslinier for aftalens form og indhold.
Kapitel 4 Kvalitetskontrollanterne § 14. Revisortilsynet udarbejder lister over kvalitetskontrollanter, som er godkendt til at foretage kvalitetskontrol af:
1) Revisionsvirksomheder, hvor majoriteten af stemmerne ejes af statsautoriserede revisorer 2) Revisionsvirksomheder, hvor majoriteten af stemmerne ejes af statsautoriserede revisorer, og som reviderer regnskaber aflagt af virksomheder som omhandlet i revisorlovens § 21, stk. 3 3) Revisionsvirksomheder, hvor majoriteten af stemmerne ejes af registrerede revisorer 4) Revisionsvirksomheder, hvor majoriteten af stemmerne ejes af registrerede revisorer og som reviderer regnskaber aflagt af virksomheder som omhandlet i revisorlovens § 21, stk. 3 5) De landøkonomiske foreningers rådgivningskontorer, der er tilknyttet eller drives under Dansk Landbrug Stk. 2. For revisionsvirksomheder, som ikke falder ind under stk. 1, nr. 1-5, udpeger Revisortilsynet en kontrollant, som har den fornødne kompetence til at udføre opgaven.
 Stk. 3. Revisortilsynet kan udpege en kvalitetskontrollant fra en anden liste end den liste, der omfatter den pågældende type revisionsvirksomhed.
 Stk. 4. Listerne er offentligt tilgængelige på Revisortilsynets hjemmeside (www.revisortilsynet.dk).
§ 15. En godkendt revisor, der ønsker at blive kvalitetskontrollant, skal ansøge Revisortilsynet herom.
Ansøgningen skal indgives elektronisk med digital signatur.
Stk. 2. Som kvalitetskontrollanter kan godkendes revisorer, der 1) er registreret i Revireg, 2) har deltaget i et kursus, jf. § 16, 3) ikke indenfor de seneste 5 år ved Revisornævnet (eller Disciplinærnævnet for statsautoriserede og registrerede revisorer) er ikendt en advarsel eller bøde for overtrædelser af de pligter, revisorloven foreskriver, eller er optaget i Det centrale Kriminalregister, og Revisortilsynet vurderer, at dette har betydning for udførelsen af hvervet som kvalitetskontrollant, 4) ikke har en verserende sag for Revisornævnet, som Revisortilsynet vurderer har betydning for udførelsen af hvervet som kvalitetskontrollant, 5) ikke er ansat i en revisionsvirksomhed, som i virksomhedens senest afsluttede kvalitetskontrol er blevet pålagt en fornyet kvalitetskontrol af Revisortilsynet, og 6) har deltaget i praktisk revisionsarbejde og i forbindelse hermed afgivet erklæringer efter revisorlovens § 1, stk. 2, i mindst 3 år inden for de seneste 5 år.
 Stk. 3. Som kvalitetskontrollanter for revisionsvirksomheder, som reviderer regnskaber aflagt af virksomheder, som omhandlet i revisorlovens § 21, stk. 3, kan godkendes revisorer, der udover at opfylde kravene i § 15, stk. 2, nr. 1-6, har afgivet erklæringer efter revisorlovens § 1, stk. 2 på regnskaber aflagt af virksomheder, som omhandlet i revisorlovens § 21, stk. 3 i mindst 3 år inden for de seneste 5 år.
 Stk. 4. En registreret revisor, der er ansat i de landøkonomiske foreningers rådgivningskontorer, der er tilknyttet eller drives under Dansk Landbrug, kan udelukkende godkendes som kvalitetskontrollant til at kontrollere revisionsvirksomheder, som omhandlet i revisorlovens § 17, stk. 1.
 Stk. 5. Såfremt ansøgningen efter stk. 1 imødekommes, optager Revisortilsynet vedkommende på listerne efter § 14 for det indeværende og de fire følgende kalenderår, jf. revisorlovens § 35, stk. 1. Optagelsen kan forlænges.
 § 16. Et kursus efter § 15, stk. 2, nr. 2, skal indeholde en generel del om kvalitetssikring og kvalitetsstyring samt en speciel del om tilsynets kvalitetskontrol.
Stk. 2. Der skal navnlig lægges vægt på 1) Kvalitetsstyringssystemer i revisionsvirksomheder.
 2) Revisors rapportering.
 3) Arbejdsproces og erklæringsafgivelse, herunder revisionsstandarder.
 4) Revisorlovens regler om uafhængighed og ejerforhold.
 5) Kravene til revisors kompetencer og ressourcer.
 6) Revisorlovens regler om revisortilsyn.
 7) Krav til dokumentation af revisors arbejde.
 8) Revisortilsynets løbende opgaver.
 9) Kontrollantens rolle og ansvar.
 10) Den praktiske gennemførelse af kvalitetskontrollen - processen fra valg af kontrollant til erklæringsafgivelse.
 11) Uddybning af og eksempler på de enkelte elementer i processen.
Stk. 3. Kurser efter stk. 2 kan afholdes af Revisortilsynet selv eller af eksterne udbydere.
Eksterne udbydere skal inden kursets afholdelse skriftligt indhente tilsynets godkendelse af det påtænkte indhold i kurset.
§ 17. Kvalitetskontrollanter, der er opført på listerne efter § 14, skal deltage i et årligt kursus, hvis indhold svarer til det i § 16 fastsatte, samt et årligt møde med Revisortilsynet, hvis formål blandt andet er at opsamle erfaringer fra de gennemførte kvalitetskontroller og henlede kontrollanternes opmærksomhed på særlige problemstillinger.
Manglende deltagelse medfører, at en kvalitetskontrollant udelukkes fra at foretage kontrol.
 Stk. 2. Revisortilsynet kan bestemme, at deltagelse i det årlige kursus og møde med tilsynet ikke er nødvendig.
 § 18. En kvalitetskontrollant kan til enhver tid anmode om at blive slettet af listerne efter § 14. Sletning kan dog ikke ske, før kvalitetskontrollanten har fuldført de allerede påtagne kontrolopgaver, medmindre Revisortilsynet bestemmer andet.
Stk. 2. Hvis en kvalitetskontrollant som følge af sygdom eller i andre særlige tilfælde bliver forhindret i at udføre en påtagen kontrolopgave, skal dette meddeles til Revisortilsynet og revisionsvirksomheden hurtigst muligt.
Tilsynet tager stilling til, om kvalitetskontrollen kan udskydes til det efterfølgende år eller om kontrollen kan gennemføres ved udpegning af en ny kvalitetskontrollant.
I så fald kan bestemmelserne i §§ 5-7 og § 22, stk. 1, fraviges.
Stk. 3. Kvalitetskontrollanten har pligt til straks at meddele Revisortilsynet, hvis kontrollanten ikendes en advarsel eller bøde af Revisornævnet eller optages i Det centrale Kriminalregister for overtrædelser af de pligter, som revisorloven foreskriver.
Tilsynet vil i det konkrete tilfælde tage stilling til, om kontrollanten skal slettes fra listerne efter § 14.
Kapitel 5 Kvalitetskontrollens udøvelse og indhold § 19. Forinden kvalitetskontrollanten påbegynder kvalitetskontrollen, skal den pågældende 1) meddele virksomheden, hvilke oplysninger der på forhånd skal gives om den kontrollerede virksomhed, 2) gennemgå de oplysninger, der er modtaget i henhold til nr. 1, inden kontrolbesøget, og 3) planlægge kvalitetskontrolopgaven.
§ 20. Under udøvelsen af kvalitetskontrollen skal kvalitetskontrollanten navnlig kontrollere, 1) at revisionsvirksomheden har det fornødne kvalitetsstyringssystem, 2) at virksomhedens kvalitetsstyringssystem lever op til god kvalitetsstyringsskik, og er fyldestgørende i relation til revisionsvirksomhedens størrelse og karakter, 3) at virksomheden har en ajourført ejer- og medlemsfortegnelse, jf. § 3 i bekendtgørelse nr. 662 af 26. juni 2008 om revisionsvirksomhed, og at ejerbestemmelserne i revisorlovens § 13, stk. 2-5, er overholdt, 4) at revisionsvirksomheden har regler for styring af uafhængigheden generelt og for enhver opgave, 5) at revisionsvirksomheden dokumenterer, at uafhængighedsreglerne i revisorlovens kapitel 4 og regler udstedt i medfør heraf er overholdt, 6) at udførelsen af opgaver efter revisorlovens § 1, stk. 2, sker i overensstemmelse med god revisorskik, herunder de i Danmark anvendelige revisionsstandarder, samt at dette kan dokumenteres, 7) de anvendte ressourcers omfang, 8) de beregnede honorarer i forhold til erklæringsopgaven, 9) om de til revisionsvirksomheden tilknyttede revisorer har gennemgået den obligatoriske efteruddannelse efter revisorlovens § 4 og regler udstedt i medfør heraf, og 10) at virksomheden har udarbejdet tilstrækkelige skriftlige interne regler om kundelegitimation, indberetning til hvidvasksekretariatet mv. for at forebygge og forhindre hvidvask og terrorfinansiering hos virksomhedens kunder, jf. hvidvasklovens § 25, stk. 1.
Stk. 2. Kvalitetskontrollen, jf. stk. 1, skal omfatte såvel de generelt anvendte procedurer i revisionsvirksomheden som en stikprøvevis gennemgang af konkrete revisions- og erklæringsopgaver.
Den stikprøvevise udtagelse af konkrete revisions- og erklæringsopgaver skal tage udgangspunkt i en risikobaseret tilgang og i aktiviteternes art og omfang i revisionsvirksomheden.
 Stk. 3. Hvis den revisionsvirksomhed, der kvalitetskontrolleres, i sin ejerkreds har andre revisionsvirksomheder, jf. revisorlovens § 13, skal kvalitetskontrollanten under udøvelsen af kvalitetskontrollen være opmærksom på, om forhold i disse andre revisionsvirksomheder og deres eventuelle dattervirksomheder kan være af betydning for vurderingen af uafhængigheden.
 Stk. 4. Revisortilsynet udarbejder retningslinier for kvalitetskontrollens gennemførelse og kvalitetskontrollantens erklæring og rapportering til tilsynet.
Kapitel 6 Kvalitetskontrollantens opfølgning på kontrollen og rapportering til Revisortilsynet § 21. Snarest efter kontrollens afslutning skal kvalitetskontrollanten udarbejde en erklæring med begrænset sikkerhed.
Stk. 2. For udførte kvalitetskontroller i revisionsvirksomheder, som reviderer regnskaber aflagt af virksomheder, som omhandlet i revisorlovens § 21, stk. 3, udarbejdes endvidere en rapport.
Tilsynet udarbejder retningslinier for rapportens form og indhold.
Stk. 3. For kvalitetskontroller udført af Revisortilsynet selv, jf. § 9, udarbejdes en rapport.
Kvalitetskontrollanter, der er udpeget af Erhvervs- og Selskabsstyrelsen, jf. § 8, stk. 1, udarbejder ligeledes en rapport.
 § 22. Snarest muligt og senest den 15. november i kontrolåret indsender kvalitetskontrollanten sin erklæring og eventuelle rapport til Revisortilsynet.
Stk. 2. Erklæringen skal beskrive kontrollens genstand, art og omfang og angive en vurdering af kontrolresultaterne.
Kvalitetskontrollanten skal herunder klart udtale sig om, hvorvidt de i § 20 nævnte forhold er overholdt.
Såfremt erklæringen indeholder forbehold eller supplerende oplysninger, herunder væsentlige forbedringsforslag, skal det klart fremgå af erklæringen.
Erklæringen skal indeholde en konklusion, der angiver, om revisionsvirksomheden efterlever de krav, der stilles til en revisionsvirksomhed af den pågældende art og størrelse.
 Stk. 3. En rapport aflagt efter § 21, stk. 2, skal også omfatte en vurdering af indholdet af den seneste offentliggjorte gennemsigtighedsrapport, jf. revisorlovens § 27.
§ 23. Såfremt kvalitetskontrollanten finder, at kvalitetskontrollen ikke kan gennemføres, eller kun med store vanskeligheder kan gennemføres, skal kvalitetskontrollanten straks meddele Revisortilsynet dette.
Tilsynet foretager en nærmere undersøgelse og vurdering af sagen og retter henvendelse til revisionsvirksomheden og oplyser om de mulige konsekvenser af, at kontrollen ikke gennemføres.
Kapitel 7 Revisortilsynets opfølgning på indsendte erklæringer § 24. Revisortilsynet kan bede om de oplysninger, de dokumenter og den bistand, som tilsynet anser for nødvendig for at gennemføre kvalitetskontrollen, jf. revisorlovens § 29, stk. 4 og § 35, stk. 4.
§ 25. Såfremt erklæringen efter § 21 indeholder forbehold eller supplerende oplysninger, skal Revisortilsynet beslutte, om 1) der skal gives en påtale efter revisorlovens § 35, stk. 5, nr. 2, 2) der skal gives påtale med kontrolbesøg efter revisorlovens § 35, stk. 5, nr. 3, 3) sagen skal indbringes for Revisornævnet efter revisorlovens § 35, stk. 6, 4) sagen skal oversendes til anklagemyndigheden eller andre myndigheder, og 5) revisionsvirksomheden skal pålægges at ændre gennemsigtighedsrapporten omgående, jf. § 22, stk. 3.
 Stk. 2. Revisortilsynet giver Erhvervs- og Selskabsstyrelsen meddelelse om overtrædelser i forbindelse med kontrol af de i § 20, stk. 1, nr. 3, 9 og 10 angivne punkter.
 Stk. 3. Hvis revisionsvirksomheden ikke følger Revisortilsynets pålæg om at ændre gennemsigtighedsrapporten omgående efter stk. 1, nr. 5, meddeles dette til Erhvervs- og Selskabsstyrelsen.
Kapitel 8 Revisortilsynets tilsyn med kvalitetskontrollanterne § 26. Revisortilsynet skal påse, at kvalitetskontrollanterne udfører kvalitetskontrollen i overensstemmelse med revisorloven, regler udstedt i medfør heraf, samt retningslinier, som Revisortilsynet har udarbejdet i henhold til denne bekendtgørelse.
 § 27. Revisortilsynet kan forlange, at kvalitetskontrollanten forelægger tilsynet sine arbejdspapirer og besvarer tilsynets spørgsmål, og tilsynet kan beslutte at deltage i kvalitetskontrollantens besøg eller selv udføre kontrollen hos revisionsvirksomhederne.
 § 28. Revisortilsynet kan slette en kvalitetskontrollant fra listerne efter § 14, hvis kontrollanten ikke indsender sin erklæring, rapport, arbejdspapirer mv. rettidigt, og dette ikke sker inden for en af Revisortilsynet fastsat frist. § 18, stk. 2 finder da anvendelse.
Stk. 2. Hvis Revisortilsynet finder, at en kvalitetskontrollant har tilsidesat sine pligter, kan tilsynet, efter at have givet den pågældende lejlighed til at udtale sig skriftligt herom 1) give den pågældende en skriftlig påtale, 2) kræve, at den pågældende deltager i et eller flere kurser, inden den pågældende kan fortsætte sit virke som kvalitetskontrollant, eller 3) slette den pågældende fra listerne over kvalitetskontrollanter, jf. § 14, samt beslutte at 4) indbringe den pågældende for Revisornævnet, eller 5) oversende sagen til anklagemyndigheden.
 Stk. 3. Hvis Revisortilsynet ved den seneste afsluttede kvalitetskontrol har pålagt den revisionsvirksomhed, hvori kvalitetskontrollanten er ansat, en fornyet kvalitetskontrol, kan tilsynet beslutte, at kvalitetskontrollanten skal slettes af listerne over kvalitetskontrollanter efter § 14.
Kapitel 9 Betaling § 29. Samtidig med indsendelse af erklæring og eventuel rapport til Revisortilsynet skal kontrollanten indsende en opgørelse over følgende:
1) Den direkte medgåede tid pr. kontrollant 2) Den direkte medgåede tid og timesats for øvrige deltagere i kontrolopgaven 3) Timer anvendt på transport 4) Udlæg efter regning 5) Redegørelse for en eventuel væsentlig afvigelse i det faktiske antal anvendte timer i forhold til det forventede antal timer, som er angivet i aftalen.
 Stk. 2. Omkostningen for kvalitetskontrollantens og øvrige deltageres direkte medgåede tid, jf. § 29, stk. 1, nr. 1 og 2, udredes foreløbigt af Revisortilsynet, men afholdes af den kontrollerede virksomhed.
 Stk. 3. Øvrige omkostninger efter § 29, stk. 1, nr. 3 og 4, udredes foreløbigt af Revisortilsynet, men fordeles forholdsmæssigt mellem de i kontrolåret kontrollerede revisionsvirksomheder på grundlag af antallet af tilknyttede revisorer.
Stk. 4. I de i § 9, stk. 1, nævnte tilfælde afholdes Revisortilsynets udgifter af tilsynet.
Det samme gælder for udgifter til øvrige kontrollanter udpeget i henhold til § 9, stk. 2.
 § 30. Revisortilsynet fastsætter årligt en eller flere timepriser, som gælder for de i § 14, stk. 1, nævnte kvalitetskontrollanter.
 Stk. 2. Hvis kontrollanten har benyttet sig af andre personer ved gennemførelse af kontrollen, indberettes den pågældende persons timesats, jf. § 29, stk. 1, nr. 2. Denne timesats kan ikke være højere end den efter stk. 1 fastsatte timepris.
 Stk. 3. I tilfælde, hvor Erhvervs- og Selskabsstyrelsen i henhold til § 8 har udpeget andre personer end en godkendt kvalitetskontrollant til kvalitetskontrollant, udredes de samlede omkostninger foreløbigt af Revisortilsynet, men afholdes af den kontrollerede virksomhed.
Kapitel 10 Almindelige bestemmelser § 31. Revisortilsynets afgørelser efter denne bekendtgørelse kan ikke indbringes for højere administrativ myndighed, jf. revisorlovens § 51, stk. 3.
 § 32. Revisortilsynets retningslinier i henhold til denne bekendtgørelse, samt listerne over kvalitetskontrollanter, er offentligt tilgængelige, jf. § 14, stk. 4.
 § 33. Revisortilsynet kan bestemme, at fristerne i § 2, stk. 2, §§ 5-7 og § 22, stk. 1, fraviges.
Kapitel 11 Straffe-, overgangs- og ikrafttrædelsesbestemmelser § 34. Har en kvalitetskontrollant groft eller gentagne gange overtrådt § 7, stk. 3, eller ikke overholdt sine pligter i henhold til §§ 19-23, straffes vedkommende med bøde.
 § 35. Når en kvalitetskontrollant er straffet efter § 34, skal Revisortilsynet slette vedkommende af listerne efter § 14.
 Stk. 2. Hvis en kvalitetskontrollant er straffet med bøde af Revisornævnet (eller Disciplinærnævnet for statsautoriserede og registrerede revisorer) for overtrædelser af de pligter, loven foreskriver, eller er optaget i Det centrale Kriminalregister som følge af forhold, der vurderes at have betydning for udførelsen af hvervet som kvalitetskontrollant, kan Revisortilsynet slette vedkommende af listerne efter § 14.
 Stk. 3. Beslutninger om sletning meddeles Erhvervs- og Selskabsstyrelsen.
 § 36. Kvalitetskontrollanter, som pr. 31. december 2008 er godkendt i henhold til bekendtgørelse nr. 337 af 10. maj 2004 om Kvalitetskontrol og Revisortilsynets virksomhed, optages automatisk på listerne efter § 14 for kalenderåret 2009 samt de fire følgende kalenderår.
 § 37. Bekendtgørelsen træder i kraft den 1. februar 2009.
