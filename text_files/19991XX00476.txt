Skriftlig fremsættelse (27. april 2000) Justitsministeren (Frank Jensen):
 Herved tillader jeg mig for Folketinget at  

 fremsætte:
 Forslag til lov om ændring af straffeloven og  

 retsplejeloven. (Forældelse, styrket indsats mod seksuelt misbrug af  

 børn og unge samt IT-efterforskning).
(Lovforslag nr.
L 281).
 Hovedformålet med lovforslaget er at øge  

 beskyttelsen af børn og unge mod seksuelt misbrug.
 Seksuelt misbrug af børn og unge er helt  

 uacceptabelt, og det skal bekæmpes så effektivt som muligt,  

 herunder også med strafferetlige midler.
Under den nuværende regering har indsatsen mod  

 seksuelt misbrug af børn været prioriteret højt.
I 1994  

 blev det således gjort strafbart at besidde børnepornografisk  

 materiale.
I 1997 gennemførte vi en forstærket indsats mod  

 seksualforbrydelser, herunder navnlig seksualforbrydelser mod børn.
Et  

 centralt element i denne indsats er en øget behandlingsindsats over  

 for personer, der begår seksualforbrydelser.
Og i 1999 blev det som led  

 i den bredspektrede indsats mod seksuelt misbrug af mindreårige gjort  

 strafbart at være kunde hos en prostitueret under 18 år.
 Det foreliggende lovforslag kan ses som et yderligere  

 element i regeringens bestræbelser på at bekæmpe seksuelt  

 misbrug af børn og unge.
 Med henblik herpå stilles der for det første  

 forslag om at ændre beregningen af forældelsesfristen ved  

 straffelovsovertrædelser, der omfatter seksuelt misbrug af børn  

 og unge.
Ændringen indebærer, at de  

 forældelsesfrister, der gælder for de enkelte typer af  

 lovovertrædelser, tidligst begynder at løbe fra det tidspunkt,  

 hvor den unge fylder 18 år og dermed er myndig.
Formålet med  

 forslaget er at sikre, at personer, der som børn bliver udsat for  

 seksuelt misbrug, har mulighed for som voksne - hvor de bedre vil være  

 i stand til at varetage egne interesser - at reagere over for dette misbrug,  

 uden at forældelsesreglerne udelukker muligheden for strafferetlig  

 forfølgning.
For det andet foreslås det, at det gøres  

strafbart at anvende børn og unge under 18 år som  

 "pornomodeller". Dette forslag skal ses i sammenhæng med, at Den  

 Internationale Arbejdsorganisation har vedtaget en konvention om forbud mod  

 og omgående indsats til afskaffelse af de værste former for  

 børnearbejde (ILO-konvention nr. 182). Konventionen indeholder bl.a.  

 en pligt til at forbyde brugen af børn og unge under 18 år som  

 modeller ved fremstilling af pornografi.
En vedtagelse af forslaget  

 indebærer, at Folketinget giver samtykke til, at Danmark ratificerer  

 den nævnte ILO-konvention.
For det tredje indeholder lovforslaget en  

skærpelse af straffelovens bestemmelser i § 235 om  

 børnepornografi.
Det foreslås, at den gældende  

 bestemmelse om udbredelse af børnepornografisk materiale udvides,  

 således at ikke kun salg og anden erhvervsmæssig udbredelse, men  

 også udbredelse i en videre kreds - f.eks. via Internettet - omfattes  

 af bestemmelsen.
Det foreslås endvidere, at strafmaksimum for  

 overtrædelse af bestemmelsen forhøjes fra fængsel i 6  

 måneder til fængsel i 2 år.
Herudover foreslås en udvidelse af den  

 gældende bestemmelse om besiddelse af grovere, børnepornografisk  

 materiale, således at også den, der mod vederlag gør sig  

 bekendt med sådanne børnepornografiske fremstillinger, omfattes  

 af bestemmelsen.
Udvidelsen indebærer, at det f.eks. bliver strafbart  

 at se børnepornografiske film eller billeder via Internettet, hvis der  

 betales vederlag herfor.
Dette strafansvar er ikke afhængig af, at den  

 pågældende lagrer materialet på sin egen computer eller  

 på anden måde kommer i besiddelse af materialet.
Samtidig  

 foreslås en skærpelse af strafferammen, der i dag kun omfatter  

 bøde, således  at der under skærpende omstændigheder  

 kan straffes med hæfte eller fængsel indtil 6 måneder.
 For det fjerde foreslås en ændring af  

 retsplejelovens regler om indgreb i meddelelseshemmeligheden,  

 således at der bliver mulighed for at anvende disse straffeprocessuelle  

 indgreb i sager om børnepornografi.
Forslagene vedrørende børnepornografi og  

 indgreb i meddelelseshemmeligheden skal ses på baggrund af udviklingen  

 i de senere år, hvor den moderne teknologi - herunder ikke mindst  

 Internettet - i stigende grad bliver anvendt af de kriminelle, f.eks. til at  

 distribuere børnepornografi.
Disse forslag bygger på  

 betænkning nr. 1377/1999 om børnepornografi og IT-efterforskning  

 afgivet af Justitsministeriets udvalg om økonomisk kriminalitet og  

 datakriminalitet ("Brydensholt-udvalget").
Endelig indeholder lovforslaget en regel om suspension  

 af forældelse af idømt straf i de tilfælde, hvor  

 myndighederne hindres i at gennemføre straffuldbyrdelsen, fordi den  

 pågældende person unddrager sig fuldbyrdelsen ved f.eks. at rejse  

 til udlandet.
Denne del af forslaget adskiller sig fra de øvrige  

 elementer ved ikke at angå spørgsmålet om beskyttelse af  

 børn og unge mod seksuelt misbrug.
Jeg har fuld forståelse for, hvis Folketinget ikke  

 færdigbehandler lovforslaget inden sommerferien.
Når forslaget  

 alligevel fremsættes på dette sene tidspunkt i samlingen - og  

 ikke først til efteråret - er det for allerede nu at give  

 Folketingets medlemmer mulighed for at sætte sig ind i forslaget.
Det  

 er mit håb, at dette vil fremme mulighederne for en både grundig  

 og hurtig behandling af forslaget, når det genfremsættes til  

 efteråret.
 Idet jeg i øvrigt henviser til lovforslaget og de  

 ledsagende bemærkninger, skal jeg hermed anbefale lovforslaget til Det  

 Høje Tings velvillige behandling.
