Fremsat den 7. december 1999 af sundhedsministeren (Carsten  

 Koch) Forslag til Lov om ændring af lov om  

 sygehusvæsenet (Tilbud om brystundersøgelse til kvinder mellem 50  

 og 69 år) § 1 I lov om sygehusvæsenet, jf. lovbekendtgørelse nr. 687 af 16.  

 august 1995, som ændret senest ved § 1 i lov nr. 395 af 2. juni  

 1999, foretages følgende ændring:
 1. Efter § 5 d indsættes:
»§ 5 e.
Hver amtskommune tilbyder hvert andet år  

 brystundersøgelse til kvinder, som er mellem 50 og 69 år, og som  

 har bopæl i amtskommunen.
 Stk. 2. Undersøgelsen omfatter  

 røntgenundersøgelse (mammografi).
Stk. 3. Sundhedsministeren fastsætter nærmere  

 regler om tilbuddet om brystundersøgelse, og om hvornår  

 forpligtelserne til at tilbyde brystundersøgelser skal have  

 virkning.« § 2 Tidspunktet for lovens ikrafttræden fastsættes af  

 sundhedsministeren.
 Stk. 2. Sundhedsministeren kan bestemme, at loven skal  

 træde i kraft for enkelte amter.
Bemærkninger til lovforslaget 1. Lovforslagets formål og indhold Ved Folketingsbeslutning B 56 har Folketinget pålagt  

 regeringen at fremsætte lovforslag, der giver alle kvinder over 50  

 år ret til regelmæssigt at få undersøgt deres  

 bryster.
 Sundhedsstyrelsen har i 1997 anbefalet, at kvinder i  

 alderen 50 til 69 år tilbydes brystundersøgelse hvert andet  

 år.
Det foreslås på den baggrund, at hver  

 amtskommune og Hovedstadens Sygehusfællesskab skal tilbyde  

 brystundersøgelse hvert andet år til kvinder, som er mellem 50  

 og 69 år, og som har bopæl i amtskommunen.
Undersøgelsen  

 skal omfatte røntgenundersøgelse (mammografi). Det  

 foreslås, at sundhedsministeren fastsætter nærmere regler  

 om tilbuddet om brystundersøgelse og om, hvornår forpligtelserne  

 til at tilbyde brystundersøgelser skal have virkning.
 Formålet med forslaget er at give kvinder et  

 regelmæssigt tilbud om undersøgelse for brystkræft med  

 henblik på at opdage eventuel sygdom på et tidligt tidspunkt og  

 dermed reducere risikoen for at dø af brystkræft.
 Dette vil også give den enkelte kvinde mulighed for  

 at vælge, om hun kun vil have foretaget en enkelt undersøgelse,  

 eller om hun gerne vil undersøges hvert andet år.
En redegørelse fra Sundhedsstyrelsen, som er  

 baseret på oplysninger fra amterne, viser, at der ikke på  

 nuværende tidspunkt er den nødvendige kapacitet af udstyr eller  

 personale til at gennemføre et tilbud om regelmæssige  

 brystundersøgelser på landsplan.
Der vil bl.a. være behov  

 for uddannelse af 29 ekstra radiologer ud over de 43 radiologer, som mangler  

 i dag.
Desuden vil der være behov for uddannelse af 67 ekstra  

 radiografer, 7 ekstra patologer og 9 ekstra kirurger.
Endelig vil der  

 være behov for ekstra laboranter, sygeplejersker og  

 lægesekretærer.
Sundhedsstyrelsen vurderer, at det vil tage ca.  

 10 år, før personalekapaciteten er forøget i et  

 tilstrækkeligt omfang til, at tilbud om regelmæssige  

 brystundersøgelser kan indføres i samtlige amter.
Lovforslaget kan således ikke træde i kraft i  

 hele landet umiddelbart.
Hvis loven skal være mere end en  

 hensigtserklæring, er det derfor nødvendigt med en bestemmelse,  

 der kan gøre ordningen bindende for de enkelte amter i takt med, at  

 der er mulighed for det.
 Det foreslås derfor, at sundhedsministeren  

 bemyndiges til at fastsætte nærmere regler om, hvornår  

 forpligtelserne til at tilbyde brystundersøgelser skal have  

 virkning.
Med denne bemyndigelse vil sundhedsministeren kunne  

 forpligte amtskommunerne til at indføre tilbud om regelmæssige  

 brystundersøgelser, når den enkelte amtskommune har tilvejebragt  

 den nødvendige personalekapacitet.
Det forventes at ske successivt,  

 men senest år 2010 for alle amtskommuner.
 Med bemyndigelsen vil sundhedsministeren kunne  

 afværge at indførelse af tilbud om regelmæssige  

 mammografiundersøgelser får til virkning, at de knappe  

 personaleressourcer anvendes på en stor gruppe raske kvinder, mens  

 kvinder, som har symptomer på brystkræft, nedprioriteres og  

 får længere ventetider.
2. Gældende lovgivning Amtskommunerne har ikke i dag pligt til at tilbyde  

 regelmæssige brystundersøgelser.
Amterne har alene som led i deres almindelige  

 forpligtelser efter sygehusloven pligt at sikre, at kvinder, der er henvist  

 med symptomer på brystkræft, tilbydes undersøgelse af  

 brysterne.
Dette bør efter Sundhedsstyrelsens vejledning af 17. juni  

 1999 om diagnostisk udredning af patienter med symptomer på eller hvor  

 der er rejst mistanke om brystkræft bl.a. ske ved  

 røntgenundersøgelse (mammografi).
 I Sundhedsministeriets bekendtgørelse nr. 760 af 4.  

 oktober 1999 om behandling af visse livstruende sygdomme er der bl.a. fastsat  

 regler om maksimale ventetider for behandling af brystkræft.
3. Lovforslagets økonomiske og administrative konsekvenser Amtskommunerne skal afholde udgifterne til  

 brystundersøgelser, som omfatter røntgenundersøgelser  

 (mammografi). De samlede omkostninger hertil forventes at udgøre 15  

 mio. kr. i 2000, 30 mio. kr. i 2001 og 30 mio. kr. i 2002.
Lovforslaget har ikke økonomiske og administrative  

 konsekvenser for erhvervslivet.
Lovforslaget har ikke administrative  

 konsekvenser for borgerne, ligesom det heller ikke har  

 miljømæssige konsekvenser.
Lovforslaget indeholder ikke  

 EU-retlige aspekter.
4. Høring Lovforslaget har ikke været i høring.
 Vurdering af konsekvenser af lovforslag  

 m.v.
Positive   

 konsekvenser/-mindreudgifter Negative   

 konsekvenser/-merudgifter Økonomiske konsekvenser for stat, kommuner og  

 amtskommuner - Amtskommunernes merudgidfter forventes at være 15 mio.  

 kr. i 2000, 30 mio. kr. i 2001 og 30 mio. kr. i 2002.
Administrative konsekvenser for stat, kommuner og  

 amtskommuner Ingen konsekvenser Ingen konsekvenser Økonomiske konsekvenser for erhvervslivet Ingen konsekvenser Ingen konsekvenser Administrative konsekvenser for erhvervslivet Ingen konsekvenser Ingen konsekvenser Miljømæssige konsekvenser Ingen konsekvenser Ingen konsekvenser Administrative konsekvenser for borgerne Ingen Ingen Forholdet til EU-retten Lovforslaget indeholder ikke EU-retlige aspekter Bemærkninger til de enkelte  

 bestemmelser § 1 Efter lovforslagets § 5 e, stk. 1, skal hver amtskommune hvert  

 andet år tilbyde brystundersøgelse til alle kvinder, som er  

 mellem 50 og 69 år, og som har bopæl i amtskommunen.
 Efter lovforslagets stk. 2 skal  

 brystundersøgelsen omfatte røntgenundersøgelse  

 (mammografi).
Med lovforslaget om, at sundhedsministeren  

 fastsætter nærmere regler om tilbuddet om  

 brystundersøgelser, vil ministeren kunne bestemme, at amtskommunerne  

 skriftligt skal orientere alle kvinder mellem 50 og 69 år om, at der er  

 mulighed for at tilmelde sig en røntgenundersøgelse af  

 brysterne.
Dette anses af forslagsstillerne til den nævnte  

 folketingsbeslutning at være mindre pågående, end at  

 indkalde direkte til en brystundersøgelse.
§2 Efter lovforslagets § 2, stk. 1,  

 fastsætter sundhedsministeren tidspunktet for lovens  

 ikrafttræden.
 Efter lovforslagets stk. 2. kan ministeren bestemme,  

 at loven skal træde i kraft for enkelte amter.
Bilag 1 Lovforslaget sammenholdt med gældende lov Der er ingen lovgivning på  

 området i dag.
