Fremsat den 20. marts 2013 af Liselott Blixt (DF), Karina Adsbøl (DF), Jens Henrik Thulesen Dahl (DF), Kristian Thulesen Dahl (DF), Mette Hjermind Dencker (DF), Søren Espersen (DF) og Peter Skaarup (DF) Forslag til folketingsbeslutning om gratis HPV-vaccination til kvinder født i årene 1993 til 1995 Folketinget pålægger regeringen at ændre bekendtgørelsen om midlertidig gratis vaccination mod livmoderhalskræft (HPV) til unge kvinder, så kvinder født i årene 1993, 1994 og 1995 igen tilbydes gratis HPV-vaccination mod livmoderhalskræft, dog således at vaccinationen skal gives, inden kvinden er fyldt 27 år.
Bemærkninger til forslaget Forslagsstillerne ønsker at sikre, at kvinder født i årene 1993, 1994 og 1995 igen bliver tilbudt en gratis HPV-vaccination mod livmoderhalskræft hos deres praktiserende læge eller på en af landets vaccinationsklinikker.
Begrundelsen for forslaget er, at da disse årgange i sin tid fik tilbudt vaccinationen, var pigerne dels umyndige, hvorfor forældrene på pigens vegne kan have takket nej til tilbuddet, og dels var der ikke samme kendskab til risiciene ved sygdommen, som der er i dag.
HPV-vaccination er siden den 1. januar 2009 givet til piger i 12-årsalderen som en del af det almindelige børnevaccinationsprogram.
Tilbuddet gælder for piger født i 1996 eller senere.
Man skal være fyldt 12 år, men må ikke være fyldt 15 år, når man bliver vaccineret.
Med finansloven for 2012 blev det besluttet, at alle kvinder fra årgangene 1985-1992 ligeledes kan blive gratis vaccineret mod livmoderhalskræft (HPV) i løbet af 2012 og 2013. Vaccination sker hos egen læge eller på en af landets vaccinationsklinikker.
Alle gratis HPV-vaccinationer skal være givet inden udgangen af 2013.
Som et særligt tilbud kunne piger født i 1993, 1994 og 1995 i perioden fra den 1. oktober 2008 til den 31. december 2010 blive gratis vaccineret.
Dette opfølgningsprogram er nu afsluttet.
I dag findes der en »restgruppe« på omkring 19.000 kvinder fra de nævnte årgange, som ikke er vaccinerede, fordi de af ukendte årsager ikke tog imod dette særlige tilbud.
Der er i dag et større kendskab til sygdommen, og for en del af de ca. 19.000 kvinder er det formentligt først efterfølgende gået op for dem, hvor alvorlig sygdommen livmoderhalskræft egentlig er.
Forslagsstillerne mener derfor, at de ca. 19.000 kvinder fra årgangene 1993, 1994 og 1995, som ikke tog imod tilbuddet, mens tid var, igen skal have muligheden for at blive HPV-vaccineret gratis.
Vaccinationen skal gives, inden kvinden fylder 27 år.
Skriftlig fremsættelse Liselott Blixt (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om gratis HPV-vaccine til kvinder født i årene 1993 til 1995.
(Beslutningsforslag nr.
B 80) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
