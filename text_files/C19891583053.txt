Sundhedsstyrelsen AMALIEGADE 13 POSTBOKS 2020 1012 KØBENHAVN K November 1989 SUPPLEMENT TIL »Sundhedsstyrelsens retningslinier for tilrettelæggelse af  

 hjemmesygeplejerskeordninger«, af marts 1987 (Til samtlige kommuner, amtskommuner, embeslægeinstitutioner m.v.) I medfør af § 2, stk. 2 i lov nr. 408 af 13. juni 1973 om  

 hjemmesygeplejerskeordninger, som ændret senest ved lov af 6. juni 1985, samt  

 i medfør af Indenrigsministeriets bekendtgørelse nr. 198 af 17. maj 1979 om  

 hjemmesygeplejerskeordninger skal Sundhedsstyrelsen herved efter forhandling  

 med Sundhedsministeriet, de kommunale sammenslutninger, Dansk Sygeplejeråd  

 m.fl. udsende følgende supplement vedrørende hjemmesygeplejerskeordninger.
 Udsendelse af nedenstående supplement sker dels på baggrund af aftale af  

 29. juni 1988 mellem Kommunernes Landsforening og regeringen, hvori det bl.a.  

 siges »at der skal udarbejdes forslag med henblik på at ansatte på  

 plejehjem skal kunne virke i hjemmesygeplejerskeordninger og omvendt«,  

 dels på baggrund af kommunernes almindelige ønske om så vidt muligt at  

 samordne pleje- og omsorgsopgaverne på plejehjemsområdet og i  

 hjemmesygeplejen.
Samordning af sygeplejeydelser Ved omorganisering af de sygeplejemæssige ydelser kan Sundhedsstyrelsens  

 retningslinier for tilrettelæggelse af hjemmesygeplejerskeordninger af marts  

 1987 i visse sammenhænge opfattes som en hindring for, at kommunerne kan  

 gennemføre strukturændringer, der kan fremme en fleksibel udnyttelse af  

 personaleressourcerne.
I retningsliniernes afsnit I, Indledning er således  

 anført: »Ordningen omfatter alle personer, opholder i sig i kommune.
Dog  

 er personer, der opholder sig på institution normalt ikke omfattet af  

 ordningen«.
 Efter Sundhedsstyrelsens opfattelse er der imidlertidig intet til hinder  

 for, at den sygepleje, der skal ydes til borgere i henholdsvis plejehjem og i  

 egne hjem samt i visse kombinerede boformer, samordnes og varetages efter de  

 principper, der er gældende for hjemmesygeplejen.
Hjemmesygeplejerskeordningens omfang og tilrettelæggelse Hjemmesygeplejerskeordningen omfatter alle personer - uanset boform - der  

 opholder sig i kommunen, og kan efter kommunalbestyrelsens beslutning tillige  

 omfatte personer, der opholder sig på plejehjem og i andre boformer for ældre  

 og for personer med handicap.
Sådanne ordninger hvor hjemmesygeplejen  

 kombineres med andre områder kan - ligeledes efter kommunalbestyrelsens  

 beslutning - tilrettelægges således, at der under  

 hjemmesygeplejerskeordningen ud over sygeplejersker og sygehjælpere kan  

 ansættes andet plejepersonale med en uddannelse, der mindst svarer til en  

 sygehjælpers.
 Kommunalbestyrelsen er ansvarlig for tilrettelæggelsen af  

 hjemmesygeplejerskeordningen samt for fastlæggelse af ordningens omfang og  

 indhold, herunder hvilke personalegrupper, der skal deltage i  

 opgaveløsningen.
 Kommunalbestyrelsen er ansvarlig for, at personalegrupperne har de  

 fornødne uddannelsesmæssige kvalifikationer set i forhold til  

 opgaveløsningen.
 Kommunalbestyrelsen har ansvaret for, at henvisning/visitation af  

 patienter, informationer m.v. tilrettelægges hensigtsmæssigt og i  

 overensstemmelse med den social- og sundhedspolitiske målsætning for kommunen  

 og under hensyntagen til brugerne af hjemmesygeplejen.
Den daglige ledelse Kommunalbestyrelsen fastlægger ledelsen af hjemmesygeplejerskeordningen  

 eller ordninger, hvor hjemmesygeplejen kombineres med andre områder og afgør,  

 om man vil kombinere den administrative og den sygeplejefaglige  

 ledelsesfunktion i samme stilling/stillinger eller adskille dem.
Sygehjælpere i hjemmesygeplejen Sundhedsstyrelsen finder fortsat, at nyansatte sygehjælpere bør gennemgå  

 et introduktions- og instruktionsprogram.
Der henvises i øvrigt til § 6, stk.  

 1, i Indenrigsministeriets bekendtgørelse nr. 198 af 17. maj 1979 om  

 hjemmesygeplejerskeordninger samt afsnit 3.1. - Ansættelse som sygehjælper -  

 i Sundhedsstyrelsens retningslinier for tilrettelægge af  

 hjemmesygeplejerskeordninger af marts 1987.
Plejehjemsassistenter i hjemmesygeplejen Efter Sundhedsstyrelsens opfattelse kan plejehjemsassistentens  

 uddannelsesmæssige kvalifikationer i den almene sygepleje af ældre inden for  

 det institutionsmæssige område bringes i anvendelse også i hjemmesygeplejen.  

 En forudsætning herfor er, at de funktioner, der pålægges  

 plejehjemsassistenten, ikke overstiger dennes faglige forudsætninger på det  

 sygeplejemæssige område, og at plejehjemsassistenten af  

 sygeplejerske/hjemmesygeplejerske får den fornødne introduktion og vejledning  

 i hjemmesygepleje.
Det er herunder vigtigt at sikre, at plejehjemsassistenten  

 selvstændigt er i stand til under de særlige arbejdsvilkår i hjemmesygeplejen  

 at afgrænse sine opgaver på det sygeplejemæssige område.
 Endvidere skal man henvise til Undervisningsministeriets skrivelse af 15.  

 november 1989 til Plejehjemsassistentskolerne vedrørende en uddybende  

 fortolkning af plejehjemsassistentens virksomhedsområde, jfr. § 1 i  

 Sundhedsstyrelsens cirkulære af 26. juni 1980 om plejehjemsassistenter.  

 Skrivelsen er samtidig af Undervisningsministeriet sendt til orientering til  

 samtlige kommuner og amtskommuner.
