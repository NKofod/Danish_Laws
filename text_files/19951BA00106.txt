Nr BSF 106 Forslag til folketingsbeslutning om stop for offentlige myndigheders  

 anvendelse af anonyme oplysninger til opsporing af sort arbejde Fremsat af Kim Behnke (FP) Tom Behnke (FP) Jan Køpke Christensen (FP)  

 Kirsten Jacobsen (FP) den 29. februar 1996 Folketinget pålægger regeringen i folketingsåret 1995-96 at fremsætte  

 lovforslag og udstede de nødvendige administrative regler m.v. for at bringe  

 offentlige myndigheders anvendelse af anonyme oplysninger til opsporing af  

 sort arbejde til ophør for derved at sikre borgernes retssikkerhed.
Bemærkninger til forslaget Skattemyndighederne har efter de gældende regler ret til at anvende  

 anonyme oplysninger i lignings- og kontrolarbejdet.
Myndighederne indledte i 1994 en aktion for at komme sort arbejde og  

 socialt bedrageri til livs.
Aktionen gik ud på at opfordre almindelige  

 borgere til at indberette medborgere, kolleger og naboer til de offentlige  

 myndigheder.
Skatteministeren kender ikke omfanget af anvendelsen af anonyme  

 henvendelser, jf. svar på spørgsmål nr. 1081 af 18. januar 1996 af Kim Behnke  

 (FP), jf.
Folketingets forhandlinger side 3647. Forslagsstillerne har  

 imidlertid undersøgt sagen og kan oplyse, at den senere tids offentlige  

 omtale og en landsdækkende rundspørge udarbejdet af Jyllands-Posten til  

 landets 275 kommuner og 31 told- og skatteregioner viser, at antallet af  

 henvendelser fra borgere, der ønsker at være anonyme, er kraftigt stigende.
 Opgørelsen bekræfter, at 153 kommuner og 21 regioner inden for de sidste  

 seks måneder af 1994 modtog mindst 3.800 anonyme anmeldelser om sort arbejde  

 eller socialt bedrageri.
Det beror på en konkret vurdering af en anonym oplysning i den pågældende  

 skatteforvaltning eller told- og skatteregion, om oplysningen skal anvendes i  

 lignings- og kontrolarbejdet.
Det er forslagsstillernes holdning, at et  

 samfund, der bygger sin offentlige administration på borgernes forhold til  

 anonyme indberetninger, anmeldelser og angiveri, ikke er et værdigt samfund,  

 men nærmere er betegnende for totalitære regimer, der opfordrer borgerne til  

 at angive hinanden, for at myndighederne kan forfølge borgere, der ikke  

 følger statsmagtens påbud og regler.
 Regeringen har ingen moralsk ret til at benytte sig af totalitære metoder  

 for at opkræve sine skatter og afgifter, og forsøget på at give kampen mod  

 sort arbejde og socialt bedrageri et skær af retfærdighed eller moralsk  

 lødighed er usmageligt.
Folketingets Ombudsmand, Hans Gammeltoft Hansen, udtaler til Politiken den  

 16. december 1995, at han er »betænkelig« ved brugen af anonyme  

 undersøgelser i den offentlige sektor.
Samme holdning udviser en række  

 kommuner.
Her kan nævnes Dronninglund Kommune, Sundsøre Kommune, Fåborg og  

 Jægerspris Kommuner samt Skibby Kommune, som oplyser, at de afviser anonyme  

 anmeldelser.
 Af retssikkerhedsmæssige grunde er det utilfredsstillende, at der på et så  

 principielt område kan være væsentlige lokale og regionale forskelle på  

 skattemyndighedernes brug af anonyme oplysninger.
For både skattemyndighederne og borgerne - såvel de, som giver  

 oplysningerne, som dem, de vedrører - er det en fordel med klare og entydige  

 retningslinjer på området.
Dette krav lever den nuværende ordning ikke op  

 til.
Den enkleste løsning på dette er, som dette beslutningsforslag anviser,  

 helt at bringe skattemyndighedernes anvendelse af anonyme oplysninger til  

 ophør.
Der eksisterer ingen positiv hjemmel til at anvende anonyme oplysninger i  

 f.eks. lignings- og kontrolarbejdet, oplyser skatteministeren i svaret på  

 spørgsmål nr. 1080 af 18. januar 1996 af Kim Behnke (FP), Folketingets  

 forhandlinger side 3647. Det er forslagsstillernes holdning, at der her er  

 tale om etik, der smuldrer, når myndighederne benytter sig af anonyme tips i  

 forbindelse med udførelse af deres arbejde og funktion.
Det er et udslag af,  

 at politik gøres til moral i befolkningen, hvor nogle borgere egenhændigt  

 påtager sig kampen mod uretmæssig fordeling af skattepenge og sociale goder.  

 Vi taler her om et selvretfærdighedssamfund, hvor vi bliver hinandens  

 kontrollanter.
For skattelovgivningen gælder det særlige forhold, at borgeren bliver  

 udsat for omvendt bevisførelse.
Hvis skattemyndighederne mener, at en borger  

 har begået uregelmæssigheder i forhold til skattelovgivningen, er det  

 borgerens opgave at bevise, at dette ikke er tilfældet.
Skatteborgeren skal  

 da betale de skatter, myndighederne anslår, og ikke før borgeren kan bevise  

 sin uskyld, kan vedkommende få pengene tilbage.
Forhenværende skatteminister Anders Fogh Rasmussen (V) traf den  

 prisværdige beslutning, at hvis en skatteborger havde vundet en sag mod  

 skattemyndighederne, kunne myndighederne ikke anke sagen til  

 Landsskatteretten.
Hvis borgeren derimod tabte sagen, havde denne fortsat  

 mulighed for at anke sagen til Landsskatteretten.
Efter regeringsskiftet i  

 1993 har skiftende socialdemokratiske skatteministre ændret denne praksis, så  

 skattemyndighederne igen kan jage borgeren hele vejen op i Landsskatteretten.
 I betragtning af denne praksis med omvendt bevisbyrde og en kraftig  

 opprioritering af skattemyndighedernes jagt på borgerne er det ekstra  

 betænkeligt, at skattemyndighederne anvender anonyme kilder i deres arbejde  

 med sager mod befolkningen.
Der er ikke tale om et retssamfund med retssikkerhed for borgerne, hvis  

 myndighederne kan anvende anonyme kilder til at rejse sager mod disse, som  

 derefter er at betragte som skyldige, medmindre de kan bevise deres uskyld.  

 Hvis samme praksis blev overført til straffelovsområdet, ville de selvsamme  

 politikere, som støtter praksis på skatteområdet, rejse et protestbrøl mod en  

 sådan mangel på retssikkerhed for borgeren.
Det svarer til, at politiet kan  

 bruge anonyme tips til at rejse tiltale mod en borger for en  

 straffelovsovertrædelse, hvorefter borgeren må bevise sin uskyld! Det går  

 selvfølgelig ikke i et retssamfund med demokrati som grundsten.
Derfor må  

 anvendelsen af anonyme oplysninger i skattemyndighedernes arbejde også  

 bringes til ophør.
Den voksende tendens til anvendelse af anonyme oplysninger svækker i  

 princip og i praksis den enkelte borgers privatliv og retssikkerhed.  

 Myndighederne får således lovgivningen på sin side til at anvende omvendt  

 bevisførelse, og borgerne skal endda for egen regning bevise deres uskyld.  

 Samme myndighed må anvende anonyme tips til at anklage borgerne.
Det tenderer  

 imod justitsmord og er med til at tilskynde befolkningen til at lægge  

 forhindringer for medborgere og konkurrerende virksomheder, når der i  

 virkeligheden er tale om dyneløfteri, sociale forskelle, misundelse og hævn.  

 Om en del af henvendelserne siger T.
Gribsholt, inspektør i Told og Skat i  

 Århus, »De ligner nærmest forsøg på chikane«, jf. Århus  

 Stiftstidende 9. december 1995.
»Om stikkeri kan man sige meget ondt - men næppe nok«, siger  

 Gunner Visby Mogensen, lektor og forskningschef, jf.
Jyllands-Posten 26.  

 december 1995, og fortsætter med at advare: »Det er forargeligt og  

 farligt, når skattevæsenet går ind på den private løsnings princip frem for  

 den solidariske.
Det er privat at stikke naboen.
I stedet må incitamenterne  

 for sort arbejde fjernes . . .«.
Den tiltagende tendens til anvendelse af anonyme oplysninger kan betegnes  

 som en opløsningstendens, der viser, at danskernes medmenneskelige netværk er  

 gået itu.
Man har ikke længere noget at miste ved at melde naboen og dette  

 med myndighedernes tilskyndelse.
Det er vigtigt, at et samfund har områder,  

 der holdes fri for øvrighedens indblanding.
Et forbud mod brug af anonyme oplysninger er ikke ensbetydende med, at  

 borgere, som mener at have oplysninger af relevans for skattemyndighederne,  

 ikke kan videregive disse til skattemyndighederne.
Forbud mod anonymitet må  

 antages at bevirke, at der oftest kun videregives oplysninger i det tilfælde,  

 hvor oplysningerne er af reel betydning for lignings- og kontrolarbejdet.
 Endelig peger en almindelig modvilje mod offentlige myndigheders  

 anvendelse af anonyme kilder - og den dermed indirekte tilskyndelse for  

 befolkningen - hen imod at bringe en nuværende ordning på skatteområdet til  

 ophør.
Forslagsstillerne opfordrer regeringen til at bringe disse forhold til  

 ophør og frem for at symptombehandle hellere fjerne incitamenterne for sort  

 arbejde og socialt bedrageri.
Det drejer sig her om de høje skatter, viser en  

 rapport fra Udvalget om Personbeskatning 1992.
Danske undersøgelser, jf. »Forskning i den sorte sektor i Danmark  

 1980-92«, ved lektor og forskningschef Gunner Viby Mogensen, viser  

 entydigt, at befolkningen peger på det høje skattetryk - med vægt lagt på  

 personskatterne - som hovedårsag til vækst i de sorte aktiviteters omfang.
På  

 både efterspørgsels- og udbudssiden af de sorte markeder angives, at sparet  

 personskat og/eller moms m.v. giver et sort prisniveau langt under det  

 registrerede markeds priser - på de dominerende delmarkeder for  

 boligreparationer og serviceydelser typisk 40-60 pct. lavere.
Folketingets flertal og by- og amtsråd vedtager, hvor høje de danske  

 skatter og afgifter skal være.
Befolkningen har derfor kun indirekte  

 indflydelse på størrelsen af skatterne.
Argumentet om, at borgerne blot kan  

 vælge andre politikere ved næstfølgende valg, er selvfølgelig korrekt, men  

 ikke særlig operationelt.
Borgernes reaktion på politikernes forhøjelser af  

 skatter og afgifter er dels afmagt over for det politiske system, dels  

 yderligere gødning til den »have«, hvor ideer gror til nye måder at  

 undgå de høje skatter og afgifter på.
I en række lande har man indhentet erfaringer med, hvad der sker, når  

 skatter eller afgifter overstiger det niveau, befolkningen anser som værende  

 acceptabelt.
I USA, hvor der er fri bevægelighed mellem delstaterne, har man  

 erfaret, at såfremt de enkelte staters sales tax (moms i detailledet)  

 overstiger 10 pct., begynder befolkningen at spekulere i arrangementer på  

 tværs af delstatsgrænserne.
Hvis derimod skatten holdes på 6-8 pct., betaler  

 befolkningen uden at tænke på muligheder for at unddrage sig skatten.
I  

 midten af 1980'erne kom sales tax i Sydafrika op på 15 pct.
Erfaringen var  

 den samme som i USA.
Da først man fik en skat, der lå over 10 pct., begyndte  

 befolkningen at etablere arrangementer for at undgå skattebetaling.
Omkring  

 1990 kunne man nedsætte afgiften til 9 pct.
Reaktionen kom prompte i form af  

 ophør med kreative arrangementer.
Befolkningen har som udgangspunkt ikke noget imod at betale skatter og  

 afgifter, men der er en klar grænse for, hvad befolkningen anser for  

 rimeligt.
Den grænse er for mange år siden overskredet i Danmark.
Vi har  

 verdens højeste skatteniveau.
Der er ikke andre lande, hvor befolkningen har  

 en så voldsom sammensætning af skatter og afgifter eller så høje  

 procentsatser for de enkelte afgifter.
For en række skatter og afgifter er der en meget markant  

 »Laffer-effekt«.
Laffer-effekten beskriver det faktum, at når en  

 skat eller afgift når et bestemt niveau, stiger provenuet ikke længere ved  

 yderligere forhøjelser af beskatningsprocenten.
I Danmark har vi en række  

 skatter og afgifter, der befinder sig i dette område.
Det er således muligt at opnå det samme (eller måske større) provenu ved  

 en lavere skatte- eller afgiftsprocent.
Som de mest åbenlyse eksempler kan  

 nævnes registreringsafgiften på 180 pct. og topskatten, der fra og med 1996  

 udgør 15 pct.
Den typiske reaktion fra den danske befolkning, når skatter og afgifter  

 stiger, er ikke blot passivt at betale forhøjelsen, men derimod at udtænke  

 metoder til at unddrage sig beskatning.
Når det er blevet opgjort af  

 Skatteministeriet, at der i Danmark er et sort marked for over 40 mia. kr.,  

 så er løsningen på dette problem ikke at forhøje skatterne yderligere  

 eller drive mere intensiv klapjagt på skatteborgerne.
Folketinget og  

 Skatteministeriet bør i stedet lade sig inspirere af Laffer og finde skatter  

 og afgifter, hvor nedsættelse af procenten giver det samme provenu til det  

 offentlige, for derved at gøre sort handel mindre attraktiv.
Jo mere statsmagten »tvinger« befolkningen til at tænke  

 »sort«, jo flere netværk deltager befolkningen i, hvor gevinsten er  

 adgang til naturalier, vennetjenester, bytteri af faglige kvalifikationer  

 eller direkte kriminelle aktiviteter som f.eks. køb af hælervarer m.v.
På  

 Mors har man sat bytteri af faglige kvalifikationer i system med indførelsen  

 af såkaldte »Ø-janter«, hvormed man kan huske at bytte  

 vennetjenester.
Det er forslagsstillernes opfattelse, at der for sort arbejde og for  

 markedet for skatteunddragelse er behov for at stille spørgsmålet:  

 »Hvorfor drikker Jeppe . . .«, i stedet for at myndighederne med  

 politisk opbakning intensiverer jagten på borgernes overlevelseskamp mod  

 verdens højeste skatteniveau.
Folketingets beslutning herom har medført, at  

 titusind danskere hver dag begår ulovligheder blot for at få privatøkonomien  

 til at hænge sammen.
Det er nok muligt, at sort arbejde og anden  

 skatteunddragelse er en sport for enkelte borgere blot for at snyde systemet,  

 men for den absolutte hovedpart af skatteydere er der tale om simpel nødværge  

 mod en samfundsøkonomi, der tager for stor en del af borgernes lønindkomst.  

 Når borgere først får smag for det sorte marked og opdager, at skattetænkning  

 er den eneste form for intellektuel virksomhed i Danmark, der for alvor er  

 penge i, sættes der små og store snebolde i bevægelse.
Sneboldene driver  

 befolkningen ud i mere og mere sort adfærd, hvor den stifter bekendtskab med  

 hælervarer og kriminelt miljø. Der er derfor mere end skattemæssige grunde  

 til at stoppe denne udvikling.
Det danske samfund taber moralske værdier hver  

 eneste dag, hvor børn og unge vokser op i et miljø, hvor sort økonomi er en  

 del af hverdagen.
Løsningen på dette er ikke at ansætte 5.000-10.000  

 skattemedarbejdere til dyneløfteri og anden overvågning af befolkningens  

 adfærd.
Løsningen er at beslutte sig for at sætte en positiv hvid bølge i  

 gang, hvor befolkningen fravælger det sorte marked igen, fordi reducerede  

 skatter og afgifter ikke længere gør det sorte marked attraktivt.
 Forslagsstillerne opfordrer på denne baggrund regeringen til at tage de  

 nødvendige initiativer, herunder fremsætte lovforslag, til at bringe  

 skattemyndighedernes anvendelse af anonyme oplysninger til ophør.
 Omfanget, praksis i skatteforvaltningerne og det retlige grundlag m.v.  

 vedrørende anvendelse af anonyme oplysninger i skatteforvaltningerne er  

 tidligere rejst i form af spørgsmål efter Folketingets forretningsordens § 20  

 af Kim Behnke (FP), jf. spørgsmål nr. 1076, 1080 og 1081, folketingsåret  

 1995-96. Der henvises hertil og til skatteministerens svar i Folketingets  

 forhandlinger, side 3646 og 3647.
Forslagsstillerne har i anden sammenhæng argumenteret for anvendelsen af  

 anonyme vidner i forbindelse med narko- og/eller sager fra rocker- og  

 bandemiljøerne.
Forskellen på anvendelsen af anonyme vidner i disse sager og  

 anonyme oplysninger i skatteforvaltningen er særdeles stor.
I sager med anvendelse af anonyme vidner er der tale om arrangementer,  

 hvor det handler om hensynet til vidnets sikkerhed mod repressalier fra det  

 kriminelle miljø. I de sager ved politi og anklagemyndighed, hvem vidnet er.  

 Det er kun i forbindelse med retssager m.v., at vidnet optræder anonymt.
Der  

 er tale om sager, hvor sagens indhold er fremlagt i form af et anklageskrift,  

 og hvor det fortsat er anklagemyndighedens opgave at bevise, at den tiltalte  

 er skyldig.
I sager med anvendelse af anonyme tips er der derimod tale om, at  

 skattemyndighederne bruger det anonyme tip til at rette søgelyset mod en  

 bestemt skatteborger.
Giveren af det anonyme tip er ukendt for alle.  

 Skattemyndigheden bruger ikke tippet som »vidne« i sagen, men som  

 grundlag for sagen.
Skatteborgeren skal derefter bevise sin uskyld for at gå  

 fri.
 Det er derfor forslagsstillernes opfattelse, at et stop for anvendelse af  

 anonyme oplysninger i skattemyndighedernes arbejde er en nødvendig  

 opstramning af gældende lovgivning for at øge skatteborgernes retssikkerhed.
