Nr LSF 111 Forslag til Lov om ændring af lov om rettens pleje (Bevisfortegnelsen) Fremsat af Leif Hermann (SF) Lenger (SF) Ebba Strange (SF) Albrechtsen  

 (VS) Kinch-Jensen (VS) Elisabeth Bruun Olesen (VS) den 26. november 1986 Vedtaget ved tredjebehandling den 7. maj 1987 Lov nr 273 af 13/05/1987 § 1 I lov om rettens pleje, jf. lovbekendtgørelse nr. 567 af 1. september 1986, foretages følgende ændringer:
 1. § 835, 3. pkt., ophæves.
 2. I § 835 indsættes som stk. 2:
»Stk. 2. Statsadvokaten kan give forsvareren pålæg om ikke at videregive oplysninger om et vidnes bopæl til den tiltalte, såfremt statsadvokaten under domsforhandlingen agter at fremsætte begæring om rettens bestemmelse om, at denne oplysning ikke må meddeles tiltalte, jf. § 848, stk. 3. Afgørelsen kan af forsvareren indbringes for retten.« 3. I § 848 indsættes som stk. 3:
»Stk. 3. Retten kan på begæring bestemme, at et vidnes bopæl ikke må oplyses for tiltalte, såfremt afgørende hensyn til vidnets sikkerhed taler derfor og det må antages at være uden betydning for tiltaltes forsvar.« § 2 Loven træder i kraft ved bekendtgørelsen i Lovtidende.
Oprindeligt fremsat lovforslag Blad nr 263 § 1 I lov om rettens pleje, jf. lovbekendtgørelse nr. 567 af 1. september 1986, foretages følgende ændringer:
 I § 835 ophæves 3. PUNKTUM, og som nyt stykke indsættes:
»STK. 2. Når forsvareren har modtaget genpart af statsadvokatens bevisfortegnelse, kan han uanset pålæg efter § 745, stk. 4, eller § 748, stk. 6, orientere tiltalte om identiteten af de vidner, der er opført på bevisfortegnelsen, og om de forklaringer, de tidligere måtte have afgivet under sagen.
Orienteringen af tiltalte om indholdet af vidnernes tidligere forklaringer skal ske under iagttagelse af bestemmelsen i § 745, stk. 1, 3. pkt.« § 2 Loven træder i kraft ved bekendtgørelsen i Lovtidende.
BEMÆRKNINGER TIL LOVFORSLAGET Ved lov nr. 321 af 4. juni 1986 blev der ved en ændring af retsplejelovens § 848 gennemført et forbud mod anvendelse af anomyme vidner under domsforhandlingen i straffesager.
Der henvises til Folketingstidende 1985-86, forhandlingerne sp. 730, 1959, 11300 og 11570 samt tillæg A sp. 1035, tillæg B sp. 1565 og tillæg C sp. 737.
Ved samme lov blev det ved en tilføjelse til lovens § 835 bestemt, at der, samtidig med at der meddeles forsvareren genpart af statsadvokatens bevisfortegnelse, skal tilsendes tiltalte en genpart af bevisfortegnelsen.
Den sidstnævnte del af lovændringen har i den forløbne tid givet anledning til en betydelig kritik fra politiets side.
Formålet med bestemmelsen i § 835, 3. pkt., var at skabe fuldstændig sikkerhed for, at tiltalte inden domsforhandlingen får oplysning om identiteten af de vidner, der af anklagemyndigheden vil blive ført imod ham.
Dette vil nemlig være en forudsætning for, at tiltalte i samråd med forsvareren kan forberede sit forsvar og i den forbindelse tage stilling til, hvilke beviser han på sin side ønsker at fremføre, således at forsvareren kan aflevere sin bevisfortegnelse i overensstemmelse med reglerne i § 836.
Efter forslagsstillernes opfattelse er kritikken af den gennemførte tilføjelse til § 835 overdreven.
Det principielle sigte med lovændringen i juni 1986 var at forbyde anonymisering af vidner under domsforhandlingen i straffesager.
Dette blev som nævnt gennemført ved ændringen af § 848, og allerede denne ændring skulle i sig selv indebære, at vidnernes identitet skal fremgå af statsadvokatens bevisfortegnelse, og at tiltalte skal orienteres om bevisfortegnelsens indhold.
Da det er op til den enkelte forsvarer at afgøre, hvorledes tiltalte skal orienteres om bevisfortegnelsens indhold, ville orienteringen af tiltalte derfor selv uden den samtidige ændring af § 835 kunne ske ved, at forsvareren overlader tiltalte en kopi af bevisfortegnelsen.
Den selvstændige betydning af ændringen af § 835 ligger således i, dels at tiltalte efter denne bestemmelse har krav på i alle tilfælde at få en skriftlig orientering om, hvilke vidner anklagemyndigheden agter at føre imod ham, dels at forsvareren i tidsrummet fra bevisfortegnelsens modtagelse til domsforhandlingens begyndelse ikke gennem pålæg givet under efterforskningen i medfør af § 745, stk. 4, eller § 748, stk. 6, kan afskæres fra at orientere tiltalte om identiteten af anklagemyndighedens vidner.
For forslagsstillerne er det mindre væsentligt, om tiltalte i alle tilfælde skal have udleveret en genpart af statsadvokatens bevisfortegnelse, eller om det skal overlades til forsvareren at bestemme, hvorledes orienteringen af tiltalte skal ske.
For at imødekomme den kritik, bestemmelsen i § 835, 3. pkt., har givet anledning til, har forslagsstillerne derfor fundet det rigtigst at foreslå bestemmelsen ophævet, således at det ikke længere skal være en pligt for anklagemyndigheden at sende tiltalte en genpart af bevisfortegnelsen, men at det som før lovændringen skal være tilstrækkeligt, at den sendes til forsvareren.
For at udelukke fejlfortolkninger i anledning af bestemmelsens ophævelse må det imidlertid udtrykkeligt i loven fastslås, at forsvareren ikke kan afskæres fra at oplyse vidnernes identitet over for tiltalte.
Det foreslås derfor, at der som § 835, stk. 2, gennemføres en bestemmelse, som sikrer, at forsvareren, uanset hvilke pålæg der under efterforskningen er givet ham i medfør af § 745, stk. 3, eller § 748, stk. 6, fra det tidspunkt, da han har modtaget genpart af statsadvokatens bevisfortegnelse, kan orientere tiltalte om identiteten af de vidner, der er opført på bevisfortegnelsen, og om indholdet af de forklaringer, vidnerne tidligere måtte have afgivet under sagen.
Om orienteringen skal gives mundtligt eller skriftligt, vil som anført være overladt til forsvarerens afgørelse i de enkelte tilfælde.
Når det i den foreslåede bestemmelse præciseres, at orienteringen af tiltalte om vidnernes tidligere forklaringer skal ske under iagttagelse af bestemmelsen i § 745, stk. 1, 3. pkt., ligger der heri, at det som hidtil kræver politiets eller, jf. § 746, rettens tilladelse at udlevere politirapporter m.v. eller kopier heraf til tiltalte.
Regler om de såkaldte »forsvarerpålæg«, dvs. pålæg til  

 forsvareren om ikke at videregive til sigtede/ tiltalte oplysninger, som er omfattet af pålægget, findes kun i retsplejelovens kapitel 67, som vedrører efterforskningsstadiet.
Det er fast antaget, at sådanne pålæg bortfalder senest ved domsforhandlingens begyndelse, men at de kan bortfalde eller begæres ophævet på et tidligere tidspunkt, nemlig når hensynet til efterforskningen ikke længere gør det nødvendigt, at de opretholdes.
Det kan derfor meget vel tænkes, at grundlaget for et sådant forsvarerpålæg er bortfaldet på et tidspunkt, der ligger forud for forsvarerens modtagelse af anklagemyndighedens bevisfortegnelse.
Det er naturligvis ikke hensigten med den som § 835, stk. 2, foreslåede bestemmelse at forringe forsvarerens og tiltaltes retsstilling på dette punkt, og bestemmelsen angiver således alene det seneste tidspunkt for bortfald af pålæg til forsvareren om hemmeligholdelse for tiltalte af vidnernes identitet og tidligere forklaringer.
Det må endelig præciseres, at der ikke med den foreslåede bestemmelse tages stilling til, på hvilket stadium af sagen andre forsvarerpålæg bortfalder eller kan kræves ophævet.
Det ligger som hidtil fast, at dette sker senest ved domsforhandlingens begyndelse, men efter omstændighederne på et tidligere tidspunkt, der ikke nødvendigvis er sammenfaldende med tidspunktet for forsvarerens modtagelse af anklagemyndighedens bevisfortegnelse.
