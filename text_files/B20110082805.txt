Kapitel 1   Ordningens indhold Kapitel 2   Definitioner Kapitel 3   Myndigheder og kontrol Kapitel 4   Ansøgning om tilskud Kapitel 5   Betingelser for tilskud Kapitel 6   Udbetaling af tilskud Kapitel 7   Ændringer og underretningspligt Kapitel 8   Bortfald og tilbagebetaling af tilskud Kapitel 10   Straffebestemmelser Kapitel 11   Ikrafttrædelse Bekendtgørelse om tilskud til uddeling af frugt- og grøntsagsprodukter til børn på undervisningsinstitutioner1) I medfør af § 1, stk. 1-5, § 4, stk.1 og 5, § 5 a og § 24 i lov om administration af det Europæiske Fællesskabs forordninger om ordninger under Den Fælles Landbrugspolitik finansieret af Den Europæiske Garantifond for Landbruget m.v. (landbrugsstøtteloven), jf. lovbekendtgørelse nr. 445 af 23. april 2010 fastsættes:
Kapitel 1 Ordningens indhold § 1. Ministeriet for Fødevarer, Landbrug og fiskeri kan inden for de af EU afsatte rammer give tilsagn om tilskud til uddeling af frugt og grønt til børn på undervisningsinstitutioner inden for rammerne af en skolefrugtordning i forbindelse med den Europæiske Unions markedsordning for frugt og grønt.
Kapitel 2 Definitioner § 2. Ved en skolefrugtordning forstås i denne bekendtgørelse en ordning, der indebærer, at elever på en given skole tilbydes frugt og grønt på undervisningsdage i minimum 60 sammenhængende dage.
 Stk. 2. Ved en skole forstås en undervisningsinstitution, hvor der undervises i overensstemmelse med den danske folkeskolelov og indenfor klassetrin 0.-10. klasse eller på tilsvarende niveau.
 Stk. 3. Ved en undervisningsdag forstås en dag, hvor der foretages aktiv, skemalagt undervisning, og hvor der er mødepligt for eleverne.
Stk. 4. Ved en ledsageforanstaltning forstås et tiltag, der skal fremme elevernes viden om ernæring, sundhed og om frugt og grønt eksempelvis ved læsning og drøftelse af undervisningsmateriale.
FødevareErhverv stiller ledsageforanstaltninger til rådighed.
Kapitel 3 Myndigheder og kontrol § 3. FødevareErhverv foretager kontrol i forbindelse med administrationen af ordningen efter denne bekendtgørelse.
 Stk. 2. Plantedirektoratet forestår den fysiske kontrol og den efterfølgende regnskabskontrol.
 Stk. 3. Det påhviler tilsagnshaverne eller den berørte skole at yde den nødvendige bistand ved kontroleftersyn.
 Stk. 4. Til brug for kontrollen indhentes oplysninger fra andre myndigheder i fornødent omfang.
Kapitel 4 Ansøgning om tilskud § 4. Følgende kan søge om tilskud:
a) Undervisningsinstitutioner hvor der undervises i overensstemmelse med den danske folkeskolelov og indenfor klassetrin 0.-10. klasse eller tilsvarende niveau.
Skolefritidsordninger kan ikke søge om tilskud.
 b) Kommuner kan søge om tilskud til skolefrugtordninger på skoler i kommunen.
 c) Leverandører og/eller distributører af frugt og grønt som skolefrugt til skoler med en skolefrugtordning.
 d) Organisationer bag skolefrugtordninger kombineret med beslægtede tiltag eller med effektmåling.
 Stk. 2. Ansøgere som omhandlet i litra b, c og d er forpligtet til at registrere navn og adresse på undervisningsinstitutionerne eller eventuelt undervisningsmyndighederne og de mængder af produkter, der er blevet solgt eller leveret til undervisningsinstitutionerne eller undervisningsmyndighederne.
 § 5. Ansøgning om tilsagn og ansøgning om udbetaling af tilskud indgives på et særligt skema, der fås ved henvendelse til FødevareErhverv eller via FødevareErhvervs hjemmeside.
Stk. 2. Korrekt udfyldt ansøgning om tilsagn skal indsendes til FødevareErhverv inden ansøgningsfristernes udløb fastlagt af FødevareErhverv.
Ansøgningsfristerne offentliggøres på www.skolefrugt.dk.
Stk. 3. Ansøgning om tilskud indgives løbende og dækker 60 dages uddeling.
Indsender en tilsagnshaver flere ansøgninger om udbetaling af tilskud, kan tilsagnshavers sidste ansøgning i tilsagnsperioden dække mindre end 60 dage.
 Stk. 4. FødevareErhverv yder ikke tilskud til de i § 9 nævnte produkter, som en skole uddeler, uden at der foreligger tilsagn om tilskud fra FødevareErhverv ved uddelingsperiodens begyndelse.
 § 6. FødevareErhverv træffer afgørelse om fordeling af tilskud efter ansøgningsfristen for ansøgning om tilsagn er udløbet.
Stk. 2. Op til 65 % af tilsagnspuljen fordeles ved første ansøgningsrunde med virkning fra 1. august.
Ubrugte midler fra første ansøgningsrunde genfordeles sammen med resten af tilsagnspuljen ved senere ansøgningsrunder.
 Stk. 3. Hvis der samlet er ansøgt om tilsagn om tilskud for en større beløb end den af EU afsatte ramme, jf. § 1 træffes afgørelse om tilsagn på grundlag af en prioritering af ansøgningerne i følgende rækkefølge jf. dog § 7:
 1) Der gives prioritet til ansøgninger for skoler, der ikke tidligere har modtaget EU-tilskud under skolefrugtordningen.
 2) Der gives prioritet til ansøgninger for skoler med en stor andel af elever fra familier på overførselsindkomst på den berørte skole.
 3) Der gives prioritet til ansøgninger for skoler med en høj dækningsgrad for deltagende elever på 0.-6.klassetrin på den berørte skole.
Stk. 4. I tilfælde af at tilskuddet fra EU reduceres, kan FødevareErhverv reducere i allerede bevilligede tilsagn.
Tilsagnene vil blive reduceret forholdsmæssigt.
§ 7. Uanset § 6 stk. 3 og 4 kan op til 10 % af den samlede tilsagnspulje tildeles skolefrugtordninger, med planlagt effektmåling af øget indtag af frugt og grønt.
Skolefrugtordninger med effektmåling skal overholde alle øvrige betingelser i §§ 8 og 9.
 Stk. 2. Klasser, der deltager i andre ordninger med fokus på ernæring, motion og sund levevis, kan også opnå tilsagt efter stk. 1. Prioritet gives dog til ansøgninger med effektmåling.
 Stk. 3. Ansøgninger efter stk. 1 skal omfatte mindst fire skoler og skal indgives af organisationen ansvarlig for initiativet.
 Stk. 4. FødevareErhverv vurderer på baggrund af den enkelte ansøgning, om der kan opnås tilsagn efter stk. 1.
Kapitel 5 Betingelser for tilskud § 8. Tilsagn om tilskud er betinget af, at følgende betingelser opfyldes:
 1) Uddelingsperioden skal dække alle undervisningsdage i mindst 60 sammenhængende undervisningsdage i perioden 1. august til 30. juli.
 2) Tilsagn kan ikke overføres til kommende skoleår eller anvendes med tilbagevirkende kraft.
3) Skolen skal hænge en plakat op ved hovedindgangen eller bruge et internet-banner på sin hjemmeside, der oplyser, at skolen deltager i ordningen.
FødevareErhverv stiller plakat og banner til rådighed.
 4) Ansøger skal sikre, at ansøgningen om tilskud og tilhørende originale regnskabsbilag holdes tilgængelige i mindst 5 år fra datoen for udbetaling af tilskud.
§ 9. Der ydes tilskud til frisk, uforarbejdet frugt og grønt.
Produkterne kan dog tilberedes eller købes tilberedte, såfremt de lever op til kravene under Fødevarestyrelsens nøglehulsmærke for frugt og grønt.
 Stk. 2. Der ydes ikke tilskud til oliven, nødder og kartofler, majs eller produkter udelukket af den til en hver tid gældende EU forordning.
Kapitel 6 Udbetaling af tilskud § 10. Udbetaling af tilskud er betinget af, at følgende betingelser opfyldes:
 1) Alle ansøgte udgifter for årets skolefrugtordning er afholdt og dokumenterbare.
 2) De i §§ 8 og 9 anførte betingelser er opfyldt.
 § 11. Det maksimale tilskud til uddeling er på 50 % af udgifterne, dog højst 1,25 kr. pr. elev pr. undervisningsdag.
 Stk. 2. Leveres produkterne gratis til skolen kan de i § 4 stk. 1 litra b-d nævnte tilsagnshavere ansøge om det i stk. 1 nævnte maksimumbeløb pr. elev pr. undervisningsdag.
 Stk. 3. Tilskuddet kan ikke overstige det seneste godkendte tilsagn.
 Stk. 4. Der ydes ikke tilskud til moms.
 Stk. 5. Udbetaling af tilskud sker til ansøgers Nem Konto.
 § 12. FødevareErhverv eller Plantedirektoratet kan forlange rigtigheden af oplysninger, der skal danne grundlag for udbetaling af tilskud, bekræftet af den kommunale revisor, af statsautoriseret revisor eller af registreret revisor.
Kapitel 7 Ændringer og underretningspligt § 13. Ændringer i ansøgningen, efter tilsagnet er givet, kan godkendes af FødevareErhverv på betingelse af, at ændringen efter FødevareErhvervs vurdering er i overensstemmelse med ordningens formål og inden for ordningens rammer som fastsat af EU.
Anmodning om ændring af en ansøgning skal godkendes af FødevareErhverv, inden ændringen iværksættes.
§ 14. Tilsagnshaver er forpligtet til uden ugrundet ophold skriftligt at give FødevareErhverv meddelelse om forhold, der kan medføre, at betingelserne for udbetaling af hele eller dele af tilskuddet er bortfaldet, og derfor ikke skal udbetales, eller som fører til, at allerede udbetalte tilskud skal tilbagebetales.
Dette gælder også, hvis tilsagnet ikke anvendes.
Kapitel 8 Bortfald og tilbagebetaling af tilskud § 15. Tilsagn om tilskud bortfalder hvis:
 1) Ansøger har afgivet urigtige oplysninger eller vildledende oplysninger eller har fortiet oplysninger af betydning for sagens afgørelse.
 2) Ansøger eller skole, hvis skolen ikke er ansøger, undlader at yde den fornødne vejledning og hjælp ved gennemførelse af den i kapitel 3 nævnte kontrol, eller undlader at udlevere regnskaber, betalingsbeviser mv., som er nødvendige for gennemførelsen af kontrollen.
 3) Underretningspligten ikke er opfyldt jf. §§ 13 og 14.
 4) Betingelserne for støtte ikke er opfyldt jf. §§ 8 og 9.
Stk. 2. I de i stk. 1 nævnte tilfælde træffer FødevareErhverv afgørelse om tilbagebetaling af støtte.
Ved opgørelsen af tilbagebetalingskravet tillægges der renter.
Rentetillægget beregnes fra tidspunktet for meddelelse af tilbagebetalingskravet til betaling sker og med den i lov om renter ved forsinket betaling (Renteloven) fastsatte referencesats med tillæg.
Rentetillægget udgør dog mindst 50 kr.
Kapitel 10 Straffebestemmelser § 16. Overtrædelse af § 3, stk. 3 i forbindelse med den i § 3, stk. 2 omhandlede kontrol, straffes med bøde.
 Stk. 2. Der kan pålægges selskaber m.v.(juridiske personer) strafansvar efter reglerne i straffelovens 5. kapitel.
Kapitel 11 Ikrafttrædelse § 17. Bekendtgørelsen træder i kraft den 7. juli 2011.
Stk. 2. Bekendtgørelse nr. 888 af 7. juli 2010 om tilskud til uddeling af frugt- og grøntsagsprodukter til børn på undervisningsinstitutioner ophæves.
Bekendtgørelsen finder dog fortsat anvendelse for tilsagn om tilskud, der er meddelt inden den 30. maj 2011.
