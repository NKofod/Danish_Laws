EØS, Forordning 1408/71, artikel 71, helt arbejdsløs, atypisk grænsearbejder, jf.
Miethe-dom, bopæl i Sverige Ankenævnet har behandlet Deres klage på møde den 24. maj 2007.
Nævnet traf denne A F G Ø R E L S E Ankenævnet anser Dem for omfattet af begrebet andre arbejdstagere end grænsearbejdere i artikel 71, stk. 1, litra b i forordning (EØF) 1408/71 som defineret i EF-Domstolens dom i Sag 1/85 (Miethe-dommen).
 Uanset at De ikke havde bopæl i Danmark i Deres ledighedsperiode, havde De ret til at stille Dem til rådighed for Arbejdsformidlingen i Danmark, samt ret til i ledighedsperioden at få udbetalt danske dagpenge efter de i Danmark gældende regler, såfremt De opfyldte de almindelige betingelser herfor.
 Ankenævnet ændrer således Arbejdsdirektoratets afgørelse af den 1. februar 2006.
B E G R U N D E L S E Ankenævnet har lagt til grund, at  De er dansk statsborger,  De siden 2001 har boet i Malmö, men før det ellers kun har boet i Danmark,  De har været forsikret i Sverige i perioden fra 1. august 2003 til 31. marts 2004,  De har oplyst, at De i perioden fra august 1989 til august 2003 arbejdede for XX A/S,  på fuld tid, at De i perioden 15. marts 2004 til 1. juli 2005 arbejdede fuld tid for YY A/S, , og at De i perioden fra 4. juli 2005 og frem var ansat hos ZZ,  De har således alene haft arbejdsforhold i Danmark, men aldrig i Sverige,  det af Deres ansættelsesbrev fra ZZ af 1. juli 2005 fremgik, at De var ansat som timelønnet uudannet portør med tiltrædelse den 4. juli 2005, den ugentlige arbejdstid var variabel og uden garanteret timeantal.
De havde ikke noget opsigelsesvarsel, og kunne stoppe fra dag til dag,  der vedrørende Deres ansættelse på ZZ for perioden september og oktober måned 2005 forelå en fast vagtplan, ifølge hvilken De skulle møde hver dag mandag til fredag med en arbejdstid fra kl. 6.30 til kl. 14.54,  De pendler hver dag mellem Malmö og København, på grund af arbejde eller familie og vennebesøg, og  Deres familie bor i Danmark.
Grænsearbejder eller anden arbejdstager end grænsearbejdere ifølge Rådets forordning 1408/71 Ankenævnet har lagt vægt på, at De, mens De arbejdede i Danmark, tog hjem til Sverige mindst én gang om ugen.
Ankenævnet finder derfor, at De ved ledighedens indtræden var omfattet af definitionen grænsearbejder i artikel 1, litra b i forordning 1408/71. Som en konsekvens heraf var De derfor som udgangspunkt ikke at anse for anden arbejdstager end grænsearbejder.
 Ved ansættelsen på ZZ, arbejdede De uden opsigelse, hvilket betød at De i princippet fratrådte hver gang De forlod arbejdspladsen, medmindre der forelå en arbejds- eller vagtplan for hvornår De skulle møde næste gang.
 Ved brev af 12. oktober 2005 fra ZZ, er der fremlagt dokumentation for, at der for september og oktober måned 2005 forelå en fast vagtplan, hvorefter De skulle møde hver dag mandag til fredag med en arbejdstid fra kl. 6.30 til kl. 14.54, der kan således for de 2 måneder ikke være tale om, at De kan betragtes som helt arbejdsløs.
 For øvrige måneder udover september og oktober 2005, var De som udgangspunkt at betragte som helt arbejdsløs grænsearbejder, og De var derfor berettiget til at modtage dagpenge i Deres bopælsland Sverige, men ikke fra Danmark, jf. artikel 71, stk. 1, litra a, nr. ii i forordningen 1408/71.
Anden arbejdstager end grænsearbejdere ifølge EF-Domstolens Miethe-dom Med hensyn til Deres tilhørsforhold til Danmark er det spørgsmålet, om De skal betragtes som en anden arbejdstager end grænsearbejdere i henhold til EF-Domstolens dom af den 12. juni 1986 i sag 1/85, Horst Miethe mod Bundesanstalt für Arbeit (Miethe-dommen  refereret under Regler).
Der skal således foretages en vurdering af, om De på det tidspunkt, hvor De anmodede om dagpenge, selvom De havde bopæl i Sverige, undtagelsesvis havde - og fortsat har - opretholdt en personlig og faglig tilknytning af en sådan art til Danmark, at De må antages at have størst mulighed for på ny at opnå beskæftigelse i Danmark i forhold til i Sverige.
Under disse omstændigheder vil De være at anse for omfattet af begrebet andre arbejdstagere end grænsearbejdere i artikel 71 stk. 1, litra b (atypisk grænsearbejder), jf.
Miethe-dommens præmis 18. Det er de danske retsinstanser (herunder Arbejdsmarkedets Ankenævn), der har kompetencen til at foretage ovennævnte vurdering, jf.
Miethe-dommens præmis 19.
 Personlig tilknytning:
Nævnet har lagt vægt på, at De havde Deres familie og vennekreds i Danmark som De ugentlig besøgte og havde løbende kontakt med, i forbindelse med fritidsaktiviteter og øvrige besøg.
På den baggrund finder nævnet, uanset, at De bor sammen med en svensk kæreste i Sverige, at Deres personlige tilknytning til familie og venner i Danmark var større end Deres personlige tilknytning til Sverige.
 Faglig tilknytning:
Nævnet har lagt vægt på, at De udelukkende har haft beskæftigelse i Danmark.
På denne baggrund finder nævnet ikke, at De ved ledighedens indtræden havde større muligheder for at opnå beskæftigelse i Sverige end i Danmark.
 Med henvisning til Deres personlige og faglige baggrund finder nævnet, at De ved ledighedens indtræden havde - og efterfølgende har - opretholdt en personlig og faglig tilknytning af en sådan art til Danmark, at De må antages at have størst mulighed for på ny at opnå beskæftigelse i Danmark.
 Efter nævnets opfattelse har De således samlet set opretholdt en sådan personlig og faglig tilknytning til Danmark, som er nødvendig for at De kan anses for at være en anden arbejdstager end grænsearbejder i medfør af principperne i Miethe-dommen, og De er således omfattet af artikel 71, stk. 1, litra b i forordning 1408/71.
R E G L E R Ankenævnet henviser til  Artikel 1, litra b samt artikel 71, stk. 1, litra a, ii) og litra b, i) og ii), i Rådets forordning (EØF) nr. 1408/71 om anvendelse af de sociale sikringsordninger på arbejdstagere, selvstændige erhvervsdrivende og deres familiemedlemmer, der flytter inden for Fællesskabet,  Artikel 84, i Forordning (EØF) nr. 574/72 af den 21. marts 1972 om regler til gennemførelse af forordning (EØF) nr. 1408/71 om anvendelse af de sociale sikringsordninger på arbejdstagere, selvstændige erhvervsdrivende og deres familiemedlemmer, som flytter inden for Fællesskabet (Gennemførelsesforordni ngen),  EF-Domstolens dom af den 12. juni 1986 i sag 1/85, Horst Miethe mod Bundesanstalt für Arbeit, Samlingen 1986, side 1837-1852 (Miethe-dommen), særligt præmisserne 16-19,  § 62, 1. punkt, i lov om arbejdsløshedsforsikring m.v., jf. lovbekendtgørelse nr. 708 af 13. august 2003, og  § 3, og § 4, i Arbejdsdirektoratets bekendtgørelse nr. 516 af 17. juni 2003 om rådighed.
B E M Æ R K N I N G E R T I L D E R E S K L A G E De har i Deres klage anført, at der er nye oplysninger i Deres sag, at De aldrig har haft arbejde i Sverige, men på de datoer direktoratet henviser til har arbejdet for XX A/S, og at afslaget på at De kunne få supplerende dagpenge var ubegrundet/fejlagtigt.
 Hertil skal ankenævnet bemærke, at nævnet har lagt til grund, at De ikke har arbejdet andre steder end i Danmark, og at dette fremgår af Deres redegørelse om tilknytning til Danmark, fremsendt den 13. september 2005 til Deres a-kasse, og af Deres svar af 7. november 2005 på direktoratets spørgsmål.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra direktoratet samt sekretariatets brev af 31. oktober 2006 og IFM arbetslöshetskassas e-mail af 30. marts 2007.
På ankenævnets vegne De kan læse om afgørelsens retlige grundlag på de følgende sider.
 Kopi til:
A-kassen, Arbejdsdirektoratet Regler Lov om arbejdsløshedsforsikring mv., jf. lovbekendtgørelse nr. 708 af 13. august 2003 og lovbekendtgørelse nr. 874 af 11. september 2005 § 62. Der kan kun udbetales dagpenge til et medlem, som står til rådighed for arbejdsmarkedet.
 Arbejdsdirektoratets bekendtgørelse nr. 516 af 17. juni 2003 om rådighed:
Kapitel 1 Område og begreber mv.
 § 3. Et ledigt medlem kan kun få dagpenge, hvis medlemmet står til rådighed for arbejdsmarkedet.
Kapitel 2 Generelle rådighedsbetingelser Bopæl og ophold § 4. Et medlem skal have bopæl og opholde sig i Danmark.
Se dog forordning (EØF) nr. 1408/71, artikel 71 a, i, og 71 b, ii.
Rådets forordning (EØF) nr. 1408/71 af 14. juni 1971 om anvendelse af de sociale sikringsordninger på arbejdstagere, selvstændige erhvervsdrivende og deres familiemedlemmer, der flytter inden for Fællesskabet AFSNIT I ALMINDELIGE BESTEMMELSER Artikel 1 Definitioner I denne forordning:
[] b) betyder udtrykket "grænsearbejder" enhver arbejdstager eller selvstændig erhvervsdrivende, som udøver sin erhvervsmæssige virksomhed på en medlemsstats område, men er bosat på en anden medlemsstats område, hvortil han som hovedregel vender tilbage hver dag eller mindst en gang om ugen; en grænsearbejder, som af det foretagende, til hvilket han normalt er knyttet, udsendes til den samme medlemsstats eller til en anden medlemsstats område, eller som præsterer en tjenesteydelse på samme medlemsstats eller på en anden medlemsstats område, anses dog fortsat som grænsearbejder i et tidsrum af højst fire måneder, selv om han i denne periode ikke hver dag eller mindst én gang om ugen kan vende tilbage til sit bopælssted AFSNIT III SÆRLIGE BESTEMMELSER OM DE ENKELTE ARTER AF YDELSER KAPITEL 6 ARBEJDSLØSHED Afdeling 3 Arbejdsløse, som under deres seneste beskæftigelse var bosat i en anden medlemsstat end den kompetente stat Artikel 71 Rådets forordning (EØF) nr. 574/72 af 21. marts 1972 om regler til gennemførelse af forordning (EØF) nr. 1408/71 om anvendelse af de sociale sikringsordninger på arbejdstagere, selvstændige erhvervsdrivende og deres familiemedlemmer, som flytter inden for Fællesskabet KAPITEL 6 YDELSER VED ARBEJDSLØSHED Gennemførelse af forordningens artikel 71 Artikel 84 Arbejdsløse arbejdstagere, som under deres seneste beskæftigelse var bosat i en anden medlemsstat end den kompetente stat 1) I de i forordningens artikel 71, stk. 1, litra a), nr. ii) og b), nr. ii), første punkt, omhandlede tilfælde anses bopælsstedets institution for den kompetente institution, for så vidt angår anvendelsen af bestemmelserne i gennemførelsesforordningens artikel 80.
 Anvendelsen af bestemmelserne i forordningens artikel 71, stk. 1, litra b), nr. ii), er betinget af, at den arbejdsløse arbejdstager - foruden den i gennemførelsesforordningens artikel 80 omhandlede attest - for institutionen på sit bopælssted fremlægger attest fra institutionen i den medlemsstat, af hvis lovgivning han senest har været omfattet, om, at han ikke har ret til ydelser efter forordningens artikel 69.
3) Med henblik på anvendelsen af bestemmelserne i forordningens artikel 71, stk. 2, afkræver bopælsstedets institution den kompetente institution alle oplysninger vedrørende den arbejdsløse arbejdstagers rettigheder over for den sidstnævnte institution EF-Domstolens dom af den 12. juni 1986 i sag 1/85, Horst Miethe mod Bundesanstalt für Arbeit, Samlingen 1986, side 1837-1852 (Miethe-dommen):
Miethe var tysk statsborger, uddannet i Tyskland og havde udelukkende arbejdet og boet i Tyskland.
Miethe var fra november 1975 ansat som handelsagent for et tysk firma.
Under ansættelsen flyttede han i november 1976 fra Tyskland til Belgien.
Han vendte tilbage til Belgien hver dag.
Flytningen skyldtes alene, at hans børn, der gik på en belgisk kostskole, herefter dagligt kunne nå til kostskolen fra forældrenes bolig.
Miethe havde et kontor hos sin svigermor i Tyskland, hvor han også kunne overnatte.
Det benyttede han sig af regelmæssigt en til to gange om ugen - også efter at han var blevet arbejdsløs i slutningen af september 1979. Miethe meldte sig ledig på arbejdsformidlingen i Tyskland og ansøgte der om arbejdsløshedsunderstøttelse, hvilket blev afslået af de tyske myndigheder.
 Domstolen fastslog, at artikel 71, stk. 1, litra a), ii) i forordning (EØF) nr. 1408/71, skal fortolkes således, at en grænsearbejder, der er helt arbejdsløs, og som er omfattet af denne bestemmelse, kun har krav på ydelser fra bopælsstaten, selv om pågældende opfylder betingelserne for ret til ydelser i den tidligere beskæftigelsesstat.
 En grænsearbejder, der er helt arbejdsløs, men som har opretholdt en personlig og faglig tilknytning til den tidligere beskæftigelsesstat af en sådan art, der gør, at pågældende må antages at have størst mulighed for på ny at få beskæftigelse dér, skal anses for omfattet af begrebet andre arbejdstagere end grænsearbejdere (atypisk grænsearbejder).
Ifølge dommen tilkommer det den nationale retsinstans at afgøre, om en grænsearbejder er en atypisk grænsearbejder.
Dommens vigtigste præmisser gengives nedenfor:
