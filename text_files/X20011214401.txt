Beskatning af arbejdsgiverbetalt  

 zoneterapi Spørgsmål Vil en forsøgsordning, hvor de ansatte i  

 virksomhedens hovedkontor får gratis zoneterapibehandling i forbindelse  

 med forebyggelse og behandling af arbejdsrelaterede lidelser, være uden  

 skattemæssige konsekvenser for medarbejderne? Svar Ja, se sagsfremstilling og begrundelse.
Sagsfremstilling og begrundelse Virksomheden påtænker, at  

 iværksætte en forsøgsordning af en varighed på  

 foreløbig 6 måneder, hvor de ansatte i hovedkontoret får  

 mulighed for at få gratis zoneterapibehandling til forebyggelse og  

 behandling af arbejdsrelaterede skader (lidelser).
Behandlingen vil foregå på en dertil indrettet  

 klinik, der er beliggende på arbejdspladsen.
Virksomheden vil afholde  

 samtlige udgifter til klinikken, herunder løn til zoneterapeuten, som  

 udgør 200 kr. pr. behandlingstime.
I forsøgsperioden kan hver enkelt ansat maksimalt  

 modtage 5-10 behandlinger.
Behandlingen foretages ikke i arbejdstiden, da den  

 tid, der bruges til behandling, fratrækkes i den  ansattes  

 flex-skema.
Virksomheden har oplyst, at det er en forudsætning  

 for påbegyndelse af denne ordning, at den kan gennemføres uden  

 skattemæssige konsekvenser for den enkelte ansatte.
Virksomheden mener  

 ikke, at der skal ske beskatning efter ligningslovens § 16,  idet  

 zoneterapibehandlingen er omfattet af ligningslovens § 16, stk. 3, 3.  

 pkt.
 Told- og Skattestyrelsens indstilling:
 Efter statsskattelovens (SL) § 4 skal der ske  

 beskatning af den skattepligtiges samlede årsindtægter, hvad  

 enten de består i penge eller formuegoder af pengeværdi.  

 Bestemmelsen opregner eksempler på skattepligtige ydelser, og det  

 nævnes bl.a., at der er skattepligt af vederlagsfri benyttelse af  

 andres rørlige eller urørlige gods, samt af naturalydelser.
 Statsskattelovens bestemmelser betyder for det  

 første, at alle former for indkomst er skattepligtig, medmindre  

 skattefriheden direkte er fastslået i lovgivningen.
 Statsskatteloven har for det andet det grundlæggende  

 princip, at det er uden betydning for den skattemæssige behandling, om  

 indkomsten fremtræder i form af kontanter eller i form af  

 naturalier.
Efter ligningslovens (LL) § 16, stk. 1, skal der ved  

 opgørelsen af den skattepligtige indkomst medregnes vederlag i form af  

 formuegoder af pengeværdi, sparet privatforbrug og værdien af hel  

 eller delvis vederlagsfri benyttelse af andres formuegoder, jf.
SL §§ 4-6,  

 når tilskuddet eller godet modtages som led i et  

 ansættelsesforhold eller som led i en aftale om ydelse af personligt  

 arbejde i øvrigt.
 Efter ligningslovens § 16, stk. 3, skal den skattepligtige  

 værdi fastsættes til den værdi, som det må antages at  

 koste den skattepligtige at erhverve godet i fri handel.
 De goder, som arbejdsgiveren i overvejende grad har ydet  

 af hensyn til den ansattes arbejde, beskattes kun, hvis den samlede  

 værdi af disse goder overstiger et grundbeløb på 3.000 kr.  

 I 2001 er grundbeløbet reguleret til 4.400 kr.
Udgifter til behandlinger, hvad enten det er en  

 hofteoperation, en tandlægebehandling eller en zoneterapibehandling, er  

 som udgangspunkt private udgifter.
Hvis disse udgifter bliver betalt af  

 arbejdsgiveren, er den ansatte skattepligtig af værdien jf.
SL § 4, jf.  

 LL § 16. Det er kun i de tilfælde, hvor der er skabt særskilt  

 lovhjemmel som fx om arbejdsgiverbetalt alkoholafvænning jf.  

 ligningslovens § 30, at den ansatte ikke skal beskattes.
 Desuden vil  arbejdsgiverbetalte udgifter til forebyggelse  

 eller behandling af arbejdsrelaterede skader  - under forudsætning af,  

  at der er tale om enten forebyggelse af arbejdsrelaterede skader eller  

 behandling af konkrete skader, der uomtvisteligt er forårsaget af  

 arbejdet - være skattefri.
Af lovforslag (L 149) om alkoholafvænning fremsat  

 den 17/12 1998 fremgår følgende af bemærkningerne til  

 lovforslaget.
Under almindelige bemærkninger:
 "3. Arbejdsrelaterede skader m.v.
Udgifter, der afholdes af arbejdsgiveren til forebyggelse  

 eller behandling af arbejdsrelaterede skader eller sygdomme, er ikke  

 skattepligtige for den ansatte.
Det drejer sig om bl.a. om de  

 sundhedsudgifter, der relaterer sig til til den lovpligtige  

 arbejdsskadeforsikring og til bedriftssundhedstjeneste.
Men også f.eks.  

 udgift til en fysioterapeuts instruktion af den ansatte i korrekt  

 arbejdsstilling må anses for  udgift til forebyggelse af  

 arbejdsrelaterede skader og sygdomme.
Også f.eks. betaling for  

 behandling på et privathospital vil være skattefri, hvis der er  

 tale om en behandling af en skade, der er påført den ansatte  

 under arbejdets udførelse.
Ligeledes er udgift til krisehjælp  

 hos psykolog som følge af hændelser på arbejdspladsen  

 skattefri." Virksomhedens tilbud om zoneterapibehandling vil  

 gælde alle ansatte i hovedkontoret, de ansatte skal gå til  

 behandling udenfor arbejdstiden og det er en betingelse, at deres  

 ønske om behandling skyldes forebyggelse eller behandling af en  

 arbejdsrelateret skade.
Det er derfor Told- og Skattestyrelsens indstilling,  

 at behandlingerne vil være skattefri for de ansatte.
I relation til bagatelgrænsen i ligningsloven § 16,  

 stk. 3, skal Told- og Skattestyrelsen bemærke, at forebyggelse eller  

 behandling af arbejdsrelaterede skader ikke er omfattet af  

 bagatelgrænsen, da der er tale om et gode, som ikke skal beskattes.
Der  

 henvises til Ligningsvejledningen, afsnit A.B.1.9.1 om  

 bagatelgrænsen.
 Told- og Skattestyrelsen skal for så vidt  

 angår arbejdsgiverbetalt forebyggelse og behandling af  

 ikke-arbejdsrelaterede skader vejledende udtale, at sådanne  

 behandlinger  vil være skattepligtige for de ansatte.
 Det skyldes, at der efter Told- og Skattestyrelsens  

 opfattelse er tale om, at de ansatte får betalt private udgifter af  

 arbejdsgiveren, som skal beskattes efter SL § 4.
 Told- og Skattestyrelsen finder endvidere ikke, at  

 forebyggelse eller behandling af ikke-arbejdsrelaterede skader er omfattet af  

 bagatelgrænsen i ligningslovens § 16, stk. 3, da tilbuddet om  

 behandling ikke kan anses for hovedsageligt at være stillet til  

 rådighed af hensyn til den ansattes arbejde.
Om generelle velfærdsforanstaltninger for ansatte  

 skal Told- og Skattestyrelsen bemærke, at der ikke er hjemmel til at  

 fritage de ansatte for beskatning blot fordi det er en generel  

 velfærdsforanstaltning.
Velfærdsforanstaltninger af bagatelagtig  

 karakter som fx kaffe/te-ordning, et glas "fredagsvin" eller kondirum  

 på arbejdspladsen beskattes dog efter praksis ikke.
 Ligningsrådet kan tiltræde Told- og  

 Skattestyrelsens  indstilling og den vejledende udtalelse.
