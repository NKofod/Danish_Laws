Skriftlig fremsættelse (24. april 2019) Justitsministeren (Søren Pape Poulsen):
 Herved tillader jeg mig for Folketinget at fremsætte:
Forslag til lov om ændring af lov om ændring af straffeloven, retsplejeloven, lov om konkurrence- og forbrugerforhold på telemarkedet, våbenloven, udleveringsloven samt lov om udlevering af lovovertrædere til Finland, Island, Norge og Sverige (Ændring af revisionsbestemmelse) (Lovforslag nr.
L 227) Formålet med lovforslaget er at ændre revisionsbestemmelsen vedrørende retsplejelovens § 786, stk. 4, således at justitsministeren fremsætter forslag om revision af bestemmelsen i folketingsåret 2019-20 frem for 2018-19.
Retsplejelovens § 786, stk. 4, blev indført for at sikre, at oplysninger om teletrafik er tilgængelige, når politiet i en konkret efterforskning eller retsforfølgning af alvorlig kriminalitet har brug for at indhente sådanne oplysninger.
Efter retsplejelovens § 786, stk. 4, påhviler det således udbydere af telenet eller teletjenester at foretage registrering og opbevaring i 1 år af oplysninger om teletrafik til brug for efterforskning og retsforfølgning af strafbare forhold.
De nærmere regler om logningsforpligtelsen er fastsat ved bekendtgørelse.
 Ved lov nr. 716 af 8. juni 2018 om ændring af retsplejeloven og visse andre lov (Ændring af revisionsbestemmelse) udskød Folketinget revisionen af logningsreglerne til samlingen 2018-19.
Baggrunden for udskydelsen var, at det efter Justitsministeriets opfattelse var afgørende, at udformningen af nye logningsregler skete på et fuldt oplyst grundlag, og at udlægningen af EU-Domstolens dom af 21. december 2016 (Tele2-dommen) skete i fællesskab med de øvrige EU-lande og EU-Kommissionen.
Justitsministeriet afventede derfor, at Kommissionen færdiggjorde arbejdet med fælles retningslinjer for, hvordan medlemsstaterne kan fastsætte nationale logningsregler i lyset af Tele2-dommen.
Kommissionen havde ved fremsættelsen af forslaget til lov nr. 716 af 8. juni 2018 senest tilkendegivet, at retningslinjerne ville foreligge i løbet af 2018.
I slutningen af 2018 havde Kommissionen endnu ikke udstedt retningslinjerne, og Justitsministeriet indledte derfor en proces med henblik på at foretage en revision af de danske logningsregler.
I den forbindelse har Justitsministeriet bl.a. drøftet spørgsmålet om nye logningsregler med den danske telebranche.
Den svenske regering har den 2. april 2019 fremsat et lovforslag om nye logningsregler for Riksdagen.
Det er efter Justitsministeriets opfattelse vigtigt, at regeringen  inden der fremsættes lovforslag om en revision af de danske logningsregler  får mulighed for at undersøge, hvordan den svenske regeringen inden for rammerne af EU-retten håndterer de problemstillinger, som Tele2-dommen medfører i forhold til bekæmpelse af alvorlig kriminalitet og terror.
 Det foreslås på den baggrund, at revisionen af logningsreglerne udskydes til folketingsåret 2019-20.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
