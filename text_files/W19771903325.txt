 Tiltrådt, at forkurselever på sygeplejeskoler må anses som egentlig  

 uddannelsessøgende og ikke som antagne til udførelse af arbejde i  

 ulykkesforsikringslovens forstand, og derfor ikke omfattet af den pågældende  

 kommunes eller amtskommunes lovpligtige ulykkesforsikring.
 Et forsikringsselskab indankede en af sikringsstyrelsen,  

 ulykkesforsikringen truffet afgørelse, hvorefter forkursuselever på  

 sygeplejeskoler ikke under opholdet på skolen var omfattet af den pågældende  

 kommunes eller amtskommunes lovpligtige ulykkesforsikring.
Selskabet havde ment, at der med hensyn til forkurselever - modsat  

 forskoleelever - foreligger et egentlig ansættelsesforhold, idet der var en  

 konkret arbejdsgiverinteresse i forkursusuddannelsen, fordi denne, selv om  

 der ikke under kursus udførtes arbejde af øjeblikkelig økonomisk værdi for  

 arbejdsgiveren, var en forudsætning for, at sygehuset kan videreuddanne  

 sygeplejeeleverne.
Herudover havde selskabet fremhævet, at forkursuselever  

 efter §§ 2, 8 og 12 i overenskomsten vedrørende løn- og arbejdsforhold for  

 sygeplejeelever modtog kost, logi og tjenestedragt, var omfattet af  

 ferieloven, således at forkursusperioden talte med ved beregningen af  

 feriedage, og havde opsigelsesvarsel.
Sikringsstyrelsen havde anført, at ulykkesforsikringsloven ikke omfatter  

 uddannelsessøgende, jfr. lovens § 52, som forudsætter et antagelsesforhold  

 mellem en arbejdsgiver og en arbejdstager.
Et sådant ansættelsesforhold er  

 igen betinget af, at der mellem arbejdsgiver og arbejdstager er indgået en  

 arbejdsaftale og oprettet et tjenesteforhold.
Kun hvis den uddannelsessøgende  

 rent faktisk udfører arbejde af økonomisk værdi for en arbejdsgiver og  

 erstatter anden ellers nødvendig professionel medhjælp, vil den pågældende  

 være dækket af den lovpligtige ulykkesforsiking, ikke som uddannelsessøgende,  

 men som direkte omfattet af § 52. Såvel forskole- som forkursuselever på  

 sygeplejeskolerne udfører altovervejende rent uddannelsesmæssige aktiviteter  

 uden nogen væsentlig økonomisk værdi for en arbejdsgiver, hvorfor de ikke kan  

 anses for at være forsikringsberettigede i henhold til den lovpligtige  

 ulykkesforsikring.
 Ankestyrelsen henviste i sin afgørelse til ulykkesforsikringslovens § 52,  

 hvorefter enhver, der er antaget til stadigt eller midlertidigt arbejde, er  

 forsikret i henhold til lovens bestemmelser.
 Ankestyrelsen fandt, at forkursuselever på sygeplejeskoler på samme måde  

 som forskoleelever må anses som egentlig uddannelsessøgende og ikke som  

 antagne til udførelse af arbejde i ullykkesforsikringslovens forstand.
 Ankestyrelsen tiltrådte derfor sikringsstyrelsens afgørelse.
