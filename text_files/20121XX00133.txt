Skriftlig fremsættelse (14. november 2012) Økonomi- og indenrigsministeren: (Margrethe Vestager):
 Herved tillader jeg mig for Folketinget at fremsætte:
Forslag til lov om ændring af lov om frikommuner og lov om naturbeskyttelse (Etablering af yderligere forsøgsmuligheder for frikommunerne) (Lovforslag nr.
L 60) Med lovforslaget ønsker regeringen at etablere yderligere hjemler til forsøg i de ni udvalgte frikommuner.
 Lovforslaget bygger således videre på det fundament for forsøg i frikommunerne, som blev skabt med Folketingets vedtagelse af lov om frikommuner, der trådte i kraft den 1. juli 2012.
Lovforslaget indeholder forslag til yderligere hjemler til konkrete forsøg i frikommunerne på en række forskellige områder.
Hjemlerne bygger navnlig på de ansøgninger om nye forsøg, som kommunalbestyrelserne i frikommunerne har indsendt i den tredje ansøgningsrunde i frikommuneforsøget.
 Som eksempler på nye hjemler til forsøg, som er indeholdt i lovforslaget, kan nævnes forsøg med hyppigheden, formen og indholdet af opfølgningen på integrationskontrakten for visse kontanthjælpsmodtagere, forsøg med friere rammer for f.eks. dagpengemodtageres udøvelse af frivilligt arbejde uden fradrag i ydelsen, forsøg med indholdet af den pædagogiske læreplan efter dagtilbudsloven, og forsøg med organiseringen af individuel handicapkørsel efter lov om trafikselskaber.
Som efter den gældende frikommunelov indeholder lovforslagets forsøgshjemler i de fleste tilfælde krav om, at den relevante ressortminister godkender kommunalbestyrelsens dispositionsønsker i henhold til frikommunens ansøgning, inden forsøg kan iværksættes.
Enkelte af lovforslagets forsøgshjemler giver kommunalbestyrelserne i frikommunerne adgang til at træffe beslutning om at iværksætte forsøg uden forudgående godkendelse.
 Lovforslaget foreslås at træde i kraft den 1. januar 2013.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
