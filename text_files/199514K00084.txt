Nr BTL 84 Betænkning over Forslag til lov om ændring af lov om boligbyggeri, lov om  

 andelsboligforeninger og andre boligfællesskaber og realkreditloven (Ændring  

 af vilkårene for private andelsboliger m.v.)   

 Nr L 84 1995-96, 1. samling Afgivet af Boligudvalget Afgivet: 19960222 Udvalget har behandlet lovforslaget i nogle møder og har herunder stillet  

 spørgsmål til boligministeren, som denne har besvaret skriftligt.
To af  

 udvalgets spørgsmål og boligministerens svar herpå er optrykt som bilag til  

 betænkningen.
 Endvidere har udvalget modtaget skriftlige og/eller mundtlige henvendelser  

 fra:
Andelsboligforeningernes Fællesrepræsentation, Kommunernes Landsforening, Sammenslutningen af private ejer- og andelsboligforeninger i Danmark og  

 Værløse Kommune.
 Der er af boligministeren stillet ændringsforslag, hvorom henvises til de  

 ledsagende bemærkninger.
 Boligministeren har i relation til kriterierne for opnåelse af særlig  

 driftsstøtte (andelsboligbidrag) over for Boligudvalget oplyst, at der ved  

 udmøntning i bekendtgørelsesform af kriterierne vil ske en ændring i forhold  

 til de under punkt III i lovforslagets bemærkninger (s. 4-5) anførte.
 Det vil således blive fastlagt, at kriterium b, hvorefter boligerne ikke  

 må have været udbudt med angivelse af nogen minimumspris, ikke vil gælde for  

 boliger, der er udbudt til salg inden lovforslagets fremsættelsesdato, dvs.  

 inden den 29. november 1995, og som fortsat er udbudt ved ansøgningen om  

 støtte.
 Baggrunden for de påtænkte ændringer er, at man ikke ønsker at afskære de  

 boliger, der måtte have været udbudt igennem længere tid, og hvor andelshaver  

 - for at afsætte boligen - har været villig til at acceptere et nedslag i  

 overdragelsessummen, fra at opnå driftsstøtte.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse med de  

 stillede ændringsforslag.
 Et mindretal (Fremskridtspartiets medlem af udvalget) indstiller  

 lovforslaget til forkastelse ved 3. behandling, men mindretallet vil  

 stemme for de stillede ændringsforslag.
 ÆndringsforslagAf boligministeren, tiltrådt af udvalget:
 Til § 1 1) Før nr. 1 indsættes som nye numre:
 »01. I § 62 h, stk. 1, indsættes efter  

 »støtte«: »i medfør af § 62 d, stk. 1,».
 02. I § 62 h, stk. 3, udgår »indekslånet« og  

 »lånets«, og i stedet indsættes: »indekslånene« og  

 »lånenes«.
03. § 62 h, stk. 4, ophæves.' 2) I den under nr. 2 foreslåede affattelse af § 63, stk.  

 3, 1. pkt., udgår »den 1. januar 1996«.
 3) I det under nr. 4 foreslåede § 63 b, stk. 2, 2.  

 pkt., ændres »En statsautoriseret ejendomsmægler« til: »En  

 ejendomsformidler efter lov om omsætning af fast ejendom«.
 4) Det under nr. 5 foreslåede § 64 a, stk. 1, 1.  

 pkt., affattes således:
»Kommunalbestyrelsen kan yde garanti for nominallån optaget til  

 finansiering af udgifter til 1) opretningsarbejder i andelsboligforeninger, hvortil der er meddelt  

 tilsagn om offentlig støtte efter den 30. juni 1986, 2) udbedring af byggeskader i andelsboligforeninger, hvortil der er  

 meddelt tilsagn om offentlig støtte før den 1. juli 1986, og 3) ekstraordinære renoveringsarbejder i andelsboligforeninger opført med  

 offentlig støtte efter denne lov eller tidligere boligbyggerilove.« Til § 2 5) I den under nr. 2 foreslåede affattelse af §  

 5, stk. 12, affattes 1. og 2. pkt. således:
»Erhververen af en andel, hvortil der alene er knyttet retten til en  

 bolig, kan forlange, at foreningen yder en garanti for lån i et pengeinstitut  

 til delvis dækning af den del af prisen, der betales for andelen i  

 foreningens formue.
Garantien ydes til 60 pct. af den del af prisen for  

 andelen i foreningens formue, der overstiger 40.000 kr.« Til § 4 6) I stk. 2 ændres »den 1. januar 1996«  

 til: »dagen efter bekendtgørelsen i Lovtidende«.
Bemærkninger Til nr. 1 Den under nr. 01 foreslåede ændring er af redaktionel karakter.  

 Det tydeliggøres herved, at de udgifter, der kan finansieres efter  

 bestemmelsen i boligbyggerilovens § 62 h, dels er bygningsejerens eget bidrag  

 på 5 pct. af udgifterne til udbedring af byggeskadearbejderne, dels er  

 Byggeskadefondens andel på 95 pct. af udgifterne til udbedring af  

 byggeskadearbejderne.
Den under nr. 02 foreslåede ændring indebærer, at der gives mulighed for,  

 at bygningsejerens eget bidrag kan finansieres med indekslån mod kommunal  

 garanti for den del af lånet, der har pantesikkerhed ud over 80 pct. af  

 ejendommens værdi.
Det her omhandlede indekslån har efter lovens § 62 h, stk.  

 2, pantesikkerhed forud for det indekslån, som fonden kan optage efter lovens  

 § 62 h, stk. 2.
 Forslaget under nr. 02 skal desuden ses i sammenhæng med ændringsforslag  

 nr. 4 vedrørende støttede private andelsboligforeninger, hvortil der er ydet  

 tilsagn før 1. juli 1986.
Det bemærkes, at det er frivilligt for kommunerne, om de vil yde garanti  

 for de her omhandlede lån.
Der er således ikke herved tilsigtet kommunale  

 merudgifter.
 Den under nr. 03 foreslåede ændring skyldes, at bestemmelsen må anses for  

 overflødig under henvisning til, at Byggeskadefonden betaler samtlige ydelser  

 på det lån, der optages til finansiering af de 95 pct. af  

 byggeskadeudbedringen.
 Til nr. 2 Det foreslås, at uudnyttet bevillingskvote fra finansåret 1995  

 samt overført bevillingskvote fra tidligere finansår bortfalder ved  

 bestemmelsens ikrafttrædelse, jf. lovforslagets § 1, nr. 2.
 Bestemmelsen er foreslået at træde i kraft dagen efter bekendtgørelsen i  

 Lovtidende, jf. ændringsforslag nr. 6.
 Til nr. 3 Det foreslås, at erklæringen om, at en andelsboligforening  

 opfylder betingelserne for andelsboligbidrag, skal afgives af en  

 ejendomsformidler som defineret i kapitel 3 i lov nr. 453 af 30. juni 1993 om  

 omsætning af fast ejendom.
 Kredsen af ejendomsformidlere omfatter registrerede ejendomsmæglere,  

 advokater med ret til udøvelse af advokatvirksomhed efter retsplejeloven samt  

 pengeinstitutter, realkreditinstitutter og forsikringsselskaber.
 Det vurderes, at der med denne afgrænsning skabes den fornødne sikkerhed  

 for erklæringens rigtighed, jf. at erklæringen er helt central for  

 støttebevillingen, idet der ikke efterfølgende foretages nogen konkret  

 behovsvurdering af de enkelte ansøgere.
 Til nr. 4 Det foreslås, at der til følgende arbejder i støttede private  

 andelsboligforeninger gives adgang til realkreditfinansiering med nominallån  

 med kommunal garanti for den del af lånet, der på tidspunktet for lånets  

 optagelse har pantesikkerhed ud over 80 pct. af ejendommens værdi:
 For det første til arbejder, som Byggeskadefonden ikke har fundet opfyldte  

 betingelserne for at opnå dækning i henhold til bekendtgørelse nr. 121 af 21.  

 februar 1995 om skadesdækning fra Byggeskadefonden (opretningsarbejder i form  

 af arbejder, der ikke er dækningsberettigede efter  

 skadesdækningsbekendtgørelsen). Der er alene tale om andelsboligforeninger,  

 der er opført med tilsagn efter 30. juni 1986.
 For det andet til byggeskadearbejder i andelsboligforeninger opført med  

 tilsagn før 1. juli 1986.
 For det tredje til ekstraordinære renoveringsarbejder i  

 andelsboligforeninger opført med støtte efter boligbyggerilovgivningen.
For alle tre typer af arbejder er det fundet nødvendigt, bl.a. ud fra  

 hensynet til at bevare bygningerne, at give mulighed for denne form for  

 realkreditfinansiering.
Dette skyldes, at andelsboligforeningen på grund af  

 den oprindelige finansiering typisk ikke har mulighed for at optage  

 realkreditlån til finansiering af disse arbejder inden for 80 pct. af  

 ejendomsværdien.
 Samtidig indebærer forslagene, at der tilvejebringes ensartede  

 finansieringsmuligheder, uanset på hvilket tidspunkt der er opnået støtte til  

 andelsboligforeningerne.
Denne udvidede låneadgang skønnes ikke at tilgodese andelshaverne  

 urimeligt.
Andelsboligforeningen, det vil sige andelshaverne, skal således  

 betale ydelserne på lånet uden rentefradragsmulighed, idet lånet optages af  

 foreningen og ikke af den enkelte andelshaver.
Dertil kommer, at det er  

 overladt til kommunalbestyrelsen efter en konkret vurdering at bestemme, om  

 kommunen vil yde garanti for den del af lånet, der overstiger 80 pct. af  

 ejendommens værdi.
 Det bemærkes i den forbindelse, at der for det almennyttige boligbyggeri i  

 lovens § 52, stk. 2, er adgang til at finansiere udgifter til ekstraordinære  

 renoveringsarbejder med indekslån.
 De her foreslåede ændringer indebærer fortsat, at der i realkreditloven  

 bliver mulighed for en hertil svarende lånefinansiering, idet der i  

 lovforslagets § 3, nr. 1, vedrørende realkreditlovens § 28, stk. 5, henvises  

 til § 64 a, stk. 1.
 Det bemærkes, at der er tale om en frivillig ordning for kommunerne, og at  

 der derfor ikke hermed er tilsigtet kommunale merudgifter.
Til nr. 5 Det foreslås, at der i 1. pkt. tilføjes »delvis« foran  

 dækning.
Med ændringsforslaget præciseres, at der ikke ydes garanti for hele  

 overdragelsessummen, men kun for den del, som er nærmere afgrænset i  

 bestemmelsens 2. pkt.
Endvidere foreslås yderligere en begrænsning i selve beregningsgrundlaget,  

 derved at garantien alene skal beregnes af den del af prisen, der betales for  

 selve andelen i foreningens formue.
Det vil sige, at det bliver den  

 regnskabsmæssige andelsværdi, som bliver udgangspunktet ved beregningen.  

 Herved opnås, at der ikke længere skal ydes garanti vedrørende den del af  

 overdragelsessummen, som er et individuelt tillæg som følge af boligens  

 særlig gode vedligeholdelsesstand.
Ændringen foreslås i forlængelse af, at det i lovforslagets § 2, nr. 2, er  

 foreslået, at værdien af forbedringer i lejligheden udgår af  

 beregningsgrundlaget.
Baggrunden for ændringsforslaget er, at det derved  

 undgås, at foreningen stiller garanti for en finansiering, som rækker ud over  

 det finansierede godes restlevetid.
 Da samme synspunkt gør sig gældende, for så vidt angår særligt tilpasset  

 inventar i boligen, udgår værdien heraf også af beregningsgrundlaget.
 Da afskrivningsperioden vedrørende vedligeholdelse og inventar ikke må  

 formodes at være længere end den, der er vedrørende forbedringsarbejder, bør  

 der heller ikke ydes garanti for finansiering af en særlig god  

 vedligeholdelsestilstand eller særligt tilpasset inventar.
Til nr. 6 Bestemmelsen i lovforslagets § 1, nr. 2, om bortfald af opsamlet  

 bevillingskvote fra tidligere år foreslås at træde i kraft dagen efter  

 bekendtgørelsen i Lovtidende.
Det samme foreslås for § 2, der vedrører  

 andelsboligforeningernes garantiforpligtelse, samt opgørelse af formue og  

 gæld efter en påbudt konvertering.
 Den øvrige del af lovforslaget foreslås fortsat at træde i kraft den 1.  

 april 1996, jf. lovforslagets § 4, stk. 1. Hans Peter Baadsgaard (S) fmd.  

Jytte Madsen (S) Lissa Mathiasen (S) Jørn Pedersen (S) Jytte Wittrock (S)  

 Villy Søvndal (SF) Jørgen Estrup (RV) Keld Albrechtsen (EL) Sonja Albrink  

 (CD) Pia Larsen (V) Bodil Thrane (V) Erling Oxdam (V) Jens Hald Madsen (V)  

 John Vinther (KF) Gitte Seeberg (KF) Kai Dige Bach (KF) Kirsten Jacobsen  

 (FP) nfmd.
 Dansk Folkeparti havde ikke medlemmer i udvalget.
Bilag Nogle af udvalgets spørgsmål til boligministeren og dennes svar herpå Spørgsmål 11:
Hvilke løsninger kan ministeren foreslå for at imødegå det problem, at  

 købere af ældre andele, der jo stiger i værdi, er henvist til  

 bankfinansiering - med risiko for, at disse andele bliver svære at afhænde? Svar:
 Jeg kan til det rejste spørgsmål oplyse, at problemstillingen indgik i det  

 arbejde, som udvalget vedrørende de støttede private andelsboligers vilkår  

 udførte.
Af den afgivne redegørelse fremgår således, at det må lægges til grund, at  

 andelsværdierne - og dermed overdragelsessummerne - i såvel nybyggede som  

 traditionelle andelsboliger vil være stigende i de følgende år som følge af  

 de stadigt større friværdier i foreningernes ejendomme.
I takt med at  

 andelsværdierne stiger, stiger samtidig behovet for en tilfredsstillende  

 finansiering af andelene.
 På den baggrund overvejede udvalget, om der kan findes løsninger med  

 henblik på at forbedre finansieringsmulighederne i forbindelse med køb af en  

 andelsbolig.
 Som det også fremgår af min besvarelse af Boligudvalgets spørgsmål 3, blev  

 mulighederne for realkreditfinansiering af andele overvejet.
Realkreditsystemet forudsætter, at der ydes lån mod pant i låntagerens  

 ejendom.
Da en andelshaver ikke ejer en bestemt del af ejendommen, har denne  

 imidlertid ikke mulighed for at give realkreditinstituttet pant i ejendommen  

 som sikkerhed for lånets tilbagebetaling.
Af samme besvarelse fremgår endvidere, at der efter de gældende regler  

 eksisterer en mulighed for, at en andelshaver kan opnå en indirekte form for  

 realkreditfinansiering.
Dette sker ved, at foreningen optager lånet og  

 videreudlåner beløbet til andelshaveren.
Der henvises til udvalgets  

 redegørelse side 167-168.
Herudover har man overvejet, om mulighederne for finansiering med banklån  

 kan forbedres i kraft af bedre muligheder for at stille sikkerhed for lånet I dag er der i andelsboliglovens § 5, stk. 12, en bestemmelse, hvorefter  

 en erhverver af en andel kan forlange, at foreningen yder garanti for lån i  

 et pengeinstitut til delvis dækning af overdragelsessummen.
 Efter ønske fra blandt andet Andelsboligforeningernes Fællesrepræsentation  

 (ABF) er foreningernes garantiforpligtelse i medfør af bestemmelsen søgt  

 begrænset i L 84.
 På den baggrund har det været overvejet, hvilke andre former for  

 sikkerhedsstillelse erhververen i stedet kan anvende.
 ABF har peget på en løsning, hvorefter det i andelsboligloven fastsættes,  

 at foreningens pligt til at yde garanti for overdragelsessummen bortfalder,  

 når foreningen i sine vedtægter åbner mulighed for pantsætning af andele.
 Det fremgår af redegørelsen side 93-95, at den eneste form for  

 sikkerhedsstillelse ved individuel låneoptagelse, der kan peges på - ud over  

 den lovhjemlede garanti - er pantsætning af andelen.
De fleste vedtægter indeholder i dag forbud mod pantsætning af enkelte  

 andele.
Der er imidlertid intet i lovgivningen, som hindrer en forening i at  

 ændre vedtægterne, således at der åbnes mulighed for pantsætning.
ABF har da  

 også oplyst, at der rent faktisk er en række foreninger - især nybyggede -  

 som i vedtægterne giver en erhverver af en andel mulighed for at pantsætte  

 andelen.
 Jeg er af den opfattelse, at garantiordningen med den solidariske  

 forpligtelse også skal opretholdes fremover, men med de tilpasninger, som  

 følger af L 84, fordi fællesskabet er et vigtigt element ved  

 andelsboligformen.
Som nævnt anvendes pantsætning af andelen i dag især i nybyggede  

 andelsboligforeninger.
Pantsætningen fungerer ifølge det oplyste uden  

 problemer gennem en vedtægtsmæssig regulering.
Jeg er imidlertid opmærksom på, at de stigende overdragelsessummer på  

 længere sigt kan gøre det vanskeligt for købere af andele at tilvejebringe  

 den fornødne finansiering.
Jeg vil derfor i den kommende tid følge  

 udviklingen for blandt andet at få et indtryk af, i hvilken udstrækning  

 andelsboligforeningerne fremover vil optage realkreditlån med henblik på  

 videreudlån til en erhverver af en andel.
Herudover vil jeg, hvis der viser  

 sig behov herfor, overveje at lovgive om pantsætning af andele.
 Spørgsmål 12:
Vil ministeren indføre krav om, at kun en del af byggearbejderne i  

 forbindelse med opførelse af støttede private andelsboliger kan udføres af  

 bygherrens egne ansatte? Og vil ministeren sikre, at der i givet fald  

 fastsættes et maksimum herfor? Svar:
 Jeg har overvejet reglerne for opførelse af private andelsboliger i eget  

 regi og kan oplyse, at der ved en administrativ ændring af § 31, stk. 1, i  

 Bygge- og Boligstyrelsens bekendtgørelse nr. 985 af 14. december 1993 om  

 støttet byggeri med senere ændringer vil blive fastsat en overgrænse, således  

 at kommunalbestyrelsen kun kan godkende, at indtil 60 pct. af  

 byggearbejderne udføres af bygherrens egne ansatte.
