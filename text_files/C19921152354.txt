Til kriminalforsorgens anstalter, arresthuse og pensioner Vedlagt sendes cirkulære om arbejdstid og arbejdspenge samt ydelser til  

 kost og selvforvaltning til indsatte i kriminalforsorgen, vejledning om  

 cirkulæret og cirkulæreskrivelse om arbejdspengesatser m.v.
De nye regler træder i kraft den 1. januar 1993 og vil blive optaget i  

 Kriminalforsorgens Cirkulæresamling.
Reglerne omfatter alle institutioner og  

 etablerer derfor et ens arbejdspengesystem i hele kriminalforsorgen, Grønland  

 undtaget.
 Endvidere fremsendes det edb-baserede fangebogholderisystem til  

 anstalterne.
De fastsatte regler om aflønning for indsatte, der beskæftiges ved  

 kriminalforsorgens foranstaltning, omfatter alle institutioner.
Til trods  

 for, at betænkning nr. 1058 om arbejde, undervisning og fritid  

 (AUF-betænkningen) umiddelbart tager sigte på kriminalforsorgens anstalter,  

 er det fundet hensigtsmæssigt at lave et ens aflønningssystem i hele  

 kriminalforsorgen.
Dette skyldes, at principperne i AUF-betænkningen i størst  

 muligt omfang bør anvendes i alle institutioner.
Aflønningssystemet er bygget op med en hovedregel om en fast grundløn pr.  

 time til alle indsatte, der deltager i egentlig produktionsvirksomhed,  

 økonomidrift, undervisning og produktionsskole.
Herudover kan der efter  

 nærmere regler udbetales tillæg til grundlønnen.
Optjeningsperioden for  

 tillæg har tilbagevirkende kraft.
Indsatte, der pr. 1. januar 1993 opfylder  

 betingelserne for at få tillæg, skal derfor have dem udbetalt fra cirkulærets  

 ikrafttræden.
Aflønning kan endvidere finde sted på baggrund af en bonustillægsordning.  

 Hvis denne ordning bruges, skal der hvert kvartal ske indberetning til  

 direktoratet om, inden for hvilke områder ordningen anvendes og om baggrunden  

 herfor.
Hvis bonustillægget i enkelte tilfælde overstiger 30%, skal der også  

 ske indberetning til direktoratet med begrundelse herfor.
I overensstemmelse med forslagene i AUF-betænkningen, bør der i videst  

 muligt omfang indføres selvforplejning og selvforvaltning i institutionerne.  

 Dette sker som et led i ansvarliggørelsen af de indsatte.
Der henvises her  

 til bilaget til vejledningen, der indeholder en oversigt over  

 »gratisydelser«.
De genstande, der er markeret med +, bør for  

 fremtiden betales af den indsatte via det udbetalte selvforvaltningsbeløb.
Ved indførelse af selvforvaltning skal alle de nævnte ydelser være  

 omfattet.
Det betyder, at institutionen enten skal have selvforvaltning og  

 dermed udbetale selvforvaltningsbeløb til de indsatte i stedet for de omtalte  

 gratisydelser, eller fortsat udlevere gratisydelser, hvis man finder det  

 praktisk umuligt at indføre selvforvaltning i institutionen.
Det bemærkes dog, at der kan indføres delvis selvforvaltning, hvis de  

 indsatte ikke har mulighed for selv at vaske privat tøj m.v. på grund af, at  

 der ikke er opsat vaskemaskiner.
I så fald nedsættes selvforvaltningsbeløbet  

 med et nærmere fastsat beløb.
Der ydes et kost- og et selvforvaltningsbeløb pr. opholdsdag i det omfang,  

 der er indført selvforplejning og selvforvaltning.
Ydelsen af disse beløb er  

 adskilt fra aflønning i øvrigt.
Begrundelsen herfor er, at der ikke er  

 indført selvforplejning og selvforvaltning i alle institutioner.
Ligeledes  

 skal visse grupper af indsatte, der ikke er beskæftiget, og akkordlønnede  

 m.v. også modtage de nævnte ydelser.
Endelig kan der ikke foretages løntræk i  

 kost- og selvforvaltningsbeløbet ved for sent fremmøde m.v.
Af disse grunde  

 er det endvidere fundet hensigtsmæssigt at yde kost- og  

 selvforvaltningsbeløbet pr. opholdsdag.
 Det forudsættes, at institutionen tilstræber snarest muligt at indføre  

 selvforvaltning.
 Som en følge af de nye regler om arbejdstid og arbejdspenge foretages  

 samtidig nogle mindre ændringer i cirkulærerne om disciplinærstraf, dagpenge  

 og udgang, jfr. vedlagte cirkulære af d.d. om ændring af cirkulærerne om  

 disciplinærstraf, dagpenge og udgang.
Ved cirkulæret indføres bl.a. bestemmelser om nedsættelse af  

 opholdsbetalingen for indsatte på frigang til lønnet beskæftigelse  

 (udgangscirkulærets § 18). Det bestemmes herved, at opholdsbetalingen for  

 indsatte på frigang til lønnet beskæftigelse nedsættes med 40 kr. pr. dag for  

 indsatte, der har ophold på en afdeling med selvforplejning.
Der henvises her  

 til § 2 i cirkulære af 15. juni 1984 om forhøjelse af taksten for beregning  

 af udgiften til domfældtes underhold, forplejning og hjemsendelse.  

 Tilsvarende nedsættes opholdsbetalingen med et beløb svarende til  

 selvforvaltningsbeløbet for indsatte med ophold på en afdeling med  

 selvforvaltning.
 Det bemærkes, at »normal aflønning« i udgangscirkulærets § 18,  

 stk. 1, nr. 1 kan være grundløn eller grundløn samt eventuelle tillæg  

 afhængig af, om den pågældende opfylder betingelserne for udbetaling af  

 tillæg udover grundlønnen.
Den hidtidige ordning med løsladelsespenge bortfalder.
I stedet udbetales  

 et fast mindre beløb ved løsladelsen.
Der etableres en overgangsordning, og  

 det er hensigten, at grundtimelønnen til de indsatte forøges over en 4-årig  

 periode i takt med, at udgifterne til overgangsordningen mindskes.
 I den forbindelse anmoder man om, at der pr. 1. januar 1993 foretages en  

 opgørelse over de udgifter til løsladelsespenge efter det gamle  

 arbejdspengesystem, som institutionen påregner at skulle afholde i perioden  

 1. januar 1993 - 31. december 1996. Opgørelsen skal indsendes til  

 direktoratet senest 1. marts 1993, jfr. vedlagte skema.
 Ved cirkulærets ikrafttræden ophæves tidligere godkendte ordninger,  

 herunder forsøgsordninger, der vedrører arbejdstidens tilrettelæggelse,  

 ligesom hidtil godkendte særlige takster vedrørende selvforplejning ophæves.
 Det bemærkes endvidere, at der ikke længere kan ydes frigangs- og  

 udstationeringstillæg.
Direktoratet påregner at gennemføre en samlet evaluering af det nye  

 arbejdspengesystem og fangebogholderi i slutningen af 1993 E.B.
