 (Til de af landbrugsministeriet autoriserede kødvarefabrikker og  

 tarmeksportvirksomheder m.v. samt de ved disse virksomheder ansatte  

 kontrollerende dyrlæger og tilsynsassistenter).
 I cirkulære af 7. januar 1965 om statens overtagelse af udgifter ved  

 offentlig kontrol i forbindelse med udførsel af kød m.m. fastsatte  

 landbrugsministeriet, at værdien af leverancer af varer til videre  

 forarbejdning til eksport på andre autoriserede virksomheder kan medregnes i  

 det beløb, der danner grundlag for beregning af, i hvilket omfang  

 kontroludgifterne ved en virksomhed kan overtages, såfremt en væsentlig del  

 af varens forarbejdning med henblik på eksport efter landbrugsministeriets  

 skøn har fundet sted på virksomheden.
 I cirkulære af 12. december 1966 meddelte veterinærdirektoratet  

 virksomhederne, at der i nævnte beløb kan medregnes værdien af f.eks.  

 leverencer af udbenet okse-, kalve- og flæskekød samt af afskåret hovedkød  

 til anden autoriseret virksomhed til videre forarbejdning til eksport.
 Det har imidlertid vist sig, at såfremt værdien af sådanne leverancer i  

 overensstemmelse med bestemmelserne i landbrugsministeriets cirkulære af 1.  

 februar 1963 om statens overtagelse af udgifter ved offentlig kontrol i  

 forbindelse med udførsel af kød m.m. ved beregningen af refusionens størrelse  

 medregnes med 1/10, vil dette i visse tilfælde medføre, at refusion af  

 kontroludgifter finder sted i et omfang, der må anses for at være i strid med  

 forudsætningerne for lov nr. 346 af 6. december 1961 om statens overtagelse  

 af visse udgifter ved offentlig kontrol i forbindelse med udførsel af  

 landbrugsprodukter.
 Landbrugsministeriet har derfor fastsat, at en virksomheds salgsindtægter  

 fra varer som de ovenfor omtalte ved beregning af, i hvilket omfang staten  

 kan overtage kontroludgifterne ved virksomheden, kun kan medregnes med et  

 beløb, der svarer til 1/100 af salgsindtægterne.
 Landbrugsministeriet, den 25. januar  

 1968.
Chr.
Thomsen.
/J.
Jensen.
