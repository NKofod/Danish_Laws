Nr BTL 123 Betænkning over Forslag til lov om høstpant   

 Nr L 123 1985-86, 1. samling Blad nr 817 Afgivet af landbrugs- og fiskeriudvalget Afgivet: 19860430 Udvalget har behandlet lovforslaget i en række møder og har herunder stillet spørgsmål til landbrugsministeren, som denne har besvaret dels skriftligt, dels i samråd.
Udvalget har endvidere modtaget mundtlige og/ eller skriftlige henvendelser fra:
Danmarks Sparekasseforening, Dansk Erhvervsgartnerforening, Dansk Landbrugs Realkreditfond, Danske Korn- og Foderstof- Im- og Eksportørers Fællesorganisation, DAKOFO, De Danske Sukkerfabrikker A/ S, De samvirkende danske Sukkerroedyrkerforeninger og Sukkerfabriken Nykøbing Ltd.
Herefter indstiller et flertal (udvalget med undtagelse af socialistisk folkepartis medlemmer) lovforslaget til vedtagelse uændret.
Flertallet har bemærket, at landbrugsministeren under et samråd har tilkendegivet, at såfremt der fra andre organisationer ønskes en kontraktavl, der kan sidestilles med sukkerroedyrkernes forhold, vil hun være villig til at overveje sådanne henvendelser.
Et mindretal (socialistisk folkepartis medlemmer af udvalget) indstiller lovforslaget til forkastelse ved 3. behandling.
Høstpantebrevsordningen er en ganske særegen undtagelse fra hele vort almindelige kreditsystem og bestemt ikke en for landmanden favorabel ordning på grund af rentesatserne og den yderligere binding til leverandørerne.
Dertil kommer, at hele høstpantebrevsordningen, som det fremgår af et af landbrugsministeren givet svar (optrykt som bilag til betænkningen), i vore dage kun tjener en ret lille personkreds.
Nødhjælpsordning for en landmand i en helt akut situation burde efter mindretallets mening bygge på en anden løsningsmodel, som sikrede en rimelig rentesats, og som ikke indebar nogen binding til leverandørerne.
Grove (KF) fmd.
Carl Martin Christensen (KF) Collet (KF) Rønholt (KF) Sønderby (V) Povl Brøndsted (V) Arne Bjerregaard (KrF) Steenholdt (Grønl.) Svend Andersen (S) Arne Jensen (S) Lohmann (S) Henning Nielsen (S) Stavad (S) Bjørn Westh (S) nfmd.
Gade (SF) Inger Harms (SF) Larsen-Ledet (RV) Partierne CD, VS, FP og FD havde ikke medlemmer i udvalget.
Et af udvalgets spørgsmål og landbrugsministerens svar herpå Spørgsmål:
»Finder ministeren det rimeligt, at sukkerfabrikkernes fortrinsstilling, som den er beskrevet i forslaget, ikke skal kunne gælde for f.eks. konservesfabrikkers udlæg i forbindelse med kontraktavl af konservesærter? En konservesfabriks udlæg omfatter foruden udsæd også omkostninger til ukrudtsbekæmpelse og svampebekæmpelse samt alle omkostninger i forbindelse med afgrødens bjærgning.
Disse omkostninger vil for de flestes vedkommende være betydeligt større end de udlæg, en sukkerfabrik måtte have.« Svar:
Som det vil fremgå af bemærkningerne til lovforslagets § 4, har vi fra landbrugsministeriets side været inde i overvejelser af de problemer, som er omtalt i spørgsmålet.
Ministeriet har herunder forsøgt at afveje de forskellige modstridende interesser - typisk kreditorsidens og debitorsidens interesser - over for hinanden.
Da erhvervslivets interesser i denne sag naturnødvendigt er modstridende, var det på forhånd umuligt at tilgodese samtlige ønsker til en ny ordning, men jeg finder fortsat, at der ved det foreliggende lovforslag set som helhed er tilvejebragt en rimelig balance mellem de modstridende interesser.
Når vi fra landbrugsministeriets side i sidste ende har valgt i alt væsentligt at opretholde den hidtidige retsstilling for sukkerfabrikkerne, er dette bl.a. begrundet i, at der til denne specielle form for kontraktavl er knyttet en ganske betydelig forskudsudbetaling, som de pågældende landmænd får til hjælp ved betaling af juni-terminen.
Hertil kommer, at sukkerfabrikkernes særstilling er så gammel (helt fra 1933), at den for længst er almindeligt kendt og respekteret og derfor ikke giver problemer i praksis.
Hele høstpantebrevsordningen, som i vore dage kun tjener en ret lille personkreds, er en ganske særegen undtagelse fra hele vort almindelige kreditsystem, og i denne specielle ordning er så indeholdt en undtagelsesordning for så vidt angår dyrkning af sukkerroer på kontrakt med en sukkerfabrik.
Et er imidlertid at opretholde en gammel, indarbejdet og ret begrænset undtagelsesordning inden for høstpantebrevsordningen, selv om der principielt ikke burde være sådanne undtagelser; noget andet og efter min mening mere betænkeligt vil være at udvide denne undtagelsesordning til andre kontraktavlsordninger.
Med kontraktavlens stedse stigende udbredelse må jeg befrygte, at man efterhånden vil svække sikkerheden for høstpantebrevskreditor så meget, at hele ordningen ville blive gjort illusorisk.
Hertil kommer så, at vi fra ministeriets side ikke har fundet det teknisk muligt at udforme en generel undtagelsesbestemmelse med hensyn til kontraktavl.
Jeg kan i denne forbindelse også henvise til spørgsmålet, hvoraf fremgår, at de fordringer, der ønskes sikret ved f.eks. kontraktavl af ærter til en konservesfabrik, er udlæg til udsæd, ukrudts- og svampebekæmpelse samt alle omkostninger i forbindelse med afgrødernes bjærgning.
Der er således ikke sammenfald med de fordringer, som ved lovforslaget sikres sukkerfabrikkerne.
Som det fremgår af bilagene til mit svar på spørgsmål 1 og 2, var der i de to lovudkast, som har været ude til høring hos erhvervs- og interesseorganisationerne, lagt op til at ophæve den hidtidige undtagelsesordning for sukkerfabrikkerne.
Dette gav anledning til indsigelse fra sukkerfabrikkernes og sukkerroeavlernes side, medens der ikke var nogen af de andre organisationer, der berørte spørgsmålet om kontraktavl, bortset fra De samvirkende danske Frøavlerforeninger, der anså det for positivt, at man afskaffede den hidtidige særordning for sukkerfabrikkerne.
Som nævnt i mit svar på spørgsmål 1 og 2 blev det færdige lovforslag sendt ud til orientering for organisationerne den 17. januar 1986, og den eneste reaktion herpå er foreløbig skrivelser fra De danske Sukkerfabrikker og Sukkerfabrikken Nykøbing Ltd., der udtrykker deres tilfredshed med forslaget i den foreliggende form.
Jeg mener herefter at måtte konstatere, at interessen for ligestilling af andre former for kontraktavl med sukkerroedyrkning til fabrik ikke er helt så stor, som der ved tidligere lejligheder har været givet udtryk for, og at i hvert fald ingen har kunnet påtage sig at formulere en eventuel lovregel herom.
