Tilbagebetaling, deltid, tab af arbejdsindtægt, sygdom, tab af arbejdsmulighed Ankenævnet har behandlet Deres klage på møde den 12. marts 2008.
Nævnet traf denne A F G Ø R E L S E Ankenævnet finder, at De har lidt et tab af indtægt under kursusdeltagelse.
 Ankenævnet finder således, at De er berettiget til voksen- og efteruddannelsesgodtgørelse (VEU-godtgørelse) svarende til det antal timer, hvor De ikke kunne udføre Deres sædvanlige arbejde under Deres deltagelse i AMU-kurset Debitor-kreditor- og lagerstyring afholdt i perioden 2. til 6. oktober 2006 svarende til i alt 5 dage.
 Ankenævnet finder ikke, at De er berettiget til VEU-godtgørelse under deltagelse i ovennævnte kursus som følge af tab af arbejdsmulighed.
 De skal derfor tilbagebetale den VEU-godtgørelse som De har modtaget med urette.
 Ankenævnet ændrer således delvist a-kassens afgørelse af 30. marts 2007.
 A-kassen bedes opgøre tilbagebetalingskravet på ny som følge af den ændrede afgørelse.
BEGRUNDELSE Efter reglerne kan beskæftigede lønmodtagere opnå VEU-godtgørelse for tab af indtægt eller arbejdsmulighed som følge af deltagelse i uddannelsen.
Tab af arbejdsindtægt Ankenævnet har lagt til grund, at De den 19. september 2006 startede i arbejde på deltid som altmuligmand.
Af ansættelseskontrakten fremgår, at arbejdstiden er aftalt til 5-10 timer pr. uge.
Det er videre lagt til grund, at det af dagpengekortet for perioden 18. september til 22. oktober 2006 fremgår, at De i uge 40, hvor De deltog i AMU-kurset skulle have arbejdet 6,50 timer i den pågældende uge.
Det er endvidere lagt til grund, at det af ansøgningsskema til VEU-godtgørelse fremgår, at De under deltagelse i kurset ikke skal udføre Deres sædvanlige arbejde og virksomheden udbetaler ikke sædvanlig løn under deltagelsen.
 Ankenævnet finder på denne baggrund, at De har haft tab af arbejdsindtægt svarende til 6,50 timer, hvor De ikke kunne udføre Deres sædvanlige arbejde som følge af Deres deltagelse i uddannelsen.
Tab af arbejdsmulighed Ankenævnet har lagt til grund, at De er tilmeldt Arbejdsformidlingen (AF) som fuldtidsarbejdssøgende (37 timer). Det er videre lagt til grund, at De den 7. december 2006 oplyste til a-kassen, at De ikke kunne arbejde på fuld tid, da De var under genoptræning efter længere tids sygdom.
 Det er ankenævnets vurdering, at De ikke har haft tab af arbejdsmulighed svarende til 30,50 timer under deltagelse i AMU-kurset.
 Ankenævnet har lagt vægt på Deres oplysninger om, at De ikke kan arbejde på fuld tid, da De er under genoptræning.
 Ankenævnet finder på denne baggrund ikke, at De kan anses for at have tab af arbejdsmulighed.
Tilbagebetaling En person, der uberettiget har modtaget VEU-godtgørelse, skal betale beløbet tilbage, hvis den pågældende har afgivet urigtige oplysninger eller fortiet omstændigheder, der er af betydning for retten til ydelser, eller hvis den pågældende i øvrigt indså eller burde have indset, at modtagelsen af beløbet var uberettiget.
 Ankenævnet har lagt til grund, at det af ansøgningsskema til VEU-godtgørelse fremgår, at De har skrevet under på, at De oplysninger De har givet, er rigtige, og at De ikke har fortiet omstændigheder, der har betydning for Deres ret til VEU-godtgørelse.
 Ankenævnet finder, at De burde have indset, at De ikke var berettiget til VEU-godtgørelse, da De ikke har haft et tab af arbejdsmulighed som ovenfor beskrevet.
Ankenævnet har lagt vægt på Deres oplysninger om, at De ikke kan påtage Dem arbejde på fuld tid, da De er under genoptræning efter længere tids sygdom.
Da De ikke kan påtage Dem arbejde på fuld tid, har De heller ikke tab af arbejdsmulighed.
 Ankenævnet finder på denne baggrund, at De har modtaget VEU-godtgørelse med urette.
 De skal derfor tilbagebetale VEU-godtgørelsen for perioden 2. til 6. oktober 2006 fratrukket de timer, hvor De skulle have udført Deres sædvanlige arbejde.
Ankenævnet henviser til  § 1, § 2, stk. 1, nr. 1 og stk. 2, § 3, stk. 1, nr. 1, § 4, stk. 1, 3, 5 og 6 og § 24, stk. 1 og 2 i lov om godtgørelse ved deltagelse i voksen- og efteruddannelse, jf. lovbekendtgørelse nr. 795 af 18. august 2005, og  § 1, stk. 1 og 2, nr. 1, § 2, stk. 1, nr. 1, § 4, stk. 1, § 7, § 12, stk. 1 og § 30 i bekendtgørelse nr. 494 af 14. juni 2005 om godtgørelse ved deltagelse i voksen- og efteruddannelse.
OPLYSNINGER I SAGEN Sagen er afgjort på grundlag af de akter, som ankenævnet har modtaget fra a-kassen.
På ankenævnets vegne De kan læse om afgørelsens retlige grundlag på de følgende sider.
 Kopi til:
A-kassen Regler Lov om godtgørelse ved deltagelse i erhvervsrettet voksen- og efteruddannelse, jf. lovbekendtgørelse nr. 795 af 18. august 2005:
Kapitel 1 Formål og område § 1. Loven har til formål at skabe økonomisk grundlag for, at voksne, fortrinsvis kortuddannede, kan deltage i erhvervsrettet voksen- og efteruddannelse til og med erhvervsuddannelsesniveau.
Dette formål sikres ved, at deltagerne under uddannelsen kan opnå godtgørelse for tab af indtægt eller arbejdsmulighed.
§ 2. Den personkreds, der kan opnå ydelser efter § 1, omfatter 1) beskæftigede lønmodtagere, såvel privat som offentlige ansatte, Stk. 2. Det er en betingelse for at opnå ydelser efter § 1, at den pågældende ikke har en erhvervsrettet uddannelse, der med hensyn til niveau og varighed overstiger erhvervsuddannelse eller anden uddannelse, der kan sidestilles med erhvervsuddannelse, medmindre uddannelsen ikke har været anvendt de sidste 5 år.
 § 3. Der kan opnås ydelser efter § 1, jf. dog § 5, ved deltagelse i følgende uddannelser til og med erhvervsuddannelsesniveau, i det omfang udbuddet, dog undtaget de i nr. 9 nævnte forløb udløser tilskud efter lov om åben uddannelse (erhvervsrettet voksenefteruddannelse) m.v.:
 1) Arbejdsmarkedsuddannelser (AMU) efter lov om arbejdsmarkedsuddannelser m.v., dog undtaget Træningsskolernes arbejdsmarkedsuddannelser (TAMU).
Kapitel 2 Godtgørelse § 4. Under deltagelse i uddannelse, der er omfattet af § 3, kan beskæftigede lønmodtagere, selvstændige erhvervsdrivende og ledige med ret til selvvalgt uddannelse, jf. § 2, stk. 1, nr. 3, opnå godtgørelse for tab af indtægt eller arbejdsmulighed som følge af deres deltagelse, jf. dog stk. 2.
 Stk. 3. Godtgørelse udgør ved fuldtidsundervisning pr. undervisningsuge et beløb svarende til dagpengenes højeste beløb pr. uge, jf. § 47 i lov om arbejdsløshedsforsikring m.v.
Stk. 5. For deltagere, der har et delvist tab af indtægt eller arbejdsmulighed, nedsættes godtgørelsen forholdsmæssigt.
Det er en betingelse for at oppebære godtgørelse, at deltagerens tab af indtægt eller arbejdsmulighed vedrører den pågældende beskæftigelse.
 Stk.6. Undervisningsministeren kan fastsætte nærmere regler om godtgørelse.
Kapitel 9 Klageadgang og straffebestemmelser m.m.
 § 24. En person, der uberettiget har modtaget godtgørelse, skal betale beløbet tilbage, hvis den pågældende har givet urigtige oplysninger eller fortiet omstændigheder, som er af betydning for adgangen til at opnå godtgørelse, eller hvis den pågældende i øvrigt indså eller burde have indset, at modtagelsen af beløbet var uberettiget.
 Stk. 2. Undervisningsministeren kan bestemme, at krav om tilbagebetaling varetages af deltagerens arbejdsløshedskasse, arbejdsformidlingen, uddannelsesstedet eller Styrelsen for Statens Uddannelsesstøtte.
 Bekendtgørelse nr. 494 af 14. juni 2005 om godtgørelse ved deltagelse i erhvervsrettet voksen- og efteruddannelse:
Kapitel 1 Uddannelser, hvortil der kan opnås godtgørelse § 1. Der kan opnås godtgørelse efter reglerne i denne bekendtgørelse ved deltagelse i erhvervsrettet voksen- og efteruddannelse til og med erhvervsuddannelsesniveau:
 Stk. 2. Erhvervsrettet voksen- og efteruddannelse, jf. stk. 1 er:
 1) Arbejdsmarkedsuddannelser (AMU) efter lov om arbejdsmarkedsuddannelser m.v., dog undtaget Træningsskolernes arbejdsmarkedsuddannelser (TAMU).
Kapitel 2 Personkredsen § 2. Deltagere, der kan opnå godtgørelse efter denne bekendtgørelse, er 1) beskæftigede lønmodtagere, såvel private som offentligt ansatte, jf. dog § 3, § 4. Det er en betingelse for at opnå godtgørelse efter denne bekendtgørelse, at deltageren 1) alene har en uddannelse ud over en almen skoleuddannelse til og med gymnasialt niveau, 2) har en erhvervsuddannelse efter lov om erhvervsuddannelser, en lærlingeuddannelse, en erhvervsfaglig grunduddannelse, en grundlæggende social- og sundhedsuddannelse eller en grundlæggende uddannelse efter lov om landbrugsuddannelser, 3) har en kommunal- eller etatsuddannelse eller lignende, hvis uddannelsesniveau og varighed ikke overstiger erhvervsuddannelserne eller et niveau og en varighed, der kan sidestilles hermed, eller 4) har en anden og højere uddannelse end nævnt i nr. 1-3, og ikke har haft beskæftigelse inden for uddannelsens område i de sidste 5 år.
Kapitel 3 Godtgørelse til deltagere for tab af indtægt eller arbejdsmulighed § 7. Beskæftigede lønmodtagere, selvstændige erhvervsdrivende og ledige med ret til selvvalgt uddannelse, jf. § 2, som deltager i uddannelse efter § 1, stk. 2, har ret til godtgørelse for tab af indtægt eller arbejdsmulighed som følge af deltagelsen, jf. dog § 3 og § 8.
 Stk. 2. Som indtægt efter stk. 1 regnes arbejdsfortjeneste som lønmodtager eller selvstændig erhvervsdrivende.
Kapitel 5 Fællesbestemmelser § 12. Godtgørelse kan kun udbetales for den tid, som deltageren har deltaget i undervisningen, jf. dog stk. 2-7.
 ...
Kapitel 11 Oplysningspligt, straffebestemmelser og tilbagebetaling § 30. En person, der uberettiget har modtaget godtgørelse, skal betale beløbet tilbage, hvis den pågældende har afgivet urigtige oplysninger eller fortiet omstændigheder, der er af betydning for retten til ydelser efter denne bekendtgørelse, eller hvis den pågældende i øvrigt indså eller burde have indset, at modtagelsen af beløbet var uberettiget.
