 Ved lov nr. 208 af 25. maj 1983 blev naturfredningsloven ændret med blandt  

 andet følgende bestemmelse:
 § 47  b: Inden for en afstand af 300 m fra de i det  

 åbne land beliggende kirker må der ikke uden fredningsnævnets tilladelse  

 placeres bygninger med en højde, der overstiger 8,5 m.
Af bemærkningerne til lovforslaget fremgår det, at ændringen indebærer, at  

 fredningsnævnet kan nægte tilladelse til opførelse af bygninger, der  

 overstiger en højde på 8,5 m inden for en afstand af 300 m fra kirker,  

 beliggende i det åbne land.
Et afslag medfører ikke erstatning.
 Efter kommuneplanlovens § 43 må en bebyggelse ikke opføres i mere end 2  

 etager og indel del af en bygnings ydervægge eller tag må være hævet mere end  

 8,5 m over det omgivende terræn.
 Ved miljøministeriets bekendtgørelse nr. 595 af 15. december 1976 om  

 supplerende regler i medfør af lov om kommuneplanlægning er imidlertid visse  

 bygninger, konstruktioner og anlæg undtaget fra denne regel.
Således kan avls- og driftsbygninger til land- og skovbrugsejendomme  

 beliggende i landzone, som ikke kræver tilladelse efter by- og landzoneloven,  

 opføres i en højde af indtil 12,5 m.
Siloer må endvidere opføres i en højde  

 af indtil 15 m, hvis de har et tværsnit på højest 20 kvardratmeter, og hvis  

 de opføres som del af en større avls- eller driftsybgning.
Den nye bestemmelse i naturfredningsloven må ses i sammenhæng med disse  

 regler.
Spørgsmålet om bestemmelsens rækkevidde afgøres af vedkommende  

 fredningsnævn med klageadgang til overfredningsnævnet.
Forarbejderne til  

 ændringsloven indeholder kun få bidrag til forståelse af bestemmelsens  

 rækkevidde, herunder til, hvad der skal forstås ved, at en kirke er  

 beliggende i »det åbne land«.
Efter loven og dens forarbejder er sigtet med bestemmelsen at beskytte  

 kirkeområder, der i landskabelig henseende med kirkebygning, kirkegård med  

 bevoksning og småhuse udgør en helhed.
Disse kirkeområder kan på grund af  

 deres placering i forhold til det omgivende landskab forstyrres af høj  

 bebyggelse.
 Efter ministeriets opfattelse vil man ikke kunne fortolke begrebet  

 »det åbne land« som svarende til landzonearealer efter by- og  

 landzoneloven.
Det afgørende for, om bestemmelsen finder anvendelse, vil være en konkret  

 vurdering af kirkens fremtræden i det omgivende landskab og af eventuel  

 omkringliggende bebyggelse.
Hertil kan der søges supplerende vejledning i  

 fredningsstyrelsens publikation »Landkirkens omgivelser - vejledning i  

 bevaring, fredningsstyrelsen 1982«, hvori en række forhold, som er af  

 betydning for en vurdering af kirkernes omgivelser, omtales.
Endvidere kan  

 der hentes vejledning i de registreringer af kirkers omgivelser, som mange  

 steder allerede er udarbejdet, og som er under udarbejdelse andre steder.
Ministeriet er opmærksom på, at der kan opstå tvivlsspørgsmål ikke mindst  

 for kommunalbestyrelserne, som er de første, der får kendskab til  

 byggeønsker, som kan være omfattet af bestemmelsen.
Det er ministeriets  

 opfattelse, at man kun, hvis det er åbenbart, at en kirke ikke er omfattet af  

 bestemmelsen, skal undlade at sende byggeprojekter i de pågældende kirkers  

 omgivelser til fredningsnævnene.
 Ministeriet skal anbefale fredningsnævnene at inddrage stiftsøvrigheder og  

 menighedsråd i behandlingen af ansøgninger om tilladelse til byggeri ved  

 kirker.
 Man skal i øvrigt bemærke, at den nye bestemmelse, modsat  

 naturfredningslovens øvrige byggelinier, ikke kan ophæves i forbindelse med  

 gennemførelsen af en lokalplan, ligesom bestemmelsen uden videre omfatter  

 kirkegård, landbrugsjord, skov eller tidligere fredede arealer.
