(Til kommuner og amtskommuner) Bekendtgørelsen trådte i kraft den 1. januar 1980 og afløser  

 bekendtgørelse nr. 199 af 29. marts 1976 om magtanvendelse, isolation,  

 sikrede afdelinger, fratagelse af besøgsret og brevkontrol i  

 døgninstitutioner for børn og unge samt bekendtgørelse nr. 505 af 19.  

 september 1977 om magtanvendelse, isolation og lukket afdeling m.v. i  

 særforsorgens institutioner samt om klageadgangen over forsorgens udøvelse.
 Reglerne i bekendtgørelsen svarer i store træk til reglerne i  

 bekendtgørelse nr. 199 af 29. marts 1976, men på enkelte punkter er der sket  

 ændringer.
 Der vil i det følgende blive redegjort for de mere væsentlige ændringer.
 § 1,  stk. 3.
Det er ikke tilladt at fiksere børn og unge.
Fiksering har hidtil i  

 begrænset omfang været tilladt inden for åndssvageforsorgen, men antallet af  

 fikseringer af børn og unge har været ringe.
 Det bemærkes, at fastspænding til kørestol eller andet hjælpemiddel af  

 stærkt fysisk hæmmede børn og unge som et nødvendigt led i behandlingen ikke  

 betragtes som fiksering.
 § 1,  stk. 5.
 Isolation er efter bestemmelsen i § 6 kun tilladt i sikret afdeling, og da  

 kun, når der er overhængende fare for, at den unge skader sig selv eller  

 andre.
 Adgangen til kortvarig isolation er alene at betragte som  

 hjælpeforanstaltning af nødværgelignende karakter i en akut situation.
Med amtsrådets tilladelse kan dog i en overgangsperiode dørene til  

 værelserne i sikrede afdelinger aflåses om natten, når det må anses for  

 påkrævet af hensyn til personalets sikkerhed, og når de unge til enhver tid  

 ved benyttelse af ringeapparat eller på anden måde omgående kan tilkalde det  

 vagthavende personale.
Amtsrådet underretter socialstyrelsen om sådanne  

 tilladelser og påser løbende, at det fortsat er nødvendigt at anvende  

 tilladelsen.
Såfremt ordningen af amtsrådet ønskes fortsat udover 1. januar  

 1982, skal dette godkendes af socialstyrelsen, og amtsrådet må i så fald  

 redegøre for, hvad der fra amtsrådets side er foretaget for at muliggøre, at  

 den natlige aflåsning kan ophøre.
 § 1,  stk. 8.
 Bestemmelsen er ny, men ændrer ikke på det forhold, at det er det sociale  

 udvalg, der, også i tilfælde hvor anbringelsen træder i stedet for  

 varetægtsfængsling, træffer beslutning om anbringelsen.
 Beslutningen træffes i medfør af bistandslovens § 33, stk. 1, nr. 3, eller  

 § 123, eventuelt foreløbig ved formandens beslutning i medfør af § 127.
 Det sociale udvalg kan derefter i overensstemmelse med reglerne i  

 bistandslovens § 99 og efter forhandling med retten beslutte, at anbringelsen  

 skal ske i sikret afdeling.
 I det sociale udvalgs vurdering af, om anbringelse i en social institution  

 er hensigtsmæssig, må indgå de krav, der i medfør af § 1, stk. 8, fra rettens  

 og politiets side måtte blive stillet med hensyn til særlige foranstaltninger  

 under opholdet.
 Det bemærkes i den forbindelse, at krav om afskæring fra kontakt med andre  

 inden for afdelingen (fuldstændig isolation) af pædagogiske og  

 bygningsmæssige grunde næppe kan efterleves og derfor normalt bør føre til  

 afvisning af anbringelsen.
Det vil dog for de fleste unge være en fordel at blive anbragt i en sikret  

 afdeling frem for i varetægtsfængsel, specielt i de tilfælde, hvor det må  

 antages, at sagen sluttes, uden at den unge skal afsone en fængselsstraf.
Det  

 forudsættes derfor, at de sociale myndigheder i videst muligt omfang er  

 imødekommende over for retten i disse sager.
Dette gælder særlig med hensyn  

 til krav om afskæring fra kontakt med andre uden for afdelingen, om  

 besøgsforbud og om brevkontrol.
Gennemsyn og eventuel tilbageholdelse af  

 breve i medfør af bestemmelsen i stk. 8 kan dog kun foretages af politiet.  

 Institutionens medarbejdere kan kun medvirke ved brevkontrol i  

 overensstemmelse med bestemmelserne i § 10 og kan ikke deltage i  

 efterforskninger eller udføre andre politimæssige opgaver.
Såfremt den unge ikke vil affinde sig med anvendelsen af de særlige  

 foranstaltninger, som retten eller politiet i medfør af § 1, stk. 8, har  

 krævet, kan den unge til enhver tid trække sit samtykke til anbringelsen i  

 sikret afdeling tilbage.
Sker dette, skal institutionen straks give  

 meddelelse til retten, der så må træffe bestemmelse om, hvorvidt den unge  

 skal overføres til varetægtsfængsel.
 Til orientering vedlægges afskrift af retsplejelovens §§ 771 og 772, der  

 indeholder reglerne for politiets adgang til at kræve besøgsforbud og  

 brevkontrol.
I bekendtgørelse nr. 505 var omtalt regler for anvendelse af såkaldte  

 farmakologiske tvangsmidler.
Forholdet er ikke omtalt i den nye  

 bekendtgørelsen, men det forudsættes, at anvendelse af fysisk magt ved  

 medicingivning indberettes efter reglerne i § 12.
§ 4 Opmærksomhedenhenledes på, at betingelserne for anbringelse i sikret  

 afdeling er omformuleret i forhold til bekendtgørelse nr. 199.
I bekendtgørelse nr. 505 fandtes ikke en til § 4, stk. 1, nr. 2, svarende  

 bestemmelse.
Det har således ikke været tilladt at anbringe unge med  

 vidtgående fysiske eller psykiske handicap i sikrede afdelinger alene af  

 behandlingsmæssige grunde.
Der er ikke ved den nye bestemmelse tilsigtet  

 nogen ændring i dette forhold.
Unge mellem 15 og 18 år, der er dømt til åndssvageforsorg/institution  

 eller i henhold til retskendelse skal opholde sig i lukket institution, kan i  

 medfør af socialministeriets bekendtgørelse nr. 568 af 21. december 1979 § 5,  

 stk. 3, optages i lukket institution for voksne med vidtgående psykiske  

 handicap.
Optagelse i sikret afdeling for børn og unge kan kun ske, hvis  

 betingelserne herfor i § 4 er opfyldt.
 Overførsel fra åben til sikret afdeling anses for ændring af  

 anbringelsesstedet og skal, såfremt forældremyndighedens indehaver modsætter  

 sig overførslen, behandles efter reglerne i bistandslovens § 123, stk. 1, nr.  

 4. Forældremyndighedens indehaver kan indbringe overførslen for den sociale  

 ankestyrelse, jfr. bistandslovens § 128, stk. 2.
 § 11.  Skematilførsler.
Anvendelse af samtlige de i bekendtgørelsen hjemlede indgreb bortset fra  

 nødværge skal samme dag indføres på det særlige skema, der skal opbevares i  

 en protokol.
Denne kan f.eks. være et ringbind med en fortløbende  

 indholdsfortegnelse, der i datofølge angiver elevens navn og indgrebets art.
 § 12.  Indberetninger.
Der skal efter denne bekendtgørelsen ikke ske særskilt indberetning af den  

 i § 2, stk. 1, omhandlede magtanvendelse.
Det kan dog anbefales, at  

 institutionen i de tilfælde, hvor der kan være tvivl om, hvorvidt  

 magtanvendelsen er omfattet af § 2, stk. 1, indberetter episoden til  

 amtsrådet, der herefter kan tage stilling til, om magtanvendelsen har været  

 tilladt.
 Det bemærkes, at den i indledningen til bekendtgørelsen omtalte  

 supplerende cirkulæreskrivelse (vejledning) fra socialstyrelsen vil blive  

 udsendt snarest.
