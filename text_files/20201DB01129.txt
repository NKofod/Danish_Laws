Betænkning afgivet af Indenrigs- og Boligudvalget den 6. maj 2021 Betænkning over Forslag til folketingsbeslutning om ændring af eftervederlag for varetagelsen af regionale og kommunale hverv [af Jens Henrik Thulesen Dahl (DF) m.fl.]:
1. Indstillinger Et flertal i udvalget (S, V, RV, KF og KD) indstiller beslutningsforslaget til forkastelse ved 2. (sidste) behandling.
 Et mindretal i udvalget (DF, SF, EL, NB, LA og Sikandar Siddique (UFG)) indstiller beslutningsforslaget til vedtagelse uændret.
 Alternativet, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Socialdemokratiet, Venstre, Det Konservative Folkeparti og Kristendemokraterne Socialdemokratiets, Venstres, Det Konservative Folkepartis og Kristendemokraternes medlemmer af udvalget mener, at spørgsmålet om eftervederlag til borgmestre m.fl. og regionsrådsformænd rejser en vigtig diskussion.
Hvis man alene ser eftervederlaget som et økonomisk sikkerhedsnet for den fratrådte borgmester m.fl. og regionsrådsformand, kan det virke urimeligt, at der ikke sker modregning af lønindkomst m.v. i eftervederlaget.
S, V, KF og KD mener imidlertid, at man må se aflønningen af fuldtidspolitikere som en samlet pakke i form af vederlag, eftervederlag og pension.
Derfor kan reglerne om eftervederlag for borgmestre m.fl. og regionsrådsformænd efter partiernes opfattelse ikke ses isoleret fra de samlede vederlags- og pensionsforhold, som drøftes i regi af Folketinget.
Hertil kommer, at der efter partiernes opfattelse er et hensyn til enkle og gennemsigtige regler, der er nemme at administrere for både myndigheder og de involverede politikere.
S, V, KF og KD har i den forbindelse noteret sig, at Vederlagskommissionen af hensyn til gennemsigtighed og transparens anbefalede at undgå regler om modregning i eftervederlaget af anden indkomst end indkomst for politiske hverv.
Der blev heller ikke indgået stemmeaftaler om en sådan modregning.
S, V, KF og KD lægger op til, at der indkaldes til et møde i Indenrigs- og Boligministeriet, så ordførerne får mulighed for at drøfte reglerne om modregning af eftervederlag for borgmestre m.fl. og regionsrådsformænd nærmere.
Dansk Folkeparti, Socialistisk Folkeparti, Enhedslisten, Nye Borgerlige, Liberal Alliance og Sikandar Siddique (UFG) Dansk Folkepartis, Socialistisk Folkepartis, Enhedslistens, Nye Borgerliges og Liberal Alliances medlemmer af udvalget og Sikandar Siddique (UFG) er enige om, at lovgivningen skal ændres, så politikere, der har varetaget kommunale og regionale hverv og modtager eftervederlag, fremover modregnes i eftervederlaget, hvis de får ny indtægt.
Det er mindretallets opfattelse, at der i dag er for stor forskel på de regler, der gælder for eftervederlag til henholdsvis politikere, som sidder i Folketinget, og politikere, der på fuld tid sidder i kommunalbestyrelser og regionsråd.
Borgmestre og andre, herunder rådmænd, som sidestilles med borgmestre, og regionsrådsformænd har efter de gældende regler og efter nærmere betingelser ret til at modtage et eftervederlag, når de ophører med hvervet.
Den 1. januar 2017 indførte den daværende regering nye skærpede regler for eftervederlag.
Reglerne medførte, at fratrådte borgmestre m.fl., regionsrådsformænd og formænd for visse udvalg ikke længere kan få et eftervederlag, hvis de bliver folketingsmedlemmer eller ministre.
Reglerne gælder imidlertid kun i tilfælde, hvor en borgmester skifter til et andet politisk hverv.
Hvis de pågældende politikere finder et nyt, ikkepolitisk erhverv, modregnes indtægterne fra det nye arbejde ikke i deres eftervederlag, hvilket er tilfældet for medlemmer af Folketinget.
Der henvises til bekendtgørelse nr. 1769 af 27. december 2018 om vederlag, diæter, pension m.v. for varetagelsen af kommunale hverv og bekendtgørelse nr. 1770 af 27. december 2018 om vederlag, diæter, pension m.v. for varetagelsen af regionale hverv.
 DF, SF, EL, NB, LA og Sikandar Siddique (UFG) mener imidlertid, at reglerne om eftervederlag bør skærpes yderligere, så borgmestre m.fl. og regionsrådsformænd også modregnes i deres eftervederlag, hvis de har indtægter fra et ikkepolitisk hverv.
DF, SF, EL, NB, LA og Sikandar Siddique (UFG) noterer sig ministerens svar på spørgsmål 1, hvoraf det fremgår, at ministeren vil indkalde alle partier til møde »så hurtigt som muligt og på denne side af sommerferien«.
Partierne ser frem til drøftelsen af reglerne om eftervederlag og modregning.
3. Udvalgsarbejdet Beslutningsforslaget blev fremsat den 1. december 2020 og var til 1. behandling den 13. april 2021. Beslutningsforslaget blev efter 1. behandling henvist til behandling i Indenrigs- og Boligudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 2 møder.
Bilag Under udvalgsarbejdet er der omdelt 4 bilag på beslutningsforslaget.
Spørgsmål Udvalget har under udvalgsarbejdet stillet 3 spørgsmål til indenrigs- og boligministeren til skriftlig besvarelse, som ministeren har besvaret.
Anders Kronborg (S) Bjørn Brandenborg (S) Tanja Larsson (S) Jan Johansen (S) Birgitte Vind (S) Kasper Sand Kjær (S) Orla Hav (S) Thomas Jensen (S) Jens Rohde (KD) Kathrine Olldag (RV) Samira Nawa (RV) Halime Oguz (SF) Kirsten Normann Andersen (SF) Søren Egge Rasmussen (EL) fmd.
Jette Gottlieb (EL) Sikandar Siddique (UFG) Preben Bang Henriksen (V) Hans Andersen (V) Heidi Bank (V) nfmd.
Kim Valentin (V) Christoffer Aagaard Melson (V) Anni Matthiesen (V) Alex Ahrendtsen (DF) Dennis Flydtkjær (DF) Jens Henrik Thulesen Dahl (DF) Marcus Knuth (KF) Niels Flemming Hansen (KF) Lars Boje Mathiesen (NB) Ole Birk Olesen (LA) Alternativet, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
