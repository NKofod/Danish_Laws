 Som led i den i disse år stedfindende decentralisering af dele af  

 kirkeministeriets sagsområde bemyndiger ministeriet herved  

 kirkegårdsbestyrelserne til fra den 1. november 1975 at regne, at træffe  

 afgørelse i de i § 20 i kgl. anordning nr. 143 af 20. april 1953 om  

 kirkegårde omhandlede sager angående flytning af askeurner, der er nedgravet  

 på kirkegårde, i overensstemmelse med nedenstående retningslinier.
1.a.
Afdødes ønske med hensyn til valg af begravelsessted bør normalt  

 respekteres.
Der bør derfor som hovedregel gives tilladelse til flytning af  

 en urne, når det godtgøres, at afdødes ønske ikke er efterkommet, uanset at  

 dette havde været muligt.
Dette gælder således i tilfælde, hvor afdøde havde  

 udset sig et andet gravsted, hvortil han havde erhvervet brugsret, eller hvor  

 afdøde i testamente, skriftlige optegnelser eller på anden måde havde givet  

 udtryk for ønske om valg af et andet gravsted eller et gravsted af anden art,  

 end det, hvori urnen er nedsat.
b.
Tilladelse til flytning af en urne bør ligeledes normalt gives, hvis  

 urnen af en fejltagelse er nedsat i et forkert gravsted.
c.
I de under a og b nævnte tilfælde kan urneflytning tillades, uanset  

 hvor kort tid der er hengået siden urnens nedsættelse.
 2. Af hensyn til gravfreden bør der i andre tilfælde  

 vises mere tilbageholdenhed med hensyn til flytning af jordfæstede urner.
Da afgørelse om urners anbringelse ofte må træffes i løbet af få dage, og  

 da dødsfald ikke sjældent medfører uforudsete forandringer af de  

 efterlevendes forhold, vil der dog i en del tilfælde kunne foreligge  

 omstændigheder, der gør det rimeligt at imødekomme en anmodning om tilladelse  

 til flytning af en urne.
Har til eksempel den eller de nærmeste pårørende  

 skiftet bopæl efter dødsfaldet, kan det være rimeligt at tillade, at urnen  

 overflyttes til en kirkegård i nærheden af den nye bopæl.
Det vil ligeledes  

 ofte kunne være rimeligt at imødekomme et ønske om flytning af en urne til  

 fællesgrav eller til et familiegravsted på samme eller anden kirkegård.
 I de her omhandlede tilfælde bør tilladelse normalt først gives, når der  

 er forløbet mindst 1 år fra urnens nedsættelse, således at der haves  

 nogenlunde sikkerhed for, at anmodningen om tilladelse til urneflytning er  

 velovervejet og ikke beror på en forhastet beslutning fra de pårørendes side,  

 forinden disses forhold har stabiliseret sig efter dødsfaldet.
 3. Tilladelse kan gives, selv om urnen helt eller  

 delvis er gået til grunde, når blot asken kan påvises.
4. Der kan normalt ikke gives tilladelse til flytning  

 af en urne, der tidligere er flyttet.
Undtagelse herfra kan kun ske med  

 kirkeministeriets godkendelse.
Udenlandske soldaters og flygtninges urner må ikke flyttes uden  

 kirkeministeriets samtykke.
Det samme gælder frihedskæmperes urner, der er  

 nedsat i grave, der er fredet i henhold til kirkeministeriets cirkulære af  

 18. juni 1968 om fredning m.v. af frihedskæmperes grave.
 5. Andragende om eller samtykke til flytningen skal  

 foreligge fra afdødes med ham til hans død samlevende ægtefælle eller - hvis  

 sådan ikke findes - afdødes efterladte børn (eventuelt en for umyndige børn  

 beskikket værge). Efterlader afdøde sig hverken ægtefælle eller børn, skal  

 andragende eller samtykke foreligge fra afdødes forældre eller - hvis disse  

 ikke er i live - afdødes søskende.
 I andre tilfælde må sagen forelægges kirkeministeriet til afgørelse.
 6. Såfremt den, der fremsætter anmodning om flytning  

 af en urne, ikke er i besiddelse af gravfæstebrevet, må han over for  

 kirkegårdsbestyrelsen skriftligt bevidne, at der foreligger samtykke til  

 urnens opgravning fra samtlige personer, der har dispositionsret over  

 gravstedet, eller at han er den eneste dispositionsberettigede.
 Fremsættes anmodningen ved personlig henvendelse, må andrageren legitimere  

 sig, såfremt han er kirkegårdsbestyrelsen ubekendt.
 Hvis andrageren ikke er en af de i kirkegårdsprotokollen opførte  

 gravstedsbrugere, skal kirkegårdsbestyrelsen så vidt muligt indhente  

 erklæring fra disse, medmindre det fremgår af kirkegårdsprotokollen, at de  

 pågældende er afgået ved døden eller andrageren afgiver erklæring herom.
 Det er i alle tilfælde en forudsætning for at give tilladelse til  

 opgravning af en urne, at der foreligger tilladelse fra vedkommende  

 kirkegårdsbestyrelse til urnens nedsættelse i det gravsted, hvortil den  

 ønskes flyttet.
 7. I tvivlstilfælde vil sagen kunne forelægges  

 kirkeministeriet til afgørelse.
8. Kirkegårdsbestyrelsens afgørelse meddeles  

 skriftligt.
I tilfælde, hvor, tilladelse gives - bortset fra berigtigelse af  

 fejltagelser - må det i skrivelsen anføres, at det ikke kan forventes, at  

 der, efter at den ønskede urneflytning er foretaget, vil blive givet  

 tilladelse til fornyet flytning af urnen.
 I skrivelser, hvori der gives afslag på andragender om tilladelse til  

 urneflytning, skal det anføres, at afgørelsen kan indbringes for  

 kirkeministeriet.
9. Om tilladelser og afslag foretages tilførsel til  

 kirkegårdsprotokollen med angivelse af datoen for kirkegårdsbestyrelsens  

 skrivelse.
I tilfælde, hvor tilladelse gives, anføres tillige oplysning om  

 urnens nye anbringelsessted.
Jørgen Peder Hansen Arne Truelsen Til kirkegårdsbestyrelserne.
