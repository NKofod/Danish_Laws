Cirkulære om tildeling af Hjemmeværnets anciennitetstegn (godkendt af Dronningen den 25. september 2008) § 1. Personer, som har forrettet i alt 25, 40, 50 eller 60 års frivillig tjeneste i hjemmeværnet, tildeles hjemmeværnets anciennitetstegn.
 Stk. 2. Tildelingen foretages af hjemmeværnsledelsen.
§ 2. Tegnet er ovalt og præges i sølv.
Aversen er præget med en egekrans, der indrammer en økse og en maskinpistol i krydsopstilling samt en hånd holdende en fakkel med flamme og over denne en kongekrone.
Reversen er præget med indskriften: FOR FRIVILLIG TJENESTE I HJEMMEVÆRNET.
 Stk. 2. Ved i alt 25 års frivillig tjeneste i hjemmeværnet bæres tegnet i mellemgrønt krydsbånd med mørkeblå og lyseblå kantstriber adskilt med hvide skillestriber.
 Stk. 3. Ved i alt 40 års frivillig tjeneste i hjemmeværnet bæres tegnet i samme bånd, men påhæftet et egeblad af sølv.
 Stk. 4. Ved i alt 50 års frivillig tjeneste i hjemmeværnet bæres tegnet i samme bånd, men påhæftet et egeblad af guld.
 Stk. 5. Ved i alt 60 års frivillig tjeneste i hjemmeværnet bæres tegnet i samme bånd, men påhæftet to egeblade af guld.
 § 3. Anciennitetstegnet tilbageleveres ved tildeling af tegnet for højere anciennitet, jf. § 2, stk. 3-5, eller ved modtagerens død.
 § 4. Cirkulæret træder i kraft den 1/4 2009. KFF B. 4-20 ophæves den 31/3 2009.
