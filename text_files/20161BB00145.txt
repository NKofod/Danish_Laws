Fremsat den 4. april 2017 af Finn Sørensen (EL), Henning Hyllested (EL) og Jakob Sølvhøj (EL) Forslag til folketingsbeslutning om ændring af reglerne om udbetaling af skattefri efterlønspræmie Folketinget pålægger beskæftigelsesministeren at fremsætte forslag om at ændre reglerne om udbetaling af skattefri efterlønspræmie, således at afholdelse af seniorfridage betalt via pensionsindbetalingen ikke medfører tab af efterlønspræmie.
Bemærkninger til forslaget Forslagsstillerne har på baggrund af ministerens svar på BEU alm. del  spørgsmål 318 fået bekræftet, at det vil medføre tab af skattefri efterlønspræmie, såfremt man benytter pensionsindbetalingen til at finansiere de seniorfridage, som netop er aftalt i overenskomsterne på det private arbejdsmarked.
Forslagsstillerne finder det yderst uhensigtsmæssigt, at frygten for tab af en, i værste fald to, efterlønsportioner a 13.244 kr. vil stille sig i vejen for den fulde udnyttelse af overenskomstmæssige rettigheder.
Forslagsstillerne ønsker derfor, at ministeren tager initiativ til at ændre reglerne, således at dette problem løses.
Skriftlig fremsættelse Finn Sørensen (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om ændring af reglerne om udbetaling af skattefri efterlønspræmie.
(Beslutningsforslag nr.
B 145) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
