Nr LSF 134 Forslag til Lov om adgang til præstestillinger i folkekirken Fremsat af kirkeministeren (Mette Madsen) den 13. januar 1987 § 1. Præstestilling i den danske folkekirke kan søges af:
1) personer, der har bestået teologisk kandidateksamen fra et dansk universitet, 2) personer, der har virket som præst i den grønlandske kirke, og som har bestået den af Landstinget i Grønland forordnede videregående uddannelse i kristendomskundskab, hvis de behersker det danske sprog, og 3) personer, der i mindst 7 år har virket som præst for evangelisk-lutherske frimenigheder, der opfylder betingelserne for at få folkekirkens kirker overladt til brug, hvis biskoppen i det stift, hvor vedkommende senest har virket som frimenighedspræst, anbefaler dette.
§ 2. Kirkeministeren kan undtagelsesvis give en person, der ikke opfylder betingelserne i § 1, tilladelse til at søge præstestilling, såfremt den pågældende i fremtrædende grad har vist sig i besiddelse af egenskaber, der har væsentlig betydning for varetagelse af præstestilling.
Stk. 2. Tilladelse kan kun gives, hvis ansøgeren er fyldt 35 år og består en af kirkeministeren fastsat prøve.
§ 3. Personer, der ikke opfylder betingelserne i § 1, kan ansættes i præstestillinger efter § 42, stk. 1, i lov om menighedsråd, jf.
lovbekendtgørelse nr. 136 af 15. april 1980, såfremt dette tiltrædes af biskoppen.
Stk. 2. Stk. 1 finder tilsvarende anvendelse ved ansættelse af præst for en valgmenighed, såfremt det vedtages på et menighedsmøde (generalforsamling) i valgmenigheden med et flertal på 2/3 af de afgivne stemmer.
§ 4. Præster ansat efter § 3 kan søge forflyttelse efter 7 års ansættelse som præst i folkekirken, såfremt dette anbefales af biskoppen i det stift, i hvilket præsten er ansat.
§ 5. Enhver, som ansættes som præst i folkekirken eller stadfæstes som valgmenighedspræst i folkekirken, skal aflægge folkekirkens præsteløfte.
 § 6. Udgifterne i henhold til denne lov afholdes af fællesfonden.
 § 7. Loven træder i kraft den 1. juli 1987. Samtidig ophæves lov nr.
218 af 16. juni 1962 om adgang til præsteembeder i folkekirken med undtagelse af § 10, der forbliver i kraft indtil videre.
Stk. 2. Kirkeministeren kan give personer, der ved lovens ikrafttræden har gjort tjeneste under et folkekirkeligt Ydre Missions selskab som missionær i udlandet i mindst 7 år, tilladelse til at søge præstestilling, selv om de ikke opfylder kravene i § 1. Ansøgning herom skal indgives til kirkeministeren inden udgangen af 1989. Kirkeministeren kan betinge sin tilladelse af, at vedkommende består en særlig prøve.
Stk. 3. Loven finder ikke anvendelse på personer, der inden 1. juli 1987 har fået tilsagn om at opnå tilladelse til at søge præstestilling på nærmere angivne vilkår.
Det er dog en betingelse, at vilkårene overholdes.
Er der ikke fastsat nogen frist for opfyldelse af vilkårene, skal disse være opfyldt inden 1. juli 1988.
 § 8. Denne lov gælder ikke for Grønland.
Oprindeligt fremsat lovforslag Blad nr 344 § 1. Præstestilling i den danske folkekirke kan søges af:
1) Personer, der har bestået teologisk kandidateksamen fra et dansk universitet, 2) Personer, der har virket som præst i den grønlandske kirke, og som har bestået den af landstinget i Grønland forordnede videregående uddannelse i kristendomskundskab, hvis de behersker det danske sprog, og 3) Personer, der i mindst 7 år har virket som præst for evangelisk-lutherske frimenigheder, der opfylder betingelserne for at få folkekirkens kirker overladt til brug, hvis biskoppen i det stift, hvor vedkommende senest har virket som frimenighedspræst, anbefaler dette.
§ 2. Kirkeministeren kan undtagelsesvis give en person, der ikke opfylder betingelserne i § 1, tilladelse til at søge præstestilling, såfremt den pågældende i fremtrædende grad har vist sig i besiddelse af egenskaber, der har væsentlig betydning for varetagelse af præstestilling.
Stk. 2. Tilladelse kan kun gives, hvis ansøgeren er fyldt 35 år og består en af kirkeministeren fastsat prøve.
§ 3. Personer, der ikke opfylder betingelserne i § 1, kan ansættes i præstestillinger efter § 42, stk. 1, i lov om menighedsråd, jfr.
lovbekendtgørelse nr. 136 af 15. april 1980, såfremt dette tiltrædes af biskoppen.
Stk. 2. Stk. 1 finder tilsvarende anvendelse ved ansættelse af præst for en valgmenighed, såfremt det vedtages på et menighedsmøde (generalforsamling) i valgmenigheden med et flertal på 2/3 af de afgivne stemmer.
§ 4. Præster ansat efter § 3 kan søge forflyttelse efter 7 års ansættelse som præst i folkekirken, såfremt dette anbefales af biskoppen i det stift, i hvilket præsten er ansat.
§ 5. Enhver, som ansættes som præst i folkekirken eller stadfæstes som valgmenighedspræst i folkekirken, skal aflægge folkekirkens præsteløfte.
 § 6. Udgifterne i henhold til denne lov afholdes af fællesfonden.
 § 7. Loven træder i kraft den 1. juli 1987. Samtidig ophæves lov nr.
218 af 16. juni 1962 om adgang til præsteembeder i folkekirken med undtagelse af § 10, der forbliver i kraft indtil videre.
Stk. 2. Kirkeministeren kan give personer, der ved lovens ikrafttræden har gjort tjeneste under et folkekirkeligt Ydre Missions selskab som missionær i udlandet i mindst 7 år, tilladelse til at søge præstestilling, selv om de ikke opfylder kravene i § 1. Ansøgning herom skal indgives til kirkeministeren inden udgangen af 1989. Kirkeministeren kan betinge sin tilladelse af, at vedkommende består en særlig prøve.
Stk. 3. Loven finder ikke anvendelse på personer, der inden 1. juli 1987 har fået tilsagn om at opnå tilladelse til at søge præstestilling på nærmere angivne vilkår.
Det er dog en betingelse, at vilkårene overholdes.
Er der ikke fastsat nogen frist for opfyldelse af vilkårene, skal disse være opfyldt inden 1. juli 1988.
 § 8. Denne lov gælder ikke for Grønland.
BEMÆRKNINGER TIL LOVFORSLAGET I.
ALMINDELIGE BEMÆRKNINGER Den nugældende lov af 16. juni 1962 om adgang til præsteembeder i folkekirken gav adgang for en større personkreds til at søge præstestilling i folkekirken, end der havde været efter de hidtidige regler.
Loven var udtryk for en formodning om, at en bredere rekruttering til præstestillinger kunne skabe fornyelse og nye perspektiver i folkekirken.
En overvejelse af lovens virkemåde, efter at den har været praktiseret en årrække, er naturlig. Ønskeligheden heraf understreges af erfaringerne ved administrationen af lov nr. 97 af 17. marts 1971 om afhjælpning af præstemangelen.
Denne lov gav for en periode på 10 år mulighed for, at personer med en afsluttende eksamen fra et dansk seminarium eller med tilsvarende kundskaber på visse betingelser kunne få tilladelse til at søge præstestilling.
Overvejelserne om en revision af reglerne i lov om adgang til præsteembeder skulle særlig vedrøre spørgsmålet om, hvorvidt den udvidelse af personkredsen, som blev indført ved adgangsloven af 1962, fortsat var hensigtsmæssig, eller om erfaringerne fra administrationen af 1971-loven om afhjælpning af præstemangelen sammenholdt med erfaringerne iøvrigt om lovens virkemåde tilsagde en ændret afgrænsning.
 Loven om adgang til præsteembeder i folkekirken er opbygget således:
1. Ved § 1 afgrænses de persongrupper, der har umiddelbar ret til at søge præstestilling.
Sådan umiddelbar ret har navnlig teologiske kandidater fra et dansk universitet.
Herudover nævnes præster, der har virket i 7 år for en evangelisk-luthersk frimenighed her i landet eller i udlandet samt missionærer, der har bestået en særlig universitetsprøve og derefter gjort tjeneste på missionsmarken i 7 år.
2. I § 2 nævnes de persongrupper, der under visse betingelser kan opnå tilladelse til at søge præstestilling. 1962-loven opregnede tre sådanne grupper, nemlig personer med en anden teologisk uddannelse end dansk teologisk kandidateksamen, personer, der ved en højere læreanstalt her i landet, har bestået anden afsluttende prøve end den teologiske, samt missionærer, der har virket på missionsmarken i 7 år.
Ingen af de persongrupper, som nævnes under pkt. 2, havde efter de før 1962 gældende regler (lov nr. 195 af 16. april 1941, som ændret ved lov nr. 173 af 4. juni 1947) mulighed for at søge præstestilling.
3. § 5 giver mulighed for at fravige lovens almindelige uddannelseskrav i tilfælde, hvor en menighed samler sig i ønsket om at få en bestemt person som menighedens præst (den såkaldte kåringsadgang).
Endvidere indeholder loven forskellige særbestemmelser, herunder en bestemmelse om, at uddannelseskravene kan fraviges ved ansættelse i præstestillinger ved døvemenigheder og institutioner af særlig art.
Den 7. maj 1980 nedsatte kirkeministeriet et udvalg med den opgave at overveje bestemmelserne i lov om adgang til præsteembeder.
Udvalget afgav sin betænkning den 17. maj 1982. Betænkningen byggede på en formodning om, at der i fremtiden kunne forventes en vis mangel på teologiske kandidater.
Efter afgivelsen af udvalgets betænkning blev der af de teologiske fakulteter ved Københavns og Århus universiteter udarbejdet et selvstændigt forslag til en ny lov om adgang til præstestillinger i folkekirken.
Baggrunden for dette forslag var, at de seneste statistiske undersøgelser synes at vise, at den i udvalgsbetænkningen forudsatte mangel på teologiske kandidater ikke ville forekomme.
Kirkeministeriet udarbejdede - som et bidrag til overvejelserne vedrørende lovens revision - et forslag, der afveg fra de tidligere fremlagte lovforslag.
I folketingssamlingen 1984/ 85 fremsatte kirkeministeriet forslag om en begrænset ændring af lov om adgng til præsteembeder i folkekirken.
 Der redegøres i lovforslagets bemærkninger (Folketingstidende A. sp.
2515) for de udviste bestræbelser for en generel revision af loven, hvortil tiden dog ikke var moden.
Derfor foresloges kun en (foreløbig) ændring, som var nødvendiggjort af udviklingen, nemlig ophævelse af bestemmelsen, hvorefter der kunne gives personer, der ved en højere læreansalt har bestået en anden afsluttende prøve end den teologiske, tilladelse til at søge præstestilling.
(»Akademikerparagraffen«). Lovforslaget vedtoges af folketinget, jfr. lov nr. 132 af 27. marts 1985 (Folketingstidende F. sp. 4664, 5012, 7129 og 7384, B. sp. 923, C. sp. 253).
Det var under behandlingen af nævnte lovforslag forudsat, at bestræbelserne med en fuldstændig revision af loven blev videreført.
Med henblik herpå nedsatte kirkeministeriet den 23.
maj 1985 et udvalg med repræsentanter for folketingets politiske partier, biskopperne, de teologiske fakulteter og de studerende ved disse, Den danske Præsteforening, Landsforeningen af Menighedsrådsmedlemmer, en repræsentant for undervisningsministeriet samt to af kirkeministeren udpegede medlemmer.
Endvidere udpegedes rektorerne for Pastoralseminariet og Præstehøjskolen til medlemmer af udvalget.
Som formand for udvalget beskikkedes kirkeministeriets departementschef.
Udvalget blev anmodet om at fremkomme med forslag til en ny lov om adgang til præsteembeder i folkekirken.
Endvidere blev udvalget anmodet om at overveje den nuværende ordning af den praktisk-teologiske uddannelse af vordende præster.
 Udvalget har afgivet betænkning nr. 1085.
 Betænkningen bygger på følgende principper:
1. Den teologiske kandidateksamen fra et dansk universitet fastholdes som det almindelige uddannelseskrav til præstestilling (betænkningens side 46).
2. Der bør herudover kun gives adgang for andre til at søge præstestilling, såfremt dette efter en konkret bedømmelse kan antages at være i folkekirkens interesse.
Interesse i at anerkende en person som ansøger til en præstestilling vil kun (jfr. dog nedenfor under pkt. 4) foreligge, såfremt den pågældende i særlig grad har vist sig i besiddelse af egenskaber, der har væsentlig betydning for varetagelse af præstestilling, og tillige er i besiddelse af en så solid teologisk ballast, at det er forsvarligt at betro vedkommende en præstestilling.
Det er da også disse kriterier, der af udvalget foreslås fastlagt i en kommende lov, jfr. udvalgets betænkning side 45 ff.
Udvalget påpeger her, at de vanskeligheder, som lovens bestemmelser hidtil har medført, kan skyldes, at loven for ensidigt har lagt vægt på bestemte uddannelsesforløb, og ikke i tilstrækkelig grad har åbnet mulighed for en konkret bedømmelse.
Om udvalgets forslag henvises til bemærkningerne nedenfor til § 2.
3. Som følge af det under pkt. 2 nævnte forslag vil en del af de nuværende særbestemmelser i loven fremtidig kunne undværes.
4. Den hidtidige kåringsadgang foreslås videreført og reglerne herom forenklet.
Udvalget fremhæver, at de afgørende betingelser må være, at menigheden samler sig om en bestemt person, og at biskoppen efter vurdering af den pågældendes egnethed til præstegerningen vil påtage sig tilsynet med vedkommende (se betænkningens side 52 ff).
I betænkningen henstiller udvalget, at folkekirken bliver repræsenteret under undervisningsministeriets kommende forhandlinger med fakulteterne om ændringer i det teologiske studium.
I udvalgets betænkning behandles endelig den praktisk-teologiske uddannelse, som teologiske kandidater skal gennemføre for at kunne ordineres, jfr. betænkningens kap. 5.
Udvalget har ikke fremsat noget forslag om en nyordning, idet en sådan må afvente forhandlinger mellem undervisningsministeriet og de teologiske fakulteter om de teologiske studieordninger.
Indtil da må undervisningen som hidtil reguleres af den kgl. anordning om Pastoralseminariet.
Udvalgets betænkning og forslag er i det hele lagt til grund for det foreliggende lovforslag, dog med mindre ændringer.
Lovforslagets gennemførelse vil ikke medføre udgifter for staten, kommunerne eller for kirkelige midler.
Tværtimod skønnes det, at en mindre besparelse for fællesfonden opnås ved ophævelse af det permanente udvalg efter § 3 i loven af 16. juni 1962.
II.
BEMÆRKNINGER TIL LOVFORSLAGETS ENKELTE BESTEMMELSER Til § 1 Som i de almindelige bemærkninger nævnt forudsættes teologisk kandidateksamen vedblivende at være det almindelige uddannelseskrav til præstestillinger.
Den nuværende lov giver ved § 1, nr. 2 og 3, følgende personer samme adgang til at søge præstestillinger som teologiske kandidater:
1. Personer, der har aflagt universitetsprøven for missionærer, og som efter ordination i folkekirken har virket som missionær i 7 år.
2. Personer, der har virket som præst for en dansk evangelisk-luthersk menighed i udlandet i mindst 7 år, og som vedkommende biskop finder egnede til at bestride præstestilling i folkekirken.
Bestemmelserne er ikke foreslået videreført.
For de førstnævnte personers vedkommende skyldes dette, at den i bestemmelsen nævnte universitetsprøve for missionærer er bortfaldet, og bestemmelsen derfor er indholdsløs. (Med hensyn til missionærer, der ikke har aflagt denne universitetsprøve, henvises til bemærkningerne til § 2, trediesidste afsnit).
Den under 2 nævnte bestemmelse har vist sig uden særlig praktisk betydning.
Skulle der imidlertid opstå behov for at ansætte en person, der har virket i 7 år som præst for en dansk evangelisk-luthersk menighed i udlandet, vil den foreslåede bestemmelse i § 2 kunne finde anvendelse.
Derimod er den nugældende bestemmelse i § 1, nr. 4, foreslået opretholdt ved lovforslagets § 1, nr. 3. Efter bestemmelsen kan personer, der i mindst 7 år har virket som præst for evangelisk-lutherske frimenigheder, der opfylder lovgivningens betingelser for at få folkekirkens kirker overladt til brug, ansættes som præst i folkekirken, selvom de ikke har teologisk kandidateksamen.
Der er dog foreslået den ændring, at frimenighedspræstens ret gøres betinget af, at biskoppen i det stift, hvor dan pågældende senest har virket som frimenighedspræst, kan anbefale, at den pågældendes ansøgning om præstestilling i folkekirken tages i betragtning.
Denne ændring begrundes i, at der ikke føres nogen kontrol med, hvem frimenigheden, som jo er et trossamfund uden for folkekirken, antager som menighedens præst.
En sådan kontrol ligger ikke i forudsætningen om, at frimenigheden skal opfylde lovgivningens betingelser for at få folkekirkens kirker overladt til brug.
Efter bestemmelsen i § 14 i lov nr. 218 af 23. april 1986 om bestyrelse og brug af folkekirkens kirker m.m. er det afgørende i denne henseende, at frimenighedens lære og ritus og forhold iøvrigt ikke er til hinder for brugen af folkekirkens kirker.
Den foreslåede modifikation i frimenighedspræsters adgang til at søge præstestilling i folkekirken har ikke hidtil været nødvendig, men det kan ikke udelukkes, at der opstår frimenigheder, der har et andet syn på egnethed til præstegerningen, end folkekirken har.
Det er ikke hensigten, at biskoppens anbefaling gøres afhængig af en teologisk prøve.
Det forudsættes, at biskoppen kan udtale sig på grundlag af sit kendskab til præsten og menigheden.
Personer, som har virket som præst i Grønland og har bestået den forordnede videregående uddannelse i kristendomskundskab, er foreslået ligestillet med teologiske kandidater.
TIL § 2 Det kan være ønskeligt ud fra et folkekirkeligt synspunkt undtagelsesvis at give adgang for enkeltpersoner, der skønnes at have ganske særlige forudsætninger for at varetage en præstestilling, til at søge præstestilling, selv om de pågældende ikke har teologisk kandidateksamen.
Hidtidige lovbestemmelser har knyttet tilladelser til at søge præstestilling til bestemte uddannelser (den nugældende lovs § 2 og den ophævede akademikerparagraf, men i mindre grad loven af 17.
marts 1971 om afhjælpning af præstemangelen). Baggrunden herfor er en formodning om, at de egenskaber, der forudsættes for varetagelse af en præstestilling, i højere grad garanteres af nogle uddannelser end af andre.
I den udvalgsbetænkning (nr. 1085/ 1986), som ligger til grund for dette lovforslag, anfører udvalget imidlertid (side 46-47), at de egenskaber, der må forudsættes til stede for at give personer uden teologisk kandidateksamen tilladelse til at søge præstestilling, ikke ensidigt er tilknyttet bestemte uddannelser.
Det må tværtimod siges at være en erfaring fra praksis vedrørende akademikerparagraffen, at en lovbestemmelse ved at lægge sig fast på et bestemt uddannelsesniveau vil medvirke til, at uddannelseskravet bliver den afgørende betingelse, medens andre sideordnede betingelser vil have vanskeligere ved at hævde sig ved siden heraf.
Således krævede akademikerparagraffen ikke blot akademisk uddannelse, men også at særlige omstændigheder skulle være til stede.
Dette sidste krav udhuledes, efterhånden som praksis efter bestemmelsen institutionaliseredes.
En for folkekirken rimelig åbning over for andre end teologiske kandidater må derfor give plads for en høj grad af konkret vurdering.
 Kirkeministeriet kan tiltræde udvalgets vurdering.
I overensstemmelse hermed tager lovbestemmelsen sit udgangspunkt i en helt konkret vurdering af de egenskaber, som en ansøger har lagt for dagen i sit hidtidige virke, medens krav om bestemte uddannelsesforløb forlades.
Det forudsættes, at der er tale om egenskaber, der har manifesteret sig på helt åbenbar måde, og som tillige har væsentlig betydning for varetagelse af en præstestilling.
Forudsætningerne herom støttes af kravet om, at vedkommende skal være fyldt 35 år.
For at sikre, at administrationen af bestemmelsen ikke udvikler sig på utilsigtet måde, er det tillige foreslået, at bestemmelsen kun kan bringes i anvendelse undtagelsesvis.
Hermed er såvel søgt foretaget en kvalitativ stramning af betingelserne som en bogstavelig antalsmæssig begrænsning.
Det forudsættes således, at der gennemsnitlig kun bliver tale om ganske enkelte tilladelser årlig.
Det er endvidere forudsat, at bestemmelsen administreres i samarbejde mellem kirkeministeriet og biskopperne.
Ministeriet må støtte sin afgørelse om en persons egnethed på vurdering fra biskoppen i det stift, hvor den pågældende har bopæl.
Biskoppen forudsættes på den anden side at afstemme sit vurderingsniveau med ministeriets, således at praksis bliver tilnærmelsesvis ens i alle stifter, og at bestemmelsen ikke mister sin karakter af undtagelsesbestemmelse.
 Det må sikres, at ansøgeren har en tilstrækkelig teologisk ballast.
Dette kan ske ved, at ansøgeren indstiller sig til en prøve.
Denne prøve tænkes fastlagt i det enkelte tilfælde og forestået af biskoppen med sådan bistand, som biskoppen konkret finder ønskelig.
Der er i udvalgsbetænkningen lagt vægt på, at der ikke oprettes et centralt prøvende organ, idet dette ville kunne indebære kimen til, at der gradvis danner sig en ny egentlig adgangsvej til præstestillinger (se betænkningens side 48).
Hertil kommer, at biskoppen i kraft af sit tilsyn med præster, sit nøje kendskab til de krav, præstegerningen stiller, og sit ansvar for folkekirken har forudsætningerne fremfor nogen anden til også på dette punkt at vurdere egnethed.
Det skønnes, at de foran beskrevne garantier vil sikre, at de personer, som får tilladelse til at søge præstestilling, er velegnede, og at folkekirken på den anden side ikke må afvise utvivlsomt velegnede ansøgere.
Den nugældende lov hjemler i § 2, stk. 1, nr. 1 og 2, mulighed for, at der kan gives tilladelse til at søge præstestilling til personer, der har bestået afsluttende teologisk prøve andet steds end ved de danske teologiske fakulteter.
Disse bestemmelser er ikke foreslået opretholdt.
Hvor betingelserne i den foreslåede § 2 er opfyldt, kan denne bestemmelse anvendes.
Iøvrigt indebærer den ækvivalensvurdering og meritoverførsel, som nu finder sted ved de teologiske fakulteter, at bestemmelserne ikke mere er nødvendige.
Personer med anden teologisk uddannelse her i landet eller i udlandet vil fremtidig kunne få vurderet deres uddannelse i forhold til dansk teologisk kandidatuddannelse, og vil eventuelt efter aflæggelse af tillægsprøver kunne anerkendes som teologiske kandidater.
Tilsvarende vil cand. pæd. i kristendomskundskab og cand. mag. med kristendom som hoved- eller bifag være tilgodeset.
Bestemmelsen i lovens § 2, stk. 1, nr. 3, er heller ikke foreslået videreført.
Bestemmelsen giver missionærer, der har virket på missionsmarken i 7 år, mulighed for at få tilladelse til at søge præstestilling.
Der er ikke skønnet at være tilstrækkelig grund til at give disse missionærer en fortrinsstilling fremfor andre.
Det er dog anset for rigtigst i en rimelig overgangsperiode at bevare særstillingen for de missionærer, der ved lovens ikrafttræden havde opnået den, jfr. forslagets § 7, stk. 2. I øvrigt bemærkes, at den vurdering, som forslagets § 2 (og også § 7, stk. 2), forudsætter foretaget af en ansøger, der er missionær i udlandet, tænkes foretaget af biskoppen i det stift, hvor missionsselskabet har sit hjemsted.
Hvor der i øvrigt er tale om andre ansøgere med bopæl i udlandet, foretages vurderingen enten af Københavns biskop eller af den biskop, i hvis stift vedkommende sidst havde bopæl.
Det er tilsvarende hensyn, der har været afgørende for, at den nuværende lovs § 4 ikke er foreslået videreført.
Efter denne bestemmelse kan der til præstestillinger ved døvemenigheder og institutioner af særlig art efter biskoppens prøve og anbefaling udnævnes personer, der ikke opfylder de almindelige uddannelseskrav.
Bestemmelsen erstattes naturligt af den foreslåede § 2. Hertil kommer endvidere, at en særlig kåringsbestemmelse er givet for døvepræstestillinger ved § 14 i bekendtgørelse af 11. maj 1985 om menighedsråd for døvemenighederne i folkekirken, udfærdiget i henhold til § 3 i lov om menighedsråd.
For en fuldstændigheds skyld bemærkes, at en præst, ansat efter denne bestemmelse, har sædvanlig adgang til forflyttelse.
TIL § 3 Bestemmelsen træder i stedet for §§ 5 og 6 i den nugældende lov.
Ifølge § 5 kan de almindelige uddannelseskrav fraviges i tilfælde, hvor en menighed samler sig om at ønske en bestemt person som menighedens præst (den såkaldte »kåringssituation«). Loven opstiller dog følgende betingelser, som skal være opfyldt af personer, der ikke opfylder det almindelige uddannelseskrav:
1. De pågældende personer skal gennem deres arbejde til kirkens og menighedens tarv i fremtrædende grad have vist sig i besiddelse af de egenskaber, der kræves til præstegerningen.
 2. De skal eventuelt bestå en særlig teologisk prøve.
 3. De skal være fyldt 35 år.
Det under pkt. 1 nævnte krav er fortolket meget lempeligt i praksis, medens der til gengæld i alle tilfælde er stillet krav om aflæggelse af en prøve.
Den foreslåede bestemmelse gentager ikke disse krav og heller ikke betingelsen om, at den pågældende skal være fyldt 35 år.
Forslaget har taget udgangspunkt i de to afgørende betingelser, der skal opfyldes i en kåringssituation, nemlig AT menigheden ønsker en bestemt person som præst, og AT biskoppen vurderer vedkommendes forudsætninger for at varetage præstestillingen for så tilfredsstillende, at biskoppen kan påtage sig tilsynet.
Personens modenhed vil indgå i biskoppens vurdering, således at et bestemt alderskriterium er unødvendigt.
Der vil ikke være noget i vejen for, at biskoppen som et led i vurderingen foreskriver en teologisk prøve og eventuelt antager bistand fra de teologiske fakulteter ved afholdelse af prøven.
Forslagets § 3, stk. 2, erstatter § 6 i den nugældende lov.
Den ændrede formulering er sket efter indstilling fra Foreningen af grundtvigske Valg- og Frimenigheder. Ændringen er begrundet i, at det i de fleste tilfælde ifølge valgmenighedernes vedtægter er overladt til et menighedsmøde (generalforsamling) at træffe afgørelse om præsteansættelse.
Da bestemmelsen dermed er bragt på linie med, hvad der er gældende for folkekirkens sognemenigheder, synes der ikke at være anledning til at foreslå en alternativ bestemmelse for de ganske få tilfælde, hvor valgmenighedens bestyrelse foretager præstevalget.
TIL § 4 Den foreslåede smidiggørelse af bestemmelsen i § 3 er begrundet i det særlige forhold mellem en bestemt menighed og en bestemt person, der ønskes som menighedens præst.
Derfor er det ikke uden videre selvfølgeligt, at personer ansat efter bestemmelsen skal kunne søge anden præstestilling på lige fod med ansøgere, der opfylder kravene i § 1 eller har fået tilladelse i medfør af § 2. Det er dog foreslået at give adgang hertil, såfremt vedkommende biskop i det konkrete tilfælde anbefaler det, og personen har virket som præst i 7 år.
Derimod er der ikke fornøden grund til at fastholde det hidtidige krav om 7 års ansættelse i samme stilling.
TIL § 5 Bestemmelsen svarer med redaktionelle ændringer til § 8 i den nugældende lov.
TIL § 6 Udgifterne ved loven foreslås afholdt af fællesfonden jfr. herved § 11 i lov nr. 645 af 19. december 1984 om folkekirkens økonomi.
TIL § 7 Det foreslås, at bestemmelsen i § 10 i den nuværende lov forbliver i kraft.
Bestemmelsen indeholder hjemmel for, at kirkeministeren ved besættelse af præstestillinger i pastorater med flere menighedsråd kan bestemme, at det af afstemningsresultatet om indstillingen skal fremgå, hvorledes stemmerne er faldet inden for hvert menighedsråd.
Bestemmelsen vedrører således ansættelsesproceduren og vil i overensstemmelse hermed blive optaget i det forslag til ansættelseslov for folkekirken, som senere vil blive forelagt folketinget.
Personer, der ved lovens ikrafttræden opfylder kravet i § 2, stk. 1, nr. 3, i den nugældende lov om tjeneste på missionsmarken i 7 år, bør fortsat i en kortere periode kunne opnå tilladelse til at søge præstestilling.
Tilladelsen kan betinges af, at vedkommende består en særlig prøve.
Der henvises iøvrigt til bemærkningerne til § 2.
Af hensyn til ansøgninger i øvrigt, der indgives før lovens ikrafttræden, foreslås en overgangsbestemmelse, hvorefter tilladelse til at søge præstestilling kan gives, såfremt vilkårene er opfyldt inden 1. juli 1988, medmindre der af kirkeministeriet er fastsat en kortere frist.
BILAG I dette bilag er (markeret med --/ og /-- ) indsat gældende formulering af de bestemmelser, der berøres af lovforslaget § 1. Præstestilling i den danske folkekirke kan søges af: 1) Personer, der har bestået teologisk kandidateksamen fra et dansk universitet, 2) Personer, der har virket som præst i den grønlandske kirke, og som har bestået den af landstinget i Grønland forordnede videregående uddannelse i kristendomskundskab, hvis de behersker det danske sprog, og 3) Personer, der i mindst 7 år har virket som præst for evangelisk-lutherske frimenigheder, der opfylder betingelserne for at få folkekirkens kirker overladt til brug, hvis biskoppen i det stift, hvor vedkommende senest har virket som frimenighedspræst, anbefaler dette.
--/ § 1. Præsteembeder i den danske folkekirke kan søges af: 1. Personer, der  

 har bestået dansk teologisk embedseksamen. 2. Personer, der efter her i  

 landet at have aflagt den for missionærer fastsatte universitetsprøve og  

 efter at være blevet ordineret i den danske folkekirke har gjort tjeneste på  

 missionsmarken i mindst 7 år. 3. Personer, der har virket i mindst 7 år som  

 præster for danske evangelisk-lutherske menigheder uden for riget, og som af  

 vedkommende biskop findes egnede til at overtage præsteembede her i landet.  

 4. Personer, der i mindst 7 år har virket som præster for  

 evangelisk-lutherske frimenigheder, der opfylder lovgivningens betingelser  

 for at få folkekirkens kirker overladt til brug.
/-- § 2. Kirkeministeren kan undtagelsesvis give en person, der ikke opfylder betingelserne i § 1, tilladelse til at søge præstestilling, såfremt den pågældende i fremtrædende grad har vist sig i besiddelse af egenskaber, der har væsentlig betydning for varetagelse af præstestilling.
Stk. 2. Tilladelse kan kun gives, hvis ansøgeren er fyldt 35 år og består en af kirkeministeren fastsat prøve.
--/ § 2. Når særlige omstændigheder taler derfor, kan der ved kgl. resolution  

 i hvert enkelt tilfælde gives følgende adgang til under de nedenfor  

 omhandlede betingelser at søge præsteembede i folkekirken: 1. Personer, der  

 har bestået afsluttende teologisk prøve ved en evangelisk-luthersk  

 læreanstalt uden for riget.
Det er en betingelse, at vedkommende godtgør at  

 være i besiddelse af fyldestgørende kendskab til dansk kirkeliv, dansk  

 åndsliv og det danske sprog. 2. Personer, som har bestået afsluttende  

 teologisk prøve ved en anden læreanstalt i eller uden for riget, såfremt det  

 efter uddannelsens beskaffenhed og forholdene i øvrigt findes forsvarligt, og  

 i øvrigt under samme betingelse som under 1 anført. 3. Andre danske  

 missionærer end de i § 1 nævnte, når de har gjort tjeneste på missionsmarken  

 i 7 år.
 Stk. 2. Der kan som vilkår for at give adgang til at søge præsteembede i  

 folkekirken i henhold til nærværende bestemmelse stilles krav om, at  

 vedkommende har bestået en særlig prøve efter nærmere af kirkeministeren i  

 hvert enkelt tilfælde truffet bestemmelse eller eventuelt gennemgår en  

 supplerende uddannelse.
 § 3. Der nedsættes et udvalg med den opgave at afgive indstilling til  

 kirkeministeren i sager om tilladelse til at søge præsteembede i henhold til  

 § 2.
Stk. 2. Biskoppen over Københavns stift er formand for udvalget.
Som  

 medlemmer af udvalget beskikker kirkeministeren en anden af landets  

 biskopper, en professor ved hvert af de teologiske fakulteter og en  

 repræsentant for kirkeministeriet.
Disse medlemmer beskikkes for 3 år ad  

 gangen.
Endvidere er forstanderen for pastoralseminariet medlem af udvalget.  

 I de i § 5 omhandlede tilfælde tiltrædes udvalget af et medlem udpeget af det  

 pågældende menighedsråd.
 Stk. 3. Udvalgets forretningsorden fastsættes af kirkeministeren.
§ 4. Til præstestillinger ved døvemenighederne og institutioner af særlig  

 art kan der efter biskoppens prøve og anbefaling udnævnes personer, der ikke  

 opfylder de i §§ 1-2 anførte betingelser.
En sådan præst har dog kun adgang  

 til forflyttelse til præstestillinger af tilsvarende art og kun efter  

 anbefaling fra den biskop, under hvis tilsyn den pågældendes hidtidige  

 stilling hører.
/-- § 3. Personer, der ikke opfylder betingelserne i § 1, kan ansættes i præstestillinger efter § 42, stk. 1, i lov om menighedsråd, jfr.
lovbekendtgørelse nr. 136 af 15. april 1980, såfremt dette tiltrædes af biskoppen.
Stk. 2. Stk. 1 finder tilsvarende anvendelse ved ansættelse af præst for en valgmenighed, såfremt det vedtages på et menighedsmøde (generalforsamling) i valgmenigheden med et flertal på 2/3 af de afgivne stemmer.
--/ § 5. På de i lov om menighedsråd, jfr. bekendtgørelse nr. 167 af 8. juni  

 1957 § 42, stk. 1, nævnte vilkår kan der endvidere gives personer, der ikke  

 opfylder de i §§ 1-2 anførte betingelser, adgang til at beskikkes til præster  

 i folkekirken, såfremt de gennem deres arbejde til kirkens og menighedens  

 tarv i fremtrædende grad har vist sig i besiddelse af de egenskaber, der  

 kræves til præstegerningen.
Stk. 2. De i denne paragraf omhandlede personer kan dog ikke beskikkes til  

 præster, forinden de er fyldt 35 år og kirkeministeren efter indhentet  

 udtalelse fra det i § 3 nævnte udvalg - og eventuelt efter afholdt prøve,  

 jfr. § 2, Stk. 2 - finder det forsvarligt, at de beskikkes til præster.
§ 6. De i §§ 1, 2 og 5 omhandlede personer kan under de anførte  

 betingelser også stadfæstes som præster for valgmenigheder.
I de i § 5  

 omhandlede tilfælde skal stadfæstelsen kunne ske alene i henhold til en  

 enstemmig indstilling fra valgmenighedens bestyrelse.
/-- § 4. Præster ansat efter § 3 kan søge forflyttelse efter 7 års ansættelse som præst i folkekirken, såfremt dette anbefales af biskoppen i det stift, i hvilket præsten er ansat.
--/ § 7. Præster, der er beskikket i henhold til bestemmelsen i nærværende  

 lovs § 5, har, når de i 7 år har gjort tjeneste på eet sted i en  

 sognemenighed eller valgmenighed, adgang til forflyttelse efter de  

 almindelige regler.
/-- § 5. Enhver, som ansættes som præst i folkekirken eller stadfæstes som valgmenighedspræst i folkekirken, skal aflægge folkekirkens præsteløfte.
--/ § 8. Ingen kan beskikkes til præst i folkekirken eller stadfæstes som  

 valgmenighedspræst i henhold til denne lov, medmindre den pågældende er  

 villig til at aflægge folkekirkens præsteløfte.
/-- § 6. Udgifterne i henhold til denne lov afholdes af fællesfonden.
--/ § 9. Udgifterne vedrørende det i § 3 omhandlede udvalg udredes af  

 statskassen.
Stk. 2. Udgiften til afholdelse af prøver i henhold til § 2, Stk. 2, afholdes af præsteembedernes fællesfond, og der kan af samme fond  

 efter kirkeministerens nærmere bestemmelse bevilges tilskud til supplerende  

 uddannelse for personer, der søger tilladelse til at søge præsteembede i  

 henhold til § 2.
/-- § 7. Loven træder i kraft den 1. juli 1987. Samtidig ophæves lov nr.
218 af 16. juni 1962 om adgang til præsteembeder i folkekirken med undtagelse af § 10, der forbliver i kraft indtil videre.
Stk. 2. Kirkeministeren kan give personer, der ved lovens ikrafttræden har gjort tjeneste under et folkekirkeligt Ydre Missions selskab som missionær i udlandet i mindst 7 år, tilladelse til at søge præstestilling, selv om de ikke opfylder kravene i § 1. Ansøgning herom skal indgives til kirkeministeren inden udgangen af 1989. Kirkeministeren kan betinge sin tilladelse af, at vedkommende består en særlig prøve.
Stk. 3. Loven finder ikke anvendelse på personer, der inden 1. juli 1987 har fået tilsagn om at opnå tilladelse til at søge præstestilling på nærmere angivne vilkår.
Det er dog en betingelse, at vilkårene overholdes.
Er der ikke fastsat nogen frist for opfyldelse af vilkårene, skal disse være opfyldt inden 1. juli 1988.
--/ § 10. Ved besættelsen af præsteembeder, der sker under medvirken af  

 menighedsråd, jfr. § 34 i lov om menighedsråd, kan kirkeministeren i  

 tilfælde, hvor der er flere menighedsråd i pastoratet, bestemme, at  

 afstemningen inden for menighedsrådene om indstillingen angående embedets  

 besættelse skal foretages således, at det af afstemningsresultatet fremgår,  

 hvorledes stemmerne er faldet inden for hvert enkelt af menighedsrådene.
De  

 nærmere regler herom fastsættes af kirkeministeren.
/-- § 8. Denne lov gælder ikke for Grønland.
--/ § 12. Denne lov gælder ikke for Grønland.
