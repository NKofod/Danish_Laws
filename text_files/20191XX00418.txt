Skriftlig fremsættelse (22. januar 2020) Skatteministeren (Morten Bødskov):
 Herved tillader jeg mig for Folketinget at fremsætte:
Forslag til lov om ændring af lov om afgift af tinglysning af ejer- og panterettigheder m.v. (tinglysningsafgiftsloven), emballageafgiftsloven, lov om afgift af bekæmpelsesmidler og forskellige andre love (Indeksering af de faste tinglysningsafgifter og en række miljøafgifter og genindførelse af registreringsafgiften på luftfartøjer m.v.) (Lovforslag nr.
L 97) Med lovforslaget foreslås at gennemføre dele af Aftale om finansloven for 2020 af 2. december 2019 indgået mellem regeringen (Socialdemokratiet) og Radikale Venstre, Socialistisk Folkeparti, Enhedslisten og Alternativet.
Aftaleparterne prioriterer centrale kernevelfærdsområder, uddannelse og den grønne omstilling, og sikrer også finansieringen.
Det betyder eksempelvis, at der kan ansættes 1.000 flere sygeplejersker, at regeringen kan indføre minimumsnormeringer, styrke indsatsen for personer, som lever med psykiske lidelser og investere i uddannelse.
Derudover er det en meget grøn finanslov, som et første skridt mod at sikre en bæredygtig fremtid for de kommende generationer.
 Partierne bag finanslovsaftalen har valgt at prioritere en finansiering gennem bl.a. miljømæssigt hensigtsmæssige afgiftsreguleringer, så afgifterne i højere grad end i dag tilskynder til den grønne omstilling.
Aftaleparterne er blandt andet blevet enige om at indeksere de faste tinglysningsafgifter og en række miljøafgifter frem til 2025. Den foreslåede indeksering har til formål at sikre, at afgifternes reale niveau opretholdes, og dermed undgå en udhuling af afgifternes effekt i takt med stigende priser og lønninger.
Herudover er aftaleparterne blevet enige om at genindføre registreringsafgiften på luftfartøjer.
Det foreslås at indeksere de pågældende afgifter ved to satsforhøjelser i perioden 2020-2025. Den foreslåede indeksering omfatter en forhøjelse af afgifterne på råstoffer og tinglysning i 2020 og 2023 og en forhøjelse af afgifterne på emballager, bekæmpelsesmidler og spildevand i 2021 og 2024. Det foreslås, at afgiftssatserne forhøjes med 5,5 procent pr. gang.
Dette svarer til en forhøjelse på 1,8 pct. årligt.
Det foreslås yderligere at genindføre registreringsafgiften på luftfartøjer fra og med den 1. januar 2021. Det foreslås, at der indføres en afgift for registrering af ejerettigheder over fly på 0,1 pct. af flyets værdi og en afgift for registrering af panterettigheder i fly på 0,1 pct. af pantets værdi.
For registrering af pant i fly, der vejer under 5.700 kg, eller som er registreret godkendt til højst 10 passagerer, er afgiften på 1,5 pct. af pantets værdi.
 Det foreslås, at loven for så vidt angår første indeksering træder i kraft den 1. marts 2020, mens genindførelse af registreringsafgiften på luftfartøjer m.v. træder i kraft den 1. januar 2021.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
