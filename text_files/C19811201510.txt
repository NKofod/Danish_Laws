 Ved lov af 18. februar 1981 er loven om socialindkomst ændret således, at  

 beløb, der af en arbejdsgiver indbetales til en pensionsordning, som er  

 oprettet som led i et ansættelsesforhold, og som er omfattet af  

 pensionsbeskatningslovens afsnit 1, skal medregnes ved opgørelsen af  

 socialindkomsten.
 For personer, der er omfattet af en tjenestemandspensionsordning eller  

 lignende ordning, medregnes ved opgørelsen af socialindkomsten en lønandel på  

 12% af den pensionsgivende løn.
 Disse ændringer har virkning fra og med indkomståret 1981.
Der er samtidig foretaget ændringer af skattekontrolloven vedrørende  

 afgivelse af oplysninger til brug for beregning af socialindkomsten.
Disse  

 ændringer medfører, at arbejdsgivere i begyndelsen af 1982 skal meddele  

 oplysninger om de pensionsbidrag, der i løbet af året 1981 indbetales for de  

 enkelte arbejdstagere.
Oplysningerne skal indberettes på oplysningssedlerne  

 for 1981.
 Under henvisning hertil skal man bede følgende iagttaget:
 1.Tjenestemænd i folkekirken.
Som bekendt opgøres og indbetales der ikke særligt pensionsbidrag  

 vedrørende tjenestemænds pensionsordning.I overensstemmelse med det  

 indledningsvis anførte skal der ved opgørelsen af socialindkomsten for  

 tjenestemænd fremtidig medregnes en lønandel på 12% af den pensionsgivende  

 løn, hvorved forstås skalalønnen med tillæg af almindeligt pensionsgivende  

 kronetillæg, almindeligt pensionsgivende procenttillæg, taktreguleringstillæg  

 og dyrtidstillæg.
Den pensionsgivende lønning fremgår for hver enkelt  

 skalatrin af de udsendte lønoversigter vedrørende tjenestemandslønninger,  

 kolonne 2. Til de her anførte beløb skal lægges eventuelle personlige  

 pensionsgivende tillæg, som tilkommer vedkommende tjenestemand.
 I den pensionsgivende lønning medregnes ikke stedtillæg, ikke -  

 pensionsgivende uregulerede tillæg, almindeligt ikke - pensionsgivende  

 procenttillæg, generelle og særlige tillæg, funktionsvederlag m.v.
 For ansatte med nedsat løn (kvoteløn) beregnes de af den tilsvarende  

 nedsatte pensionsgivende lønning.
 I tilfælde, hvor der i tjenestemandens løn foretages lønafkortning til  

 imødegåelse af risiko for sygdomsfravær, skal de 12% beregnes af lønnen uden  

 lønafkortning.
 Den 12% store lønandel beregnes af den lønudbetalende myndighed, d.v.s.  

 stiftsøvrigheden (stiftskassereren) for så vidt angår præster og provster  

 samt kirkefunktionærer i København og på Frederiksberg og vedkommende  

 menighedsråd for så vidt angår tjenestemandsansatte kirkefunktionærer  

 iøvrigt.
Den beregnede lønandel skal indberettes på de sædvanlige oplysningssedler  

 og altså 1.gang for 1981 på »Oplysningsseddel om løn, pension m.v. for  

 1981«.
Beløbet skal i oplysningssedlen anføres i rubrik 47.
 Uanset at indberetningen for så vidt angår tjenestemandsansatte  

 kirkefunktionærer uden for København og Frederiksberg således skal foretages  

 af menighedsrådene, anmoder man stiftsøvrighederne (stiftskassererne) om at  

 ville yde bistand i forbindelse med beregning af den omhandlede lønandel af  

 den pensionsgivende lønning.
 Om særlige tilfælde skal anføres:
 For tjenestemænd, der er afskediget med rådighedsløn (tjenestemandslovens  

 § 32), skal medregnes en lønandel på 12% af den til enhver tid gældende  

 pensionsgivende løn på det skalatrin, hvorpå de pågældende var indplaceret  

 ved afskedigelsen med rådighedsløn.
For tjenestemænd med tjenestefrihed medregnes den pensionsgivende lønning  

 i tjenestefrihedsperioden, såfremt tjenestefriheden er givet med hel eller  

 delvis bevarelse af løn.
Udbetales der derimod ikke løn i  

 tjenestemandsstillingen under tjenestefriheden, skal der ikke for perioden  

 medregnes nogen lønandel, uanset om tjenestefrihedsperioden medregnes helt  

 eller delvis i pensionsalderen.
 Udtrædelsesgodtgørelse fra anden pensionsordning, som indbetales til  

 fællesfonden eller kirkekassen i forbindelse med en forhøjelse af  

 tjenestemandens pensionsalder, skal ikke medregnes og opgives i rubrik 47 i  

 oplysningssedlen.
 2.Pensionsordninger med løbende udbetalinger.
I forbindelse med forskellige kollektive overenskomster er der oprettet  

 pensionsordninger med løbende udbetalinger.
Dette gælder overenskomsten  

 mellem finansministeriet og Den danske Præsteforening om hjælpepræsters  

 ansættelsesvilkår og overenskomsten mellem finansministeriet og Danmarks  

 Jurist og Økonomforbund om bl.a. stiftsfuldmægtiges løn- og ansættelsesvikår.
I henhold til lov om beskatningen af pensionsordninger m.v. skal de beløb,  

 der af stiftsøvrigheden indbetales vedrørende de nævnte pensionsordninger,  

 ikke medregnes i de ansattes skattepligtige indkomst.
Forskudsskat skal  

 beregnes på grundlag af de ansattes nettoløn, altså den overenskomstmæssige  

 lønning fratrukket eget pensionsbidrag.
Ved opgørelsen af socialindkomsten skal pensionsbidragene medregnes.
De  

 samlede pensionsbidrag - altså såvel egetbidraget som arbejdsgiverbidraget -  

 skal følgelig opføres i rubrik 47 i de almindelige oplysningssedler om løn,  

 pension m.v.. første gang for 1981 i »Oplysningsseddel om løn, pension  

 m.v.for 1981«.
 3. Kapitalpensionsordninger.
I henhold til nogle overenskomster kan der mellem den ansatte og  

 vedkommende myndighed indgås aftale om, at myndigheden i forbindelse med  

 lønudbetaling tilbageholder et beløb i den ansattes løn som indbetaling til  

 kapitalforsikring eller opsparing i pensionsøjemed.
Bestemmelse herom er  

 indeholdt i finansministeriets overenskomst med HK og tilsvarende bestemmelse  

 forventes optaget i aftale om løn- og ansættelsesvilkår for stillinger som  

 graver.
 De efter aftalen indeholdte beløb skal ikke af arbejdsgiveren medregnes  

 ved opgørelsen af arbejdstagerens skattepligtige indkomst og skal altså  

 tillige fradrages, forinden forskudsskat beregnes.
 Det tilbageholdte og til kapitalpension indbetalte lønbeløb skal i  

 oplysningssedlerne anføres såvel i rubrik 37 som i rubrik 47, første gang for  

 1981 i »Oplysningsseddel om løn, pension m.v.for 1981«.
 4. Andre pensionsordninger.
Ved kirkeministeriets cirkulære af 16.februar 1973 om understøttelse til  

 afgåede kirkefunktionærer eller disses enker er det tilladt, at  

 pensionsforsikringsordninger, der er etableret forinden 1. juli 1969,  

 videreføres uændret.
For så vidt angår kirke - og kirkegårdsfunktionærer, der  

 aflønnes med tjenestemandslignende lønning, foretoges dog den ændring, at  

 præmieindbetalingen for tiden efter 1. juli 1969 i sin helhed skulle  

 overtages af menighedsrådet, medmindre kirke - eller kirkegårdsfunktionæren  

 måtte foretrække at opretholde den hidtidige præmiefordeling.
 For så vidt ordninger af denne art måtte være omfattet af reglerne i  

 kapitel 1 i lov om beskatningen af pensionsordninger m.v. forholdes der med  

 hensyn til arbejdsgiverpensionsbidraget og eventuelt egetpensionsbidrag som  

 anført under punkt 2 vedrørende pensionsordninger med løbende udbetalinger.
 5. Bidrag til ATP.
Arbejdsgiverens og lønmodtagerens bidrag til ATP medregnes ikke ved  

 opgørelsen af den skattepligtige indkomst.
Arbejdsgiverbidraget til ATP  

 medregnes derimod ved opgørelsen af socialindkomsten.
 Bidrag til ATP skal i oplysningssedlerne som hidtil alene angives i rubrik  

 46, hvor det samlede arbejdsgiver- og lønmodtagerbidrag anføres.
 Nærværende skrivelse bedes bekendtgjort for provstiudvalg og menighedsråd.
 P.M.V.
 E.B.
