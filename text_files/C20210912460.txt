Ændring af vejledning om servicelovens formål og generelle bestemmelser i loven (Vejledning nr. 1 til serviceloven) I vejledning nr. 9347 af 28. marts 2017 om servicelovens formål og generelle bestemmelser i loven (Vejledning nr. 1 til serviceloven) ophæves pkt. 242-253 og bilag 1 og erstattes med følgende:
Afsnit V Finansiering, takster og refusion Kapitel 27 Statsrefusion 242. Reglerne om kommunernes ret til statsrefusion fremgår af servicelovens §§ 176-179. Staten yder refusion efter den centrale refusionsordning, jf. § 176. Staten yder endvidere en 50 pct. refusion for kommunens udgifter til merudgifter til børn efter § 41, udgifter til tabt arbejdsfortjeneste efter § 42, udgifter til gratis advokatbistand efter § 72, merudgifter til voksne efter § 100 og udgifter til boformer efter §§ 109 og 110. Dertil kommer særlige regler om mellemstatslig refusion efter EU-retten og refusion for nærmere opregnede udgifter til visse udlændinge.
Disse regler er nærmere uddybet nedenfor i kapitlerne 28 og 29. Staten yder refusion som forskudsrefusion.
Den centrale refusionsordning Anvendelsesområde og refusionssats 243. Den centrale refusionsordning omfatter udgifter, som afholdes af kommunen efter serviceloven, jf. servicelovens § 176, som fastsat ved lov nr. 1060 af 30 juni 2020. Reglerne er uddybet i bekendtgørelse nr. 1542 af 27. oktober 2020 om den centrale refusionsordning efter lov om social service.
244. Ordningen indebærer, at i de tilfælde hvor udgifterne til hjælp og støtte for en person under 67 år i en konkret sag overstiger 830.000 kr. årligt (2020-niveau), refunderer staten 25 pct. af den del af kommunens udgifter, som ligger over dette beløb.
For den del af udgiften, der overstiger 1.630.000 kr. årligt (2020-niveau), refunderer staten yderligere 25 pct. af udgifterne, svarende til en samlet statsrefusion på 50 pct.
For den del af udgifterne, der overstiger 2.050.000 kr. årligt (2020-niveau), refunderer staten yderligere 25 pct. af udgifterne, svarende til en samlet statsrefusion på 75 pct.
 Refusionsgrænserne på henholdsvis 830.000 kr. årligt (2020-niveau), 1.630.000 kr. årligt (2020-niveau) og 2.050.000 kr. årligt (2020-niveau) gælder ligeledes for en kommunes samlede udgifter til hjælp og støtte efter loven for børn og unge under 18 år og udgifter til hjælp og støtte efter §§ 76 og 76 a for unge i alderen 18-22 år, når de pågældende børn og unge tilhører samme husstand.
 For personer, der fylder 67 år den 1. januar 2021 eller senere gælder, at refusionsgrænserne på henholdsvis 830.000 kr. årligt (2020-niveau), 1.630.000 kr. årligt (2020-niveau) og 2.050.000 kr. årligt (2020-niveau) ligeledes gælder for en kommunes udgifter til hjælp og støtte efter loven til personer efter det fyldte 67. år, hvis de var omfattet af refusionsordningen umiddelbart forud for det fyldte 67. år.
Beløbsgrænserne reguleres en gang årligt den 1. januar med satsreguleringsprocenten, jf. lov om en satsreguleringsprocent.
Beløbsgrænserne for året afrundes til nærmeste 10.000 kr.
 245. Efter § 1, stk. 3, i bekendtgørelse om den centrale refusionsordning efter lov om social service, jf. bekendtgørelse nr. 1542 af 27. oktober 2020, hjemtages refusionen af den kommune, som efter serviceloven endeligt skal afholde udgiften, jf. ovenfor i kapitel 12.
246. Efter § 1, stk. 2, i bekendtgørelse om den centrale refusionsordning efter lov om social service, omfatter refusionsordningen udgifter, der afholdes af kommunen efter serviceloven.
Den centrale refusionsordning omfatter således både udgifter til tilbud og udgifter til udbetalte ydelser.
Refusionsordningen omfatter alle de udgifter efter lov om social service, der indgår i de omkostningsbaserede takster.
Udgifter vedrørende kommunernes myndighedsfunktion, dvs. alle forhold der er forbundet med kommunalbestyrelsens afgørelser og sagsbehandling omkring afgørelserne, herunder det personrettede tilsyn, kan ikke indregnes i taksten.
Disse udgifter er derfor heller ikke omfattet af refusionsordningen.
Betingelser for statsrefusion 247. Med § 2 i bekendtgørelse om den centrale refusionsordning efter lov om social service, jf. bekendtgørelse nr. 1542 af 27. oktober 2020, er det en betingelse for at opnå refusion, 1) at ydelsen skal være tildelt i overensstemmelse med loven, 2) at reglerne om bogføring i konteringsreglerne er opfyldt, 3) at reglerne i bekendtgørelsen om den centrale refusionsordning er opfyldt, samt 4) at reglerne i bekendtgørelse om statsrefusion og tilskud samt regnskabsaflæggelse og revision på visse områder inden for Social- og Ældreministeriets, Beskæftigelsesministeriets, Udlændinge- og Integrationsministeriets, Børne- og Undervisningsministeriets og Indenrigs- og Boligministeriets ressortområder (regnskabsbekendtgørelsen) er opfyldt.
Refusionsberettigende udgifter 248. Den samlede udgift opgøres på månedsbasis, og kommunen kan hjemtage refusion for den del, der overstiger 1/12 af den refusionsgrænse, der gælder det pågældende år, jf. bekendtgørelsen § 3, stk. 1. En måned skal forstås som en kalendermåned.
For løbende tilbud og indsatser som f.eks. botilbud efter servicelovens § 108 eller aktivitets- og samværstilbud efter servicelovens § 104 vil det være månedstaksten for tilbuddet, der skal sammenholdes med 1/12 af refusionsgrænsen.
Det betyder, at kommunen vil kunne få refusion for udgifter i en sag, hvor den månedlige udgift overstiger 1/12 af refusionsgrænsen i hver af de måneder, sagen løber, også hvor udgifterne i sagen ikke i kalenderåret som helhed når op over den årlige refusionsgrænse.
249. En kommune skal opgøre de refusionsberettigende udgifter på enkeltpersonsniveau.
Kommunerne skal således opgøre udgifterne i forhold til den person, der modtager hjælp og støtte.
I de tilfælde, hvor kommunen yder samlet hjælp og støtte til hele familien, f.eks. familiebehandling efter § 52, stk. 3, nr. 3, eller døgnophold efter § 52, stk. 3, nr. 4, i serviceloven, er hovedreglen, at udgifterne henføres til den person, der er anledning til udgiften.
Er flere børn i familien anledning til den familierettede indsats, fordeles udgiften forholdsmæssigt på disse.
 Den samlede udgift i en konkret sag omhandlende et barn eller en ung, der modtager hjælp eller støtte efter serviceloven, kan derfor dels bestå af udgifter, som registreres på forældrenes CPR-nummer, og dels af udgifter, som registreres på barnet eller den unges CPR-nummer, jf. reglerne om personbogføring i regnskabsbekendtgørelsen.
 Kommunens udgifter, der er omfattet af reglerne om objektiv finansiering, jf. bekendtgørelse om finansiering af visse ydelser og tilbud efter lov om social service samt betaling for unges ophold i Kriminalforsorgens institutioner, kan ikke medregnes ved opgørelse af grundlaget for refusion efter den centrale refusionsordning, jf. § 3, stk. 5, i bekendtgørelse om den centrale refusionsordning efter lov om social service.
 250. Hvis en person modtager flere tilbud og indsatser efter serviceloven, er det disses samlede udgift, der udgør den refusionsberettigende udgift, jf. § 3, stk. 2, i bekendtgørelse om den centrale refusionsordning efter lov om social service.
Det indebærer, at kommunen f.eks. i forhold til et barn med varigt og betydeligt nedsat fysisk eller psykisk funktionsevne, som dels går i et særligt dagtilbud efter servicelovens § 32, dels er i aflastning hver fjerde weekend efter servicelovens § 52, stk. 3, nr. 5, og dels modtager praktisk og pædagogisk støtte i hjemmet efter § 52, stk. 3, nr. 2, skal lægge disse udgifter sammen og sammenholde dem med refusionsgrænserne.
Se desuden flere eksempler herpå i bilag 1.
Enkeltstående udgifter 251. Enkelstående udgifter omhandler i udgangspunktet de tilfælde, hvor et forbrug strækker sig over en længere periode end den periode, hvor udgiften til ydelsen afholdes.
 For enkeltstående udgifter, som f.eks. en boligindretning efter servicelovens § 116 eller et hjælpemiddel efter servicelovens § 112 skal udgiften fordeles ud på regnskabsårets 12 kalendermåneder og derefter sammenholdes med 1/12 af refusionsgrænsen, jf. bekendtgørelsens § 3, stk. 4. Hvis kommunen i forvejen har afholdt månedlige udgifter til denne person, men beløbet ikke har været over den månedlige refusionsgrænse, kan fordelingen af udgifter til boligindretningen på de 12 måneder betyde, at den månedlige udgift nu er af en sådan størrelse, at den kommer over refusionsgrænsen og derved kan anmeldes til refusion.
 I tilfælde, hvor et indkøbt hjælpemiddel efter servicelovens § 112 benyttes af flere brugere efter hinanden, hjemtager kommunen refusionen ved den første bruger, dvs. første gang hjælpemidlet tages i anvendelse.
I forhold til støtte til køb af bil til personer med varigt nedsat fysisk eller psykisk funktionsevne efter servicelovens § 114, hvor brugernes betaling forekommer over otte år, men kommunens udgift falder på en gang, er det nettoudgiften i det år, hvor udgiften afholdes, som kommunen kan anmelde til refusion.
Det betyder, at kommunen fra starten fratrækker det beløb, der forventes at komme som indtægt fra brugeren.
Hvis der på et tidspunkt sker ændringer i forhold til betalingen fra brugeren, vil kommunen skulle korrigere for dette i den løbende restafregning.
Grundlag for opgørelse af udgifter 252. Udgangspunktet for at opgøre udgiften til en person i en konkret sag er dels de omkostningsbaserede takster for de enkelte tilbud og ydelser efter serviceloven, som personen modtager, og dels andre ydelser efter serviceloven, som personen modtager.
Den månedlige udgift til en person, der modtager et dag- eller døgntilbud, vil typisk være lig med taksten på tilbuddet.
Udgiften til en person, der modtager timebaserede ydelser som f.eks. ledsagelse, støtte- og kontaktpersoner mv., vil typisk kunne opgøres som antal visiterede timer gange den omkostningsbaserede timetakst for disse ydelser.
Dog skal der ved den løbende og endelige restafregning korrigeres for afvigelsen mellem antal visiterede timer og det faktisk antal leverede timer.
 Ydelser udbetalt efter serviceloven, f.eks. merudgiftsydelse og tabt arbejdsfortjeneste ved forsørgelse af et barn med nedsat funktionsevne mv., er også omfattet af den centrale refusionsordning.
Indtægter skal fratrækkes 253. Ved anmeldelse af udgifter til refusion skal alle indtægter fradrages, herunder 1) brugerbetaling og 2) refusion eller tilskud efter serviceloven eller anden lovgivning.
Det følger af § 3, stk. 3 i bekendtgørelse om den centrale refusionsordning efter lov om social service.
Den kommune, der endeligt afholder udgiften, og som kan anmelde udgifter til refusion, skal fratrække den brugerbetaling, der sker direkte til kommunen.
Der henvises til punkterne 239-240.
De udgifter, som kommunen i forvejen får refusion for efter serviceloven, fremgår af lovens §§ 177-181. Dertil kan komme andre refusions- eller tilskudsordninger efter anden lovgivning.
Kommunens indtægter herfra skal fratrækkes, og det er således nettoudgifterne, kommunen kan anmelde til refusion i den centrale refusionsordning, hvis de alene eller lagt sammen med andre udgifter omfattet af bekendtgørelsen til personen i den konkrete sag, kommer over den månedlige refusionsgrænse.
 Et eksempel herpå er udgiften til merudgiftsydelse efter servicelovens § 41 og tabt arbejdsfortjeneste efter servicelovens § 42, hvor kommunen først vil kunne få 50 pct. refusion, og dernæst vil kunne anmelde de resterende 50 pct. af udgiften til refusion i den centrale refusionsordning.
Børn og unge i samme husstand 253 a.
I de tilfælde, hvor flere børn fra samme husstand modtager hjælp og støtte efter serviceloven, kan samtlige udgifter til foranstaltninger efter serviceloven til børnene lægges sammen og betragtes som én sag, når der ansøges om statsrefusion.
Udgifter til unge i alderen 18-22 år, der modtager hjælp efter servicelovens §§ 76 og 76 a kan indgå i opgørelsen af udgifterne, når de indgår i samme husstand.
Ved børn og unge i samme husstand forstås børn og unge, som er bopælsregistreret i CPR på samme adresse som forældremyndighedsindehaveren, jf. bekendtgørelsens § 5, stk. 1, 1. punktum.
Efter denne bestemmelse er børn og unge i den samme husstand, de hel- eller halvsøskende, der deler bopæl med samme forældremyndighedsindehaver.
Udgifter til børn og unge på bopælen, der ikke deler bopæl med forældremyndighedsindehaveren, kan ikke indgå i opgørelsen af udgifterne for børn og unge i samme hustand.
Er der to eller flere voksne bopælsregistreret på adressen, indgår børn og unge i samme husstand, når forældremyndighedsindehaverne er gift med hinanden eller samlevende, jf. bekendtgørelsens § 5, stk. 1, 2. punktum.
Efter denne bestemmelse vil de pågældende børn og unge kunne være hel-, halv- eller papsøskende.
 Hvis voksne på samme adresse ikke er gift eller samlevende, men hver især er enlige forsørgere, vil børn med samme forældremyndighedsindehaver udgøre en husstand ved opgørelse af udgifter, der kan sammenlægges til en refusionssag efter den centrale refusionsordning.
Der er ikke faste regler for vurderingen af, om en person er enlig eller samlevende, idet det dog er en betingelse, at samlivet skal kunne føre til ægteskab efter dansk ret.
Voksne, der er søskende, og har fælles bopæl, kan således ikke betragtes som samlevende i forhold til opgørelse af udgifter efter den centrale refusionsordning.
Typisk vil det i forbindelse med udredningen af barnets eller af familiens problemer være afdækket, om voksne i samme husstand, som ikke har fælles børn, lever i et samlivsforhold.
Modtager en eller begge voksne i husstanden f.eks. fripladstilskud som enlig forsørger, vil de ikke kunne betragtes som en husstand i forhold til den centrale refusionsordning.
Udgifter til hjælp og støtte til anbragte børn eller unge kan også indgå i opgørelsen.
Det barn eller den unge, der er anbragt, medregnes i forhold til refusionsopgørelsen til den husstand, hvor barnet eller den unge var bopælsregistreret i CPR på samme adresse som forældremyndighedsindehaveren forud for anbringelsen.
Børn og unge, der ikke var bopælsregistreret i CPR på samme adresse som forældremyndighedsindehaveren forud for anbringelsen, kan ikke medregnes til børn i forældremyndighedsindehaverens husstand ved opgørelse af refusion efter den centrale refusionsordning.
Hvis forældre med fælles forældremyndighed til et anbragt barn flytter fra hinanden, medregnes barnet eller den unge i forhold til refusionsopgørelsen til husstanden i den kommune, der afholder anbringelsesudgiften til det pågældende barn eller unge.
Bor begge forældre fortsat i den kommune, der afholder anbringelsesudgiften, beslutter denne kommune, i hvilken af de to forældremyndighedsindehaveres husstande barnet skal medregnes i forhold til refusionsopgørelsen.
Refusion af udgifter til personer på 67 år og derover 253 b.
Kommunerne kan hjemtage refusion af udgifter til hjælp og støtte efter serviceloven til personer på 67 år og derover, hvis den pågældende var omfattet af refusionsordningen umiddelbart forud for det fyldte 67. år. jf. servicelovens § 176, stk. 3.
 En borger er omfattet af refusionsordningen umiddelbart forud for det fyldte 67. år, når en kommunes udgifter efter serviceloven til den pågældende borger i den sidste måned forud for det fyldte 67. år udgør mere end 1/12 af de fastsatte grænsebeløb for refusion, jf. bekendtgørelsens § 6, stk. 2. Det svarer til, at udgiften skal udgøre mere end 1/12 af det årlige beløb på 830.000 kr. (2020-niveau).
 I de tilfælde, hvor en person er indlagt på et regionalt sygehus i den sidste måned forud for det fyldte 67. år, er det kommunens udgifter efter lov om social service i den sidste måned forud for indlæggelsen, der lægges til grund for opgørelsen af, om personen er omfattet af refusionsordningen umiddelbart inden det fyldte 67. år.
 I forhold til opbevaring af dokumentation for, at en person er omfattet af refusionsordningen umiddelbart før det fyldte 67. år, henvises til arkivbekendtgørelsen (bekendtgørelse nr. 591 af 26. juni 2003), § 4, stk. 2: Kassation af offentlige myndigheders arkivalier må først finde sted, når der ikke længere er administrativt eller retligt behov for dem.  Det gælder endvidere, at digitale sager og dokumenter, som ikke skal bevares til historisk brug, først må kasseres, når opbevaringspligten efter andre bestemmelser er opfyldt, og når de efter myndighedernes egen vurdering i øvrigt ikke længere har retlig eller administrativ betydning, jf. kommunebekendtgørelsen (bekendtgørelse nr. 183 af 26. juni 2018), § 5.
Det betyder, at materiale, der ikke skal bevares til historisk brug, først må kasseres, når der ikke længere er retlig eller administrativ brug for det, og når opbevaringsfristen i speciallovgivningen er opfyldt.
Det er myndigheden selv, som fastsætter opbevaringsfristen, hvis den ikke allerede er fastsat i speciallovgivningen.
Udgifter efter serviceloven til borgere, der er fyldt 67 år inden den 1. januar 2021 er ikke omfattet af den centrale refusionsordning.
For disse personer finder de hidtil gældende regler i lov om social service, jf. lovbekendtgørelse nr. 798 af 7. august 2019, anvendelse, jf. også lovændringens § 2, stk. 2.
Social- og Ældreministeriet, den 22. februar 2021 Astrid Krag / Oliver Waterstradt Bilag 1 Eksempler på opgørelse af udgifter i forskellige typer af sager Der skal gøres opmærksom på, at beløbene og sammensætningen af de forskellige tilbud og indsatser i de følgende eksempler er fiktive og udelukkende tjener det formål at eksemplificere opgørelsen af udgifter i forskellige typer af sager.
Refusionsgrænserne i eksemplerne er i 2021-niveau, jf. tabel 1.
 De regulerede satser for de enkelte år offentliggøres på Social- og Ældreministeriets hjemmeside.
Eksempel 1 Familiebehandling og anbringelse Kommune X anbringer et barn på en døgninstitution pr. 1. april.
I tilknytning hertil igangsætter kommune X den 1. juli samme år en familiebehandling efter § 52, stk. 3, nr. 3, over for hele familien.
 Den årlige takst for pladsen på døgninstitutionen er 1.793.800 kr., hvilket svarer til en månedstakst på 149.483 kr.
 1/12 af refusionsgrænserne i 2021 udgør henholdsvis 70.833 kr. for refusion på 25 pct., 138.333 kr. for refusion på 50 pct. og 174.167 kr. for refusion på 75 pct., jf. tabel 1. Kommunen er således berettiget til refusion på 25 pct. af udgifter på 78.650 kr. pr. måned (149.483 kr. - 70.833 kr.), svarende til en refusion på 19.663 kr. pr måned (25 pct. * 78.650 kr.), samt yderligere 25 pct. af udgifter på 11.150 kr. (149.483 kr. - 138.333 kr.), svarende til en refusion på 2.788 kr. pr. måned (25 pct. * 11.150 kr.), jf. tabel 2.
 Kommune X kan for hver af månederne april, maj og juni derfor anmode om en refusion på 22.450 kr., svarende til en samlet refusion på i alt 67.350 kr. for kvartalet, jf. tabel 2.
Ved den løbende restafregning for 2. kvartal skal antallet af sager i kvartalet indberettes.
Idet der her er tale om en sag, der indgår i alle 3 måneder i kvartalet, skal denne indberettes som 1 sag.
Sagen skal indberettes både for 25 pct. refusion og for 50 pct. refusion.
I månederne juli til og med december kan kommunen lægge udgifterne til familiebehandling oven i udgiften til anbringelsen, da barnet betragtes som værende anledning til udgiften.
Den månedlige udgift til familiebehandlingen udgør 9.750 kr., hvilket sammen med udgiften til anbringelsen giver en samlet udgift på 159.233 kr. om måneden.
Kommune X kan derfor anmelde 27.325 kr. til refusion pr. måned for juli til og med december, dvs. i alt 163.950 kr., jf. tabel 3.
Ved den løbende restafregning for henholdsvis 3. og 4. kvartal indberettes denne sag som 1 sag for hver af kvartalerne.
Sagen skal indberettes både for 25 pct. refusion og for 50 pct. refusion.
I forbindelse med den foreløbige og den endelige restafregning for året skal sagen indberettes så den afspejler helårsniveauet.
Idet der er tale om en sag, hvor der er ydet refusion i 9 af årets 12 måneder, skal sagen indberettes som 9/12, dvs. 0,75 sag.
Sagen på 0,75 helårssag skal indgå i indberetningen både for 25 pct. refusion og for 50 pct. refusion.
Eksempel 2 Praktisk og pædagogisk støtte i hjemmet og aflastning Kommune X yder praktisk og pædagogisk støtte i hjemmet efter § 52, stk. 3, nr. 2, til en familie fra 15. februar.
Da det viser sig ikke at være tilstrækkeligt for at dække barnets behov for støtte, iværksætter kommunen pr. 1. august en aflastningsordning, hvor barnet er på et socialpædagogisk opholdssted hver anden weekend.
Den gennemsnitlige månedlige udgift til den praktiske og pædagogiske støtte i hjemmet er 55.000 kr., hvilket ikke er nok til, at kommune X kan anmelde udgifterne til refusion.
Udgiften til aflastningsopholdet hver anden weekend udgør 35.000 kr. om måneden fra 1. august.
Sammen med udgiften til den praktiske og pædagogiske støtte i hjemmet udgør udgiften 90.000 kr. pr. måned fra og med august.
Kommunen kan dermed modtage 25 pct. refusion af 19.167 kr. pr. måned, svarende til en refusion på 4.792 kr. pr. måned.
Refusionen for de 5 måneder udgør dermed i alt 23.958 kr., jf. tabel 4.
Ved den løbende restafregning for 3. kvartal indberettes denne sag som 2/3, svarende til 0,67 sag, idet der kun er refusion for 2 ud af kvartalets 3 måneder.
For 4. kvartal indberettes sagen som 1 sag, idet der er refusion for alle tre måneder.
Sagen skal kun indberettes i kolonnen vedrørende 25 pct. refusion.
I forbindelse med foreløbig og den endelige restafregning for året skal sagen indberettes så den afspejler helårsniveauet.
Idet der er tale om en sag, hvor der er ydet refusion i 5 af årets 12 måneder, skal sagen indberettes som 5/12, dvs. 0,42 helårssag.
Sagen svarende til 0,42 helårssag skal kun indgå i indberetningen vedrørende refusion på 25 pct.
Eksempel 3 Børn i samme husstand I kommune X er et søskendepar anbragt på en døgninstitution.
De to børn er helsøskende, forældrene er gift og bor sammen i kommune X, ligesom børnene boede hos forældrene i kommune X umiddelbart før anbringelsen.
De to børn indgår dermed i samme husstand i relation til den centrale refusionsordning.
 De samlede udgifter pr. måned udgør 295.000 kr.
Idet der er tale om udgifter til børn i samme husstand kan kommune X sammenlægge udgifterne til anbringelse af de to børn til en refusionssag.
For de første 3 måneder af året kan kommune X hjemtage refusion af den del af udgifterne på månedlig 295.000 kr., der overstiger grænsebeløbene for refusion på henholdsvis 25 pct., 50 pct. og 75 pct., svarende til en samlet refusion på 376.250 kr., jf. tabel 5.
Da der er tale om udgifter til børn i samme husstand skal kommunen indberette refusionssagen i forbindelse med den løbende restafregning for 1. kvartal som 1 sag for 1. kvartal i året.
Refusionssagen skal indberettes som en sag i hver af kolonnerne for refusion på 25 pct., refusion på 50 pct. og refusion på 75 pct., idet sagen er omfattet af alle tre refusionsgrænser.
Den 1. april flytter forældremyndighedsindehaverne fra hinanden.
Forældrene har fælles forældremyndighed frem til udgangen af september, hvor forælder A får forældremyndigheden for begge anbragte børn.
Forælder A flytter til kommune Y.
Forælder B bliver boende i kommune X, og flytter 1. april sammen med en forældremyndighedsindehaver C, hvis barn har tilknyttet en fast kontaktperson, hvor udgiften pr. måned udgør 7.500 kr.
Kommune X skal afholde udgifterne til anbringelsen af de to børn.
I de 6 måneder i 2. og 3. kvartal kan kommune X sammenlægge udgifterne til de to anbragte børn af forælder B og udgiften til den faste kontaktperson til barnet af forælder C, og opgøre udgifterne som en refusionssag.
Udgiften pr. måned udgør 302.500 kr., og kommune X kan derfor modtage en refusion fra den centrale refusionsordning på i alt 786.250 kr. for de 6 måneder i 2. og 3. kvartal, jf. tabel 6.
Idet der er tale om udgifter til børn i samme husstand skal kommunen indberette refusionssagen i forbindelse med den løbende restafregning for 2. kvartal og for 3. kvartal som 1 sag i hver af kvartalerne.
Refusionssagen skal indberettes som en sag i hver af kolonnerne for refusion på 25 pct., refusion på 50 pct. og refusion på 75 pct., idet sagen er omfattet af alle tre refusionsgrænser.
For sidste kvartal vil kommune X kunne opgøre udgifterne til de to anbragte børn som en refusionssag, idet begge børn bor hos forældremyndighedsmyndighedshaver A på tidspunktet for anbringelsen.
Dette er uafhængig af, at forælder A er flyttet til kommune Y.
 Kommune X kan dog ikke tillægge udgiften til den faste kontaktperson i familien med forældremyndighedsindehaver B og C, idet forælder B ikke længere har forældremyndigheden for de to anbragte børn.
 For årets sidste kvartal kan kommunen derfor hjemtage en refusion i sagen som opgjort i tabel 5.
Ved den foreløbige og endelige restafregning for året skal kommunen anmelde antallet af sager som 1 helårssag, idet der er hjemtaget refusion for børn i samme husstand i hvert af årets 12 måneder.
Refusionssagen skal indberettes som en sag i hver af kolonnerne for refusion på 25 pct., refusion på 50 pct. og refusion på 75 pct., idet sagen er omfattet af alle tre refusionsgrænser.
Eksempel 4 Botilbud efter servicelovens § 108 Kommune X iværksætter et længerevarende ophold i et botilbud efter servicelovens § 108 til en voksen med nedsat fysisk funktionsevne pr. 1. oktober.
Den årlige takst for botilbuddet er 2 mio. kr., svarende til 166.667 kr. om måneden.
Da kommune X træffer afgørelse om iværksættelse af opholdet på botilbuddet medio august, kan kommunen nå at anmelde det forventede refusionsbeløb for 4. kvartal i året.
Hvis den månedlige takst, når året er omme, ændrer størrelse i forhold til den takst, kommunen har forskudsanmeldt på baggrund af, reguleres dette i den foreløbige eller endelige restafregning for året.
 Refusionsbeløbet for 4. kvartal i året kan opgøres til 93.125 kr., jf. tabel 7.
Ved den løbende restafregning for 4. kvartal indberettes denne sag som 1 sag for kvartalet, da refusionen vedrører hver af de 3 måneder.
Sagen skal indberettes både for 25 pct. refusion og for 50 pct. refusion.
I forbindelse med den foreløbige og den endelige restafregning for året skal sagen indberettes så den afspejler helårsniveauet.
Idet der er tale om en sag, hvor der er ydet refusion i 3 af årets 12 måneder, skal sagen indberettes som 3/12, dvs. 0,25 sag.
Sagen på 0,25 helårsag skal indgå i indberetningen både for 25 pct. refusion og for 50 pct. refusion.
Eksempel 5 Løbende udgift og enkeltstående udgift - boligindretning og merudgiftsydelse Kommune X yder dækning af nødvendige merudgifter til en voksen med nedsat fysisk funktionsevne efter servicelovens § 100. Kommunens udgifter hertil beløber sig til 2.123 kr. om måneden, men idet kommunen får 50 pct. refusion jf. servicelovens § 177, stk. 1, nr. 4, er kommunens nettoudgift 1.062 kr. om måneden.
Udgiften er derfor ikke omfattet af refusionsordningen.
 Den 1. november yder kommunen hjælp til indretning af samme persons bolig efter servicelovens § 116. De samlede udgifter til boligindretningen beløber sig til 1,8 mio. kr.
Da kommune X skal fordele udgifterne til boligindretningen ud på regnskabsårets 12 kalendermåneder, betyder det en ekstra månedlig udgift i året på 150.000 kr.
Lagt sammen med udgifterne til merudgiftsydelse svarer det til en udgift på 151.062 kr. om måneden.
 Den samlede refusion for året udgør på denne baggrund 278.869 kr., jf. tabel 8.
 Kommune X vil dog alene kunne nå at anmelde refusionen vedrørende 4. kvartal i forbindelse med den løbende restafregning for 4. kvartal.
 Den resterende refusion vil kommunen skulle hjemtage i forbindelse med restafregningen for året.
Ved den løbende restafregning for 4. kvartal indberettes denne sag som 1 sag for kvartalet, da refusionen vedrører hver af de 3 måneder.
Sagen skal indberettes både for 25 pct. refusion og for 50 pct. refusion.
I forbindelse med den foreløbige og den endelige restafregning for året skal sagen indberettes så den afspejler helårsniveauet.
Idet der er tale om en sag, hvor der ydes refusion i alle årets 12 måneder, skal sagen indberettes som 1 sag.
Sagen på 1 helårsag skal indgå i indberetningen både for 25 pct. refusion og for 50 pct. refusion.
Indberetning af refusion vedr. den centrale refusionsordning Refusion vedr. udgifter omfattet af den centrale refusionsordning, jf. servicelovens § 176, indberettes som:
 I kolonnen vedr. 25 pct. refusion hjemtages refusion på 25 pct. for alle sager for den del af de samlede udgifter i den konkrete sag, der overstiger 850.000 kr. (2021-niveau)  I kolonnen vedr. 50 pct. refusion hjemtages yderligere 25 pct. refusion for alle sager, for den del af de samlede udgifter i den konkrete sag, der overstiger 1.660.000 kr. (2021-niveau)  I kolonnen vedr. 75 pct. refusion hjemtages yderligere 25 pct. refusion for alle sager, for den del af de samlede udgifter i den konkrete sag, der overstiger 2.090.000 kr. (2021-niveau) Omfatter refusionen for nogle sager udgifter, der henhører under flere grupperinger, kan refusionen enten fordeles forholdsmæssigt mellem de relevante grupperinger eller på den af de autoriserede grupperinger, hvorunder størstedelen af refusionsindtægten kan henføres, jf. også konteringsregler i Budget- og regnskabssystem for kommuner, funktion 5.22.07 Indtægter fra den centrale refusionsordning.
Indberetning af antal sager vedr. den centrale refusionsordning Antal sager indberettes i forbindelse med den løbende restafregning af forskudsrefusion for de fire kvartaler i året, samt i forbindelse med den foreløbige restafregning og den endelige restafregning vedrørende året.
Antallet af sager skal opgøres i forhold til det antal måneder, hvortil der er hjemtaget statsrefusion.
Antallet af sager skal indberettes for de relevante refusionsprocenter.
Antallet af sager indberettes med 2 decimaler.
 Eksempel 1, kvartal: Hvis kommunen for et kvartal hjemtager refusion på 2 sager vedr. døgntilbud, hvoraf den ene sag er omfattet af refusion i én måned i kvartalet (1/3), og den anden sag er omfattet af refusion i to måneder (2/3), dvs. i alt 1/3 + 2/3 svarende til 3/3, skal de to sager indberettes som i alt 1,00 sag for det pågældende kvartal.
 Antallet af sager skal indberettes for alle relevante refusionsprocenter.
 Eksempel 2, kvartal: En sag, hvor udgiften overstiger 2.090.000 kr. i hver af de tre måneder i kvartalet, og hvortil der derfor ydes refusion på både 25 pct., 50 pct. og 75 pct., skal indberettes som 1,00 sag for alle tre kolonner med refusion.
 Eksempel 3, året: Hvis en borger er omfattet af refusionsordningen i 3 måneder skal refusionssagen indberettes som 0,25, svarende til 3/12 af året.
Opdeling på børne- og voksenområdet Antallet af sager skal fordeles på henholdsvis børneområdet og voksenområdet:
 Børneområdet omfatter refusion hjemtaget med reference til grupperingerne 001, 002, 003, 004, 005, 018 og 020 på konto 5.22.07 Indtægter fra den centrale refusionsordning.
Endvidere refusion hjemtaget med reference til gruppering 0101), når udgiften vedrører børn.
 Voksenområdet omfatter refusion hjemtaget med reference til grupperingerne 011, 012, 013, 014, 015, 016, 017, 100, 101, 103, 104, 105, 106, 107, 108, 109 på konto 5.22.07 Indtægter fra den centrale refusionsordning.
Endvidere refusion hjemtaget med reference til gruppering 010, når udgiften vedrører voksne.
Antal sager vedrørende søskende Med virkning fra 1. januar 2021 kan udgifter til søskende i samme husstand sammenlægges og opgøres som én refusionssag.
I refusionsskemaet oplyses antallet af sager, hvor der hjemtages refusion til søskende i samme husstand.
Antallet oplyses som en delmængde af antallet af sager vedr. børn.
Antallet af sager vedr. søskende i samme hustand oplyses således både i det samlede antal sager vedr. børn og som en delmængde af antallet af sager vedr. børn.
Antal sager vedr. 67 årige og derover Med virkning fra 1. januar 2021 fastholdes refusionen efter det fyldte 67. år i sager, hvor vedkommende var omfattet af refusionsordningen forud for det fyldte 67. år.
Adgangen til refusion omfatter kun personer, der fylder 67 år den 1. januar 2021 eller senere.
Der oplyses antallet af sager, hvor der hjemtages refusion for personer på 67 år og derover.
Antallet oplyses som en delmængde af antallet af sager vedr. voksne.
Antallet af sager vedr. personer på 67 år og derover oplyses således både i det samlede antal sager vedr. voksne og som en delmængde af antallet af sager vedr. voksne.
Oversigt Indberetningsfelterne vedr. antal sager er vist i tabel 9. Felterne vedr. berigtigelser vil alene fremgå af skemaerne vedr. den foreløbige restafregning og den endelige restafregning for året.
 1) Refusion vedr. funktion 5.38.40 Rådgivning og rådgivningsinstitutioner (servicelovens §§ 10 og 12), kan vedrøre både børn og voksne.
