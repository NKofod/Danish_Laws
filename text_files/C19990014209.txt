Cirkulære om Lov om ændring af  

 vurderingsloven, ejendomsværdiskatteloven, ligningsloven og  

 personskatteloven (Mindre ejendomme i landzone m.v.) Indledning Ved lov nr. 384 af 2. juni 1999 om ændring af  

 vurderingsloven, ejendomsværdiskatteloven, ligningsloven og  

 personskatteloven (Mindre ejendomme i landzone m.v.) er der for mindre  

 ejendomme i landzone m.v. og ejendomme, der er samnoteret med en  

 vindmølleparcel, foretaget ændringer i beregningsgrundlaget for  

 ejendomsværdiskatten.
 Med loven er endvidere begrænsningsreglen for  

 alderspensionister og efterlønsmodtagere m.v. i  

 ejendomsværdiskatteloven blevet justeret, så den bringes i  

 overensstemmelse med den nuværende begrænsningsregel for  

 lejeværdi.
 Endelig er vurderingsloven ændret således, at  

 honorarer for vurderingsmænd, vurderingsformænd,  

 skyldrådsmedlemmer og skyldrådsformænd i fremtiden skal  

 fastsættes af skatteministeren i en bekendtgørelse.
Indholdsfortegnelse 1.	Ejendomme over 5.000 m2, der er helt eller delvist  

 beliggende i landzone 2.	Ejendomme, der er samnoteret med vindmølleparceller 3.	Konsekvenserne af de ændrede regler for ejendomme, der er helt  

 eller delvist beliggende i landzone, og ejendomme, der er samnoteret med  

 vindmølleparceller 4.	Begrænsning af stigning i ejendomsværdiskat for  

 alderspensionister og efterlønsmodtagere m.v.
 5.	Honorering af vurderingsrådsmedlemmer m.v.
6.	Ikrafttræden 1. Ejendomme over 5.000 m2, der er helt eller delvist  

 beliggende i landzone Frem til år 2000 skal ejeren af et parcelhus, der er  

 beliggende i landzone, betale lejeværdiskat/ejendomsværdiskat  

 efter de samme regler som ejeren af et parcelhus i byzone, selvom der ofte er  

 knyttet et noget større grundareal til ejendommen.
For  

 landbrugsejendomme foretager vurderingsrådet en fordeling af  

 ejendomsværdien på stuehuset med tilhørende grund og have  

 og på den øvrige ejendom.
For landbrugsejendomme indgår  

 kun stuehusdelen i beregningsgrundlaget for  

 lejeværdien/ejendomsværdiskatten.
 Fra og med år 2000 medfører  

 lovændringen for ejendomme over 5.000 m2, der er helt eller  

 delvist beliggende i landzone, at kun en del af ejendommens grundareal skal  

 indgå i beskatningsgrundlaget for ejendomsværdiskatten.
 Det sker ved, at vurderingsrådene for disse  

 ejendomme, ligesom for landbrugsejendomme, skal foretage en fordeling af  

 ejendomsværdien på den del, der er knyttet til ejerboligdelen, og  

 på den del, der er knyttet til restejendommen.
 Når vurderingsmyndighederne foretager denne  

 fordeling, skal der i ejerboligdelen alene indgå grundværdien af  

 de første 5.000 m2.
 Vurderingsmyndighederne skal ikke foretage nogen  

 særlig opmåling af 5.000 m2 af den enkelte ejendom.  

 Der er alene tale om en standardiseret grundstørrelse, som  

 indgår i grundlaget for ejendomsværdiskatten.
Hvis der på ejendommen er driftsbygninger, skal  

 vurderingsmyndighederne ligeledes skønne, om disse bygninger er  

 knyttet til ejerboligen eller til restejendommen.
På tilsvarende vis  

 skal vurderingsmyndighederne tage højde for, om en evt.  

 herlighedsværdi m.v., der er knyttet til ejendommen, er knyttet til  

 ejerboligdelen eller til restejendommen.
Hvis der f.eks. findes en tidligere lade på  

 ejendommen, der er ombygget til hobbyrum, vil værdien af denne  

 indgå i ejerboligdelen.
Hvis der derimod på ejendommen findes en  

 tidligere staldbygning, der f.eks. står tom, vil værdien af denne  

 ikke indgå i boligdelen.
 Ejendomme, hvor der i forvejen foretages en  

 ejerboligfordeling efter vurderingslovens § 33, stk. 4,5,6 eller 7,  

 er ikke omfattet af ændringen.
 Ejendomme med landbrugspligt, der ikke opfylder  

 kriterierne for at blive vurderet som landbrug, tidligere landbrug,  

 sommerhuse/fritidshuse og parcelhuse med store grundarealer beliggende i  

 landzone, er derimod omfattet af ændringen.
Lovændringen omfatter således samtlige  

 ejendomme over 5.000 m2, der er beliggende i landzone, og hvor  

 vurderingsmyndighederne ikke i forvejen har foretaget en ejerboligfordeling.  

 Det betyder, at både ejendomme med landbrugspligt og uden  

 landbrugspligt er omfattet af ændringerne. Ændringen omfatter  

 derfor alle tidligere landbrugsejendomme, der har skiftet benyttelse til  

 »beboelse« og parcelhuse med store grundarealer, der er beliggende i  

 landzonen.
Ligeledes er de erhvervsejendomme, der ikke hidtil har kunne  

 få foretaget en ejerboligfordeling omfattet.
 Grænsen på de 5.000 m2 svarer til  

 den normale minimumsgrænse for, at der er pålagt  

 landbrugspligt.
 Lovændringen indebærer ikke en ændring  

 af, at det er vurderingsrådene, der fastlægger anvendelsen af en  

 fast ejendom.
2. Ejendomme, der er samvurderet med vindmølleparceller Frem til den 31. juli 1996 var det en forudsætning  

 for at få Miljøministeriets tilladelse til køb af en  

 vindmølleparcel, at vindmølleparcellen blev samnoteret med  

 anden fast ejendom, som køberen havde.
Efter vurderingsloven skal arealer, der i forening  

 udgør en samlet fast ejendom, vurderes samlet.
Ved en samlet fast  

 ejendom forstås efter udstykningsloven 1)	ét matrikelnummer eller 2)	flere matrikelnumre, der ifølge notering i matriklen skal  

 holdes forenet Ved beregningen af  

 lejeværdien/ejendomsværdiskatten er det derfor hidtil kun i de  

 tilfælde, hvor der er foretaget en ejerboligfordeling efter  

 vurderingsloven, at det ikke er den fulde ejendomsværdi, der  

 indgår i beregningsgrundlaget.
 Det betyder for ejerboliger, hvor der ikke er foretaget  

 ejerboligfordeling, at værdien af vindmølleparcellen nomalt skal  

 indgå i beregningsgrundlaget for ejendomsværdiskatten.
 For landbrugsejendomme, der selv disponerer over en  

 vindmølleparcel, vil ejendomsværdiskatten ikke blive  

 påvirket, da der efter vurderingsloven skal ske en ejerboligfordeling  

 på den del af ejendommen, der kan henføres til stuehuset med  

 tilhørende have og den øvrige del af ejendommen.
For ejerboliger med samnoteret vindmølleparcel  

 kunne der dog på samme måde som for andre ejendomme foretages en  

 ejerboligfordeling, når den del af ejendomsværdien, der kan  

 henføres til den erhvervsmæssige benyttede del, udgør 25  

 pct. eller mere.
Dette har dog kun sjældent være  

 tilfældet.
 Med lovændringen sikres det for alle ejendomme, der  

 er samnoteret med vindmølleparceller, at kun værdien af den del  

 af ejendommens grundareal, der er knyttet til beboelsesdelen, skal  

 indgå i beskatningsgrundlaget for ejendomsværdiskatten.
 Det sker ved, at vurderingsrådene for de ejendomme,  

 der er samnoteret med en vindmølleparcel og hvor vurderingsrådet  

 ikke i forvejen har fået foretaget en ejerboligfordeling, foretager en  

 fordeling mellem den del af ejendommen, der er knyttet til boligdelen og den  

 del af ejendommen, der er knyttet til vindmølleparcellen.
 Ændringen omfatter som nævnt kun de ejendomme,  

 hvor der ikke i forvejen foretages en fordeling af ejendomsværdien  

 efter vurderingslovens § 33, stk. 4,5,6 eller 7, dvs. ejendomme med  

 vindmølleparceller, hvor den erhvervsmæssige andel af ejendommen  

 på grund af vindmølleparcellen er for lille til, at  

 vurderingsmyndighederne skal foretage en ejerboligfordeling.
 Ændringen betyder således, at  

 vurderingsmyndighederne for ejendomme med vindmølleparceller altid  

 skal foretage en ejerboligfordeling uanset ejendommens erhvervsandel, og  

 dermed sker der i vurderingsmæssig forstand en ligestilling mellem alle  

 ejere af vindmølleparceller.
3. Konsekvenserne af de ændrede regler for ejendomme, der er helt  

 eller delvist beliggende i landzone, og ejendomme, der er samnoteret med  

 vindmølleparceller Lovændringen betyder ikke, at der sker  

 ændringer i den måde, som vurderingsrådene kategoriserer en  

 fast ejendom på.
Det har derfor fortsat stor betydning, om en  

 ejendommen vurderes som landbrug eller som et parcelhus, da en kategorisering  

 som landbrugsejendom på en række områder indebærer en  

 væsentlig lempeligere beskatning end hvis ejendommen kategoriseres som  

 parcelhus.
Det skyldes de særlige vurderingsregler for  

 landbrugsejendomme.
Lovændringen betyder heller ikke, at der sker  

 ændringer af de gældende regler for betaling af ejendomsskatter  

 for disse ejendomme.
Det er i vurderingsloven, bortset fra de særlige  

 regler for landbrug og skovbrug, et grundlæggende princip, at  

 grundværdien for alle ejendomme fastsættes til det beløb,  

 som efter de gældende handelspriser antages at kunne opnås for  

 den pågældende ejendom i ubebygget stand ved salg til en  

 økonomisk god anvendelse.
Det er denne værdi, der er grundlaget  

 for ejendomsskattebetalingen.
Det er efter lovændringen fortsat disse  

 principper, der anvendes ved vurderingen af ejendomme på landet, hvor  

 vurderingsrådene har skønnet, at landbrugsdriften er underordnet  

 for ejendommen i forhold til beboelseshensynet.
 Ejere af ejendomme over 5.000 m2 vil fortsat af  

 vurderingsmyndighederne få hele ejendommens grundværdi ansat  

 efter grundens værdi i handel og vandel, og ikke efter den for  

 landbrugsejendomme gældende særlige »bondegårdsregel«.
 Restparcellen vil derfor også blive beskattet med  

 den i hver enkelt kommune fastsatte grundskyldspromille.
 De særlige regler for et loft på 8 promille  

 over grundskyldspromillen for skatteåret 1999 og 2000 omfatter alene  

 ejendomme, som ved den vurdering, der er lagt til grund for  

 skatteberegningen, er anset for benyttet til landbrug, gartneri,  

 frugtplantage, planteskole eller skovbrug.
 Lovændringen medfører heller ikke  

 ændringer af ejendomsavancebeskatningsreglerne.
 4. Begrænsning af stigning i ejendomsværdiskat for  

 alderspensionister og efterlønsmodtagere m.v.
Efter de gældende regler for beregning af  

 lejeværdi - der afløses af ejendomsværdiskatten fra  

 år 2000 - sættes der grænser for, hvor meget  

 lejeværdien kan stige fra år til år pga. stigninger i den  

 offentlige ejendomsvurdering (idet lejeværdien beregnes som en vis  

 procentdel af ejendomsvurderingen). For alderspensionister og  

 efterlønsmodtagere m.v. indebærer reglerne, at lejeværdien  

 ikke kan stige mere end 1.000 kr. fra det ene indkomstår til det andet.  

 Dog kan lejeværdien altid stige 20 pct. minus 2.500 kr., selvom den  

 derved stiger mere end 1.000 kr.
For øvrige skatteydere kan  

 lejeværdien ikke stige mere end 3.500 kr., dog altid med 20 pct.,  

 selvom den derved stiger mere end 3.500 kr.
Reglerne er bygget således op, at en kraftig  

 stigning i vurderingen og dermed i lejeværdien fordeles over det  

 år, hvor stigningen sker samt de efterfølgende år.
Hvis  

 vurderingen af en alderspensionists bolig eksempelvis stiger 400.000 kr. fra  

 det ene år til det andet, stiger lejeværdien som udgangspunkt med  

 4.000 kr.
Begrænsningsreglen betyder dog, at lejeværdistigningen  

 begrænses til 1.000 kr.
Næste år stiger lejeværdien  

 igen 1.000 kr. og fremdeles, indtil stigningen i vurderingen i det  

 første år er indhentet.
 Ejendomsværdiskatteloven viderefører i  

 § 9 begrænsningsreglen for alderspensionister og  

 efterlønsmodtagere m.v., når lejeværdien afløses af  

 ejendomsværdiskatten i år 2000. Ejendomsværdiskattelovens  

 § 9 havde imidlertid utilsigtet strammet begrænsningsreglen, idet  

 ejendomsværdiskattelovens begrænsningsregel kun begrænsede  

 stigningen i ejendomsværdiskat i det år, hvor vurderingen af  

 boligen stiger, mens vurderingsstigningen slår fuldt igennem på  

 ejendomsværdiskatten i det følgende år.
 Med ændringen af ejendomsværdiskattelovens  

 § 9 er den bragt i overensstemmelse med den nuværende  

 begrænsningsregel for lejeværdi.
 5. Honorering af vurderingsrådsmedlemmer m.v.
 Efter lovændringen overføres  

 tekstanmærkning nr. 100 under finanslovens § 9 om  

 vederlæggelse af medlemmer af vurderingsråd og skyldråd  

 m.v. til vurderingsloven.
I fremtiden vil det være skatteministeren, der  

 fastsætter honorarerne m.v. for vurderingsmænd,  

 vurderingsformænd, skyldsrådsmedlemmer og  

 skyldrådsformænd i en bekendtgørelse.
Honorarerne m.v. vil  

 blive fastsat efter samme niveau og efter samme principper som hidtil.
 Vedlæggelse af sagkyndige medhjælpere  

 fastsættes som hidtil af skatteministeren.
6. Ikrafttræden De i dette cirkulære nævnte lovændringer  

 har virkning fra og med indkomståret 2000. Ændringerne af  

 vurderingsloven har dog virkning fra og med den 1. januar 2000. Det betyder,  

 at vurderingsmyndighederne første gang skal foretage fordelinger for  

 større ejendomme over 5.000 m2 i landzone fra og med  

 år 2000 vurderingen.
Ligeledes skal vurderingsmyndighederne fra samme  

 tidspunkt foretage en fordeling mellem vindmølleparcellen og  

 boligdelen.
 Ændringerne af ejendomsværdiskatteloven  

 træder i kraft samtidig med selve ejendomsværdiskatteloven.
