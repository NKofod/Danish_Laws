Nr BTL 46 Betænkning over Forslag til lov om ændring af lov om byfornyelse og  

 boligforbedring (byfornyelsesloven) og af lov om påligningen af indkomst- og  

 formueskat til staten (ligningsloven) (Tilskud ved kondemnering af  

 ejerboliger og andelsboliger)   

 Nr L 46 1990-91, 2. samling Afgivet af Boligudvalget Afgivet: 19910402 Udvalget har behandlet lovforslaget i nogle møder og har herunder stillet spørgsmål til boligministeren, som denne har besvaret skriftligt.
 Herefter indstiller udvalget lovforslaget til vedtagelse  

 uændret.
 Et mindretal (Socialdemokratiets og Fremskridtspartiets medlemmer af  

 udvalget) skal opfordre boligministeren til nærmere at vurdere, hvorvidt der  

 kan være behov for at ændre loven eller forenkle de af ministeriet til  

 kommunerne udsendte uddybende regler om, hvornår en bolig er  

 kondemneringsmoden, således at der altid er tale om konkrete afgørelser  

 foretaget af kommunerne på baggrund af vurderingen af den enkelte lejlighed.
 Det er uheldigt, såfremt kommunerne i nogle tilfælde føler sig forpligtet  

 til at kondemnere boliger på grund af de af Boligministeriet fastsatte regler  

 frem for på baggrund af den enkelte boligs tilstand.
 Lovforslaget har tilbagevirkende kraft, således at også personer, der har  

 fået kondemneret deres boliger i perioden fra 1. januar 1983 til 31. december  

 1990, kan komme i betragtning til et tilskud i indeværende år, hvilket  

 medfører en engangsudgift for staten og kommunerne på 12-13 mio. kr. til  

 hver, uden at kommunerne har haft en chance for at tage højde for udgiften.
I et svar til Boligudvalget oplyser boligministeren, at de  

 kommunaløkonomiske konsekvenser af lovforslaget har været forhandlet med de  

 forhandlingsberettigede kommunale parter, og at der er enighed mellem disse  

 og Boligministeriet om, at der ikke skal ske kompensation efter  

 DUT-princippet.
Begrundelsen er, at udgifterne skal afholdes inden for de  

 aktivitetsrammer, der afsættes på de årlige finanslove til byfornyelse og  

 sanering, og at ordningen over en længere årrække således bliver  

 udgiftsneutral.
 Et flertal inden for mindretallet (Socialdemokratiets medlemmer af  

 udvalget) havde foretrukket, at staten alene havde båret udgiften til de  

 tilskud, der hidrører fra før 1. januar 1991, således at de kommunale  

 byfornyelsesmidler ikke belastes ekstraordinært i 1991 med risiko for, at  

 færre byfornyelsesprojekter iværksættes på et tidspunkt, hvor der er stor  

 arbejdsløshed i byggesektoren.
