Nr BSF 96 Forslag til folketingsbeslutning om dansk nej til EU som juridisk person Fremsat af Keld Albrechtsen (EL) Frank Aaen (EL) den 18. februar 1997 Folketinget opfordrer regeringen til i EU's regeringskonference at nedlægge veto imod forslag om at gøre EU til juridisk person.
Bemærkninger til forslaget Det Europæiske Råd godkendte på mødet i Dublin i 1996 i  

 topmødekonklusionen, at der skal forhandles om traktatændringer med henblik  

 på at gøre EU til juridisk person, dvs. at der gives Europa-Kommisionen  

 juridisk kapacitet på hele Unionens område.
Det helt afgørende problem i denne forbindelse er spørgsmålet, om Unionen,  

 dvs.
Europa-Kommissionen på EU's vegne, skal tillægges beføjelser til at  

 forpligte medlemslandene, f.eks. i forbindelse med indgåelse af  

 internationale konventioner og traktater og lign.
 Et resultat af den igangværende regeringskonference kan således blive, at  

 Europa-Kommissionen tillægges beføjelser til at forhandle med og indgå  

 aftaler med ikkeunionslande vedrørende sager inden for det retlige og  

 politimæssige område, f.eks. vedrørende aftaler om politisamarbejde,  

 flygtningespørgsmål eller lignende med østeuropæiske lande.
I EU-note nr.
E 49 fra den 18. september 1996 står der i opsummeringen af  

 et non-paper fra Rådets juridiske tjeneste, at ». . . overordnet er det  

 et spørgsmål om skabelsen af en selvstændig identitet for Unionen, og om at  

 Unionen skal kunne fremstå som effektiv udadtil.
Den manglende formelle  

 status som juridisk person er til hinder for at skabe den sammenhæng og  

 kontinuitet i Unionens optræden udadtil, som er et af Unionens mål (art.
C) .  

 . . Juridisk Tjeneste opfordrer til, at man på regeringskonferencen  

 koncentrerer sig om følgende mål.
Man skal give Unionen en juridisk  

 identitet, der svarer til dens faktiske og politiske status.
Man bør  

 endvidere vedtage en procedure, hvormed Unionen klart og effektivt kan handle  

 internationalt, og som respekterer den institutionelle balance.
Endelig bør  

 kompetencefordelingen mellem Unionen, EF og medlemsstaterne gøres mere  

 klar«.
Senere i samme EU-note står der i forbindelse med en gennemgang af  

 problemstillingen i forhold til grundlovens § 20, at ». . . Unionen,  

 såfremt den får status som juridisk person eller tillægges rets- og  

 handleevne på særlige områder, vil kunne indgå internationale aftaler, der  

 forpligter medlemslandene, uden at alle medlemslandene skal undertegne (og  

 ratificere) aftalerne.
Det er her, at der kan opstå en problemstilling  

 vedrørende suverænitetsoverdragelse, således at grundlovens § 20 finder  

 anvendelse.
Ifølge Justitsministeriets notat af 3. marts 1992 om visse  

 statsretlige aspekter ved Danmarks tiltrædelse af traktaten om Den Europæiske  

 Union . . . er den udenrigspolitiske kompetence ifølge grundlovens § 19 også  

 omfattet af grundlovens § 20. Dette vil være tilfældet, hvis for eksempel et  

 internationalt organ får tillagt beføjelser til at afslutte overenskomster på  

alle medlemsstaters vegne«.
I Justitsministeriets notat af 3. marts 1992 står der, at »Overlades  

 det til et mellemfolkeligt organ som folkeretssubjekt at indgå overenskomster  

 med tredjelande, vil der ikke være tale om en § 20-situation, hvis de  

 pågældende overenskomster alene er folkeretligt forpligtende for det  

 mellemfolkelige organ selv.
Skal overenskomster imidlertid tillige være  

 folkeretligt forpligtende for medlemsstaterne, som var de indgået umiddelbart  

 mellem medlemsstaterne og det pågældende tredjeland, vil der være tale om at  

 overlade beføjelser i et omfang, som forudsætter anvendelse af grundlovens §  

 20« (understregning af forf. til EU-note nr.
E 49).
Problemet i Justitsministeriets notat er, at Justitsministeriet ganske  

 vist erkender, at der vil være tale om suverænitetsoverdragelse, men uden at  

 begrunde det arbejder ministeriet på den usagte præmis, at der vil være tale  

 om suverænitetsoverdragelse i »nærmere bestemt omfang«.
Derfor  

 antager ministeriet, at man vil kunne bruge grundlovens § 20. Problemet er,  

 at omfanget ikke vil kunne bestemmes.
 Hvis Kommissionen får ret til at optræde som en stat på det  

 udenrigspolitiske, retlige eller handelspolitiske område i forhold til  

 ikkeunionslande, vil der her være tale om, at der overdrages suverænitet fra  

 Danmark til Unionen i et omfang, som det ikke vil være muligt at afgrænse.  

 Det betyder, at der vil være tale om en suverænitetsoverdragelse, der langt  

 overskrider, hvad der er muligt ved brug af grundlovens § 20. Ifølge § 20 kan  

 suverænitet kun overdrages i nærmere bestemt omfang.
 Alt tyder derfor på, at en bestemmelse i Traktaten om EU som juridisk  

 person vil kræve en ændring af den danske grundlov, dvs. ved anvendelse af  

 grundlovens § 88.
Under alle omstændigheder er forslagsstillerne selvsagt modstandere af at  

 tillægge Unionen status som juridisk person, idet dette vil udgøre et helt  

 afgørende element i opbygningen af en føderal statsmagt.
Forslagsstillerne er  

 derfor af den samlede opfattelse, at Danmark bør nedlægge veto mod ethvert  

 forslag om at udruste Unionen med en sådan juridisk kapacitet.
Skriftlig fremsættelse Keld Albrechtsen (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om dansk nej til EU som juridisk  

 person.
(Beslutningsforslag nr.
B 96).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
