Fremsat den 2. december 1998 af  

 sundhedsministeren (Carsten Koch) Forslag til Lov om ændring af lov om offentlig  

 sygesikring og lov om social service (Ændring af medicintilskudsregler) § 1 I lov om offentlig sygesikring, jf. lovbekendtgørelse nr. 509 af 1.  

 juli 1998 foretages følgende ændringer:
 1. § 6 a ophæves.
 2. §§ 7 og 7 a ophæves og i stedet  

 indsættes:
»§ 7. Den offentlige sygesikring yder tilskud  

 til køb af receptpligtige lægemidler, som efter ansøgning  

 fra den virksomhed, der har bragt lægemidlet på markedet i  

 Danmark, er meddelt tilskud af Lægemiddelstyrelsen.  

 Lægemiddelstyrelsen kan bestemme, at den offentlige sygesikrings  

 tilskud er betinget af, at lægemidlet ordineres med henblik på  

 behandling af bestemte sygdomme.
Den offentlige sygesikring yder tilskud til  

 køb af håndkøbslægemidler, som efter  

 ansøgning fra den virksomhed, der har bragt lægemidlet på  

 markedet i Danmark, er meddelt tilskud af Lægemiddelstyrelsen, hvis  

 lægemidlerne er ordineret af en læge eller tandlæge til  

 personer, der modtager pension efter lov om social pension, eller personer,  

 der lider af en varig lidelse, der kræver fortsat behandling med  

 lægemidlet.
 Stk. 2. Lægemiddelstyrelsen kan i særlige  

 tilfælde meddele tilskud til et lægemiddel uden ansøgning  

 fra den virksomhed, der har bragt lægemidlet på markedet i  

 Danmark.
 Stk. 3. Lægemiddelstyrelsen offentliggør  

 meddelelser om tilskud.
 Stk. 4. I særlige tilfælde kan  

 Lægemiddelstyrelsen efter ansøgning fra den behandlende  

 læge eller tandlæge bestemme, at den offentlige sygesikring yder  

 tilskud til køb af et lægemiddel, der er ordineret til en  

 bestemt patient, uanset at lægemidlet ikke er meddelt tilskud efter  

 stk. 1 eller 2. Lægemiddelstyrelsens afgørelse kan ikke  

 indbringes for anden administrativ myndighed.
§ 7 a.
Sundhedsministeren fastsætter nærmere  

 regler for meddelelse af tilskud og for tilbagekaldelse af meddelt  

 tilskud.
 Stk. 2. Lægemiddelstyrelsen fastsætter  

 nærmere regler om hvilke oplysninger, en ansøgning om tilskud  

 til et lægemiddel skal indeholde.
§ 7 b.
Tilskud til køb af lægemidler med tilskud  

 i henhold til § 7 ydes til personer (den sikrede), der er omfattet af  

 sygesikringslovens kapitel 1 og 4.
Stk. 2. Tilskuddets størrelse afhænger af den  

 samlede udgift opgjort i referencepriser, jf. § 7 e, til  

 lægemidler med tilskud i henhold til § 7, som den sikrede har  

 købt inden for en periode på et år, der regnes fra  

 første indkøbsdato.
En ny periode på et år  

 indledes, første gang den sikrede køber lægemidler med  

 tilskud i henhold til § 7 efter udløbet af foregående  

 periode.
Stk. 3. Overstiger den samlede udgift inden for en periode  

 på et år ikke 500 kr., ydes ikke tilskud til personer over 18  

 år.
Overstiger den samlede udgift inden for en periode på et  

 år 500 kr., udgør tilskuddet til personer over 18  

 år:
 1)	50 pct. af den del, som overstiger 500 kr., men ikke 1.200 kr.
 2)	75 pct. af den del, som overstiger 1.200 kr., men ikke 2.800 kr.
 3)	85 pct. af den del, som overstiger 2.800 kr.
Stk. 4. Overstiger den samlede udgift inden for en periode  

 på et år ikke 1.200 kr., udgør tilskuddet til personer  

 under 18 år 50 pct.
Overstiger den samlede udgift inden for en periode  

 på et år 1.200 kr., udgør tilskuddet til personer under 18  

 år:
 1)	75 pct. af den del, som overstiger 1.200 kr., men ikke 2.800 kr.
 2)	85 pct. af den del, som overstiger 2.800 kr.
 Stk. 5. Fylder en person 18 år i en allerede indledt  

 periode på et år, beregnes tilskud efter stk. 4, indtil  

 denne periode udløber.
 Stk. 6. Sundhedsministeren fastsætter regler om  

 regulering af udgiftsgrænserne i stk. 3 og 4 og  

 egenbetalingsloftet i § 7 c, stk. 1.
§ 7 c.
Lægemiddelstyrelsen kan efter ansøgning  

 fra den behandlende læge bestemme, at for sikrede med et stort, varigt  

 og fagligt veldokumenteret behov for lægemidler kan tilskuddet til  

 køb af lægemidler med tilskud i henhold til § 7  

 udgøre 100 pct. af den del af den samlede egenbetaling, som  

 udgør mere end 3.600 kr. årligt.
 Stk. 2. Lægemiddelstyrelsen bevilger efter  

 ansøgning fra den behandlende læge 100 pct. tilskud til  

 lægeordinerede lægemidler til sikrede, der er døende,  

 når en læge har fastslået, at prognosen er kort levetid, og  

 at hospitalsbehandling må anses for udsigtsløs..
 Stk. 3. Lægemiddelstyrelsen kan fastsætte  

 nærmere regler for, hvilke oplysninger ansøgning efter  

 stk. 1 og 2 skal indeholde.
§ 7 d.
Bestemmelserne om beregning og ydelse af tilskud til  

 lægemidler gælder også, når lægemidlet er  

 indkøbt i et andet nordisk land end det, i hvilket det er  

 ordineret.
§ 7 e.
For lægemidler, som anvendes på samme  

 indikationer, og som har en behandlingsmæssigt set sammenlignelig  

 virkning, kan Lægemiddelstyrelsen fastsætte tilskuddet efter  

 § 7 b til et fast beløb svarende til henholdsvis 50 pct., 75 pct.  

 eller 85 pct. af et gennemsnit af udgiften til de to billigste  

 lægemidler (referenceprisen). Tilskud efter § 7 c, stk. 1,  

 beregnes ligeledes af referenceprisen.
Hvis udgiften til et lægemiddel  

 er lavere end gennemsnittet af udgiften til de to billigste lægemidler,  

 beregnes tilskuddet til dette lægemiddel af udgiften til  

 lægemidlet.
 Stk. 2. Lægemiddelstyrelsen kan i ganske særlige  

 tilfælde bestemme, at tilskuddet til et lægemiddel, der er  

 ordineret til en bestemt patient, skal beregnes af udgiften til  

 lægemidlet, selv om tilskuddet derved overstiger referenceprisen.  

 Lægemiddelstyrelsens afgørelse træffes senest 14 dage  

 efter, at ansøgning om forhøjet tilskud er modtaget fra den  

 ordinerende læge.
§ 7 f.
Medicintilskudsnævnet, der består af  

 højst 7 medlemmer, rådgiver Lægemiddelstyrelsen i sager om  

 de i §§ 7 og 7 c nævnte forhold.
Et medlem beskikkes af  

 sundhedsministeren efter indstilling fra Sygesikringens Forhandlingsudvalg.  

 De øvrige medlemmer, hvoraf 2 skal være alment praktiserende  

 læger, beskikkes af sundhedsministeren efter indstilling fra  

 Lægemiddelstyrelsen.
Beskikkelsen gælder for 4 år ad  

 gangen.
Ministeren udpeger en formand blandt nævnets medlemmer.
Stk. 2. Sundhedsministeren kan fastsætte en  

 forretningsorden for Medicintilskudsnævnet.
Medlemmerne af  

 Medicintilskudsnævnet må ikke være økonomisk  

 interesserede i nogen virksomhed, som fremstiller, importerer eller  

 forhandler lægemidler.
§ 7 g.
Den virksomhed, der markedsfører en farmaceutisk  

 specialitet, som er godkendt til human anvendelse, første gang efter  

 den 1. april 1997, underretter i forbindelse med ansøgning om tilskud  

 til lægemidlet Lægemiddelstyrelsen om den pris, til hvilken samme  

 lægemiddel af samme virksomhed eller af virksomheder i samme koncern er  

 markedsført første gang i andre EU-lande, og om datoen for  

 denne første markedsføring.
Ved en ny farmaceutisk specialitet  

 forstås et lægemiddel, der tildeles et nyt dansk  

 specialitetsnummer.
Stk. 2. For nye apoteksforbeholdte farmaceutiske  

 specialiteter, der er godkendt til human anvendelse, og som  

 markedsføres i Danmark første gang efter den 1. april 1997,  

 beregnes tilskud efter §§ 7 b og 7 c, stk. 1, på grundlag af  

 gennemsnittet af de apoteksindkøbspriser ekskl. moms, som samme  

 farmaceutiske specialitet er markedsført første gang til i  

 andre EU-lande, jf. stk. 3. Ved beregningen af gennemsnittet benyttes  

 Danmarks Nationalbanks officielle notering på det  

 pågældende lands valuta på dagen for introduktionen i det  

 pågældende land.
Hvis lægemidlets pris er lavere end det  

 beregnede gennemsnit, beregnes tilskud på grundlag af lægemidlets  

 pris.
 Stk. 3. Den virksomhed, der markedsfører en  

 farmaceutisk specialitet, som er godkendt til human anvendelse, første  

 gang efter den 1. april 1997, eller indehaveren af en af Det Europæiske  

 Fællesskab udstedt markedsføringstilladelse til en sådan  

 farmaceutisk specialitet underretter Lægemiddelstyrelsen om, at  

 gennemsnittet er ændret, hvis den i stk. 2 nævnte  

 gennemsnitspris efterfølgende falder som følge af virksomhedens  

 eller virksomheder i samme koncerns markedsføring af samme  

 farmaceutiske specialitet i andre EU-lande.
 Stk. 4. Den beregnede gennemsnitspris indgår i  

 beregningen af tilskud efter § 7 e, hvis den er lavere end den danske  

 pris.
§ 7 h.
Lægemiddelstyrelsen fører et elektronisk  

 register over de oplysninger, der er nødvendige for beregning af  

 tilskud efter §§ 7 - 7 e samt § 7 g.
Stk. 2. Sundhedsministeren fastsætter nærmere  

 regler om driften af det register, der er nævnt i stk. 1, og  

 fastsætter herunder nærmere regler om 1)	hvilke oplysninger, der må registreres i registret, 2)	pligt til sletning af registrerede oplysninger, 3)	apotekeres, lægers og andres adgang til oplysningerne i  

 registret, 4)	apotekeres pligt til at etablere forbindelse til registeret og til  

 at benytte registerets oplysninger ved beregning af sygesikringstilskud  

 og 5)	apotekeres pligt til elektronisk at indberette oplysninger til  

 registret. « § 2 I lov om social service jf. lovbekendtgørelse nr. 581 af 6. august  

 1998, foretages følgende ændring:
 1. I § 107, stk. 1, udgår »lægeordineret  

 medicin, «.
§ 3 Sundhedsministeren fastsætter tidspunktet for lovens  

 ikrafttræden.
Ikrafttræden kan tidligst ske den 1. oktober 1999.  

 Reglen i § 7 b i lov om offentlig sygesikring som affattet ved denne  

 lovs § 1, nr. 2, finder anvendelse for recepter indleveret på  

 apoteksudsalg, håndkøbsudsalg eller medicinudleveringssted fra  

 og med dagen for lovens ikrafttræden.
Bemærkninger til lovforslaget Almindelige bemærkninger Gældende tilskudsregler Efter 6 a og § 7, stk. 1 og 2, i lov om  

 offentlig sygesikring (sygesikringsloven) yder den offentlige sygesikring  

 tilskud med enten 100 pct. (insulin), 74,7 pct. eller 49,8 pct. til  

 lægeordinerede lægemidler, der er optaget på en af  

 sundhedsministeren udstedt fortegnelse.
Tilskud til lægemidler ydes  

 efter sygesikringsloven uafhængigt af patientens økonomiske  

 situation eller andre sociale forhold.
Fortegnelsen over tilskudsberettigede  

 lægemidler er inddelt i afsnit I, II og III.
Lægemidler optaget  

 under afsnit I opnår et tilskud på 74,7 pct., lægemidler  

 optaget under afsnit II opnår et tilskud på 49,8 pct., og  

 lægemidler optaget under afsnit III opnår et tilskud på 100  

 pct.
 Efter sygesikringslovens § 7, stk. 3, yder den  

 offentlige sygesikring endvidere tilskud med enten 49,8 pct. eller 74,7 pct.  

 til visse håndkøbslægemidler, som er optaget på  

 fortegnelsen over tilskudsberettigede lægemider, og som receptordineres  

 til pensionister eller til behandling af patienter med en varig lidelse.
Det kan i fortegnelsen over tilskudsberettigede  

 lægemidler fastsættes, at den offentlige sygesikring kun yder  

 tilskud til et på fortegnelsen opført lægemiddel,  

 såfremt det pågældende lægemiddel af lægen er  

 ordineret til behandling af en nærmere angivet sygdom.
Et sådant  

 klausuleret tilskud ydes kun, når lægen på recepten har  

 markeret, at lægemidlet er ordineret med henblik på behandling af  

 den sygdom, der udløser tilskuddet.
For så vidt angår lægemidler, der ikke  

 gennem optagelse på fortegnelsen over tilskudsberettigede  

 lægemidler er tildelt generelt medicintilskud, kan  

 Lægemiddelstyrelsen efter ansøgning fra en patients læge  

 efter sygesikringslovens § 7, stk. 1 og 2, bestemme, at den  

 offentlige sygesikring afholder 74,7 pct. eller 49,8 pct. af udgiften til et  

 eller flere nærmere bestemte lægemidler, som lægen  

 ordinerer til den pågældende patient.
Dette er kendt som  

 enkelttilskudsordningen.
Beslutning om optagelse af et lægemiddel på  

 fortegnelsen over tilskudsberettigede lægemidler træffes af  

 sundhedsministeren efter indstilling fra Lægemiddelstyrelsen.
Det i den  

 gældende lovs § 7, stk. 9, nævnte  

 Medicintilskudsnævn rådgiver Lægemiddelstyrelsen i bl.a.  

 sager om tildeling af medicintilskud til lægemidler.
Den gældende sygesikringslov indeholder ikke en  

 detaljeret angivelse af kriterierne for optagelse af et lægemiddel  

 på fortegnelsen over tilskudsberettigede lægemidler, idet det dog  

 i lovens §7, stk. 4, bestemmes, at sundhedsministeren kan undlade at  

 optage et lægemiddel på fortegnelsen over de tilskudsberettigede  

 lægemidler, hvis prisen på lægemidlet ikke står i et  

 rimeligt forhold til lægemidlets behandlingsmæssige værdi.  

 Efter administrativ praksis træffes beslutningen om et  

 lægemiddels tilskudsstatus på grundlag af en konkret vurdering,  

 hvor retningslinierne for optagelse af lægemidlerne på  

 fortegnelsen er fastlagt således, at der under afsnit II ( 49,8 pct.  

 tilskud) kan optages lægemidler med sikker og værdifuld  

 terapeutisk effekt, medmindre der foreligger risiko for et uønsket  

 overforbrug.
Under afsnit I (74,7 pct. tilskud) kan optages lægemidler,  

 der udover at opfylde ovennævnte krav anvendes til veldefinerede, ofte  

 livstruende sygdomme, hvis lægemidlerne ikke umiddelbart kan anvendes  

 på mindre hensigtsmæssige indikationer.
Medicinudvalgets betænkning I perioden 1987 - 1996 steg sygesikringens udgifter til  

 medicintilskud med 97 pct.
I samme periode steg de samlede sundhedsudgifter  

 med 45 pct., mens forbrugerpriserne steg med ca. 30 pct.
På baggrund af  

 denne vækst i det offentliges udgifter til medicin nedsatte regeringen  

 i 1997 et udvalg, Medicinudvalget, med bl.a. den opgave at beskrive og  

 vurdere den gældende medicintilskudslovgivning samt komme med forslag  

 til omlægninger af ordningen.
Udvalget blev i denne forbindelse anmodet  

 om at vurdere muligheden for at omlægge tilskudsordningen,  

 således at tilskuddet især tilgodeså personer med et stort  

 behov for medicin.
 Medicinudvalget afgav sin betænkning i juni  

 1998.
I betænkningen anfører udvalget en  

 række hensyn, som et fremtidigt medicintilskudssystem i videst muligt  

 omfang bør kunne tilgodese.
I forbindelse hermed opregner udvalget en  

 række ideale krav til en fremtidig ordning for ydelse af  

 medicintilskud:
 Ordningen må sikre, at ingen patient af økonomiske  

 grunde afstår fra relevant behandling med lægemidler.
 Ordningen må tilrettelægges således, at det tager  

 hensyn til patienter med et særligt stort behandlingsbehov.
 Ordningen må på linje med andre offentlige  

 sundhedsydelser som udgangspunkt fungere uafhængigt af patienternes  

 indkomst- og formueforhold.
Ordningen må være enkel at administrere og  

 fremtræde som gennemskuelig for både patienter, læger,  

 apotekere og myndigheder, Ordningen må så vidt muligt understøtte et  

 både fagligt og økonomisk hensigtsmæssigt  

 ordinationsmønster.
 Ordningen må tilrettelægges således, at den ikke  

 lægger hindringer for, men så vidt muligt fremmer konkurrencen  

 på lægemiddelmarkedet.
 Udvalget har på den baggrund beskrevet 4 modeller  

 for et nyt medicintilskudssystem:
En behovsafhængig model, hvor tilskuddets størrelse  

 afhænger af patientens forbrug af tilskudsberettigede  

 lægemidler, en model, hvor tilskud ydes med én fælles procentsats  

 til alle tilskudsberettigede lægemidler, en model, hvor patienten betaler en fast afgift ved hver udlevering  

 af et ordineret tilskudsberettiget lægemiddel, og en model, hvor tilskuddet afhænger af patientens  

 indkomst.
 Udvalget har hverken kunnet anbefale en model, hvor  

 patienten betaler en fast afgift pr. ordination eller en model, hvor  

 tilskuddet afhænger af patientens indkomst.
Regeringen er enig med Medicinudvalget i, at den  

 nuværende medicintilskudsordning med dets procentvise dækning af  

 udgiften til det enkelte lægemiddel ikke længere i  

 tilstrækkelig grad tilgodeser hensynet bag et tilskudssystem, nemlig at  

 sikre, at ingen patient af økonomiske grunde afstår fra en  

 relevant behandling med lægemidler.
Efter den nuværende ordning  

 ydes tilskud således til det enkelte præparat uafhængigt  

 af, om der er tale om et billigt eller dyrt lægemiddel, og  

 uafhængigt af om lægemidlet skal indtages gennem en kortere eller  

 længerevarende periode.
Det nuværende tilskudssystem tager derfor  

 ikke højde for, at den årlige udgift til køb af  

 lægemidler kan være beskeden for nogle medicinbrugere, men  

 økonomisk stærkt belastende for andre.
Specielt i de senere år har udviklingen  

 medført, at en række velkendte og billige lægemidler er  

 blevet erstattet af nye, ofte mere effektive, men langt dyrere  

 lægemidler.
Denne udvikling gør det efter regeringens opfattelse  

 nødvendigt at omlægge ordningen for ydelse af medicintilskud,  

 således at tilskuddene i højere grad målrettes mod  

 patienter med et stort behov for lægemidler.
 Efter regeringens opfattelse lever en behovsafhængig  

 tilskudsordning, hvor tilskuddets størrelse afpasses efter patientens  

 forbrug over en periode, bedst op til de krav, som Medicinudvalget mener  

 må stilles til et fremtidigt medicintilskudssystem.
Et behovsafhængigt tilskudssystem I et behovsafhængigt tilskudssystem relateres det  

 offentlige tilskuds størrelse til patientens forbrug af  

 tilskudsberettigede lægemidler på årsbasis.
Patienter med  

 et beskedent forbrug afholder selv indtil en vis grænse udgiften til  

 køb af tilskudsberettigede lægemidler.
Ved køb af  

 lægemidler over den fastsatte grænse ydes et offentligt tilskud,  

 som - uafhængigt af hvilket tilskudsberettiget lægemiddel der er  

 tale om - øges gradvist med stigende forbrug for til sidst at  

 udgøre den væsentligste del af udgiften.
Ved at lade  

 størrelsen af det offentlige tilskud afhænge af patientens  

 forbrug af lægemidler opnås, at ressourcerne flyttes fra  

 patienter med et mindre evt. forbigående forbrug til patienter med et  

 større og måske varigt forbrug.
Med et behovsafhængigt tilskudssystem  

 målrettes tilskuddet mod personer, der har et større og ofte  

 længerevarende behov for behandling med lægemidler.
En  

 sådan ordning vil derfor medvirke til at sikre, at ingen personer af  

 økonomiske grunde må afstå fra en relevant behandling med  

 lægemidler.
Den større eller mindre egenbetaling, der som  

 udgangspunkt er forbundet med et behovsafhængigt tilskudssystem, vil  

 endvidere understøtte et også i økonomisk henseende  

 hensigtsmæssigt præparatvalg samtidigt med, at ordningen  

 herigennem vil virke konkurrencefremmende.
På denne baggrund foreslås det nuværende  

 procentvise medicintilskud afskaffet og erstattet af en ordning, hvorefter  

 der ikke ydes tilskud til personer over 18 år, såfremt de  

 pågældendes udgift til køb af tilskudsberettigede  

 lægemidler ikke overstiger 500 kr. inden for en periode på et  

 år.
Overstiger patientens udgift til køb af tilskudsberettigede  

 lægemidler 500 kr., men ikke 1200 kr. inden for en periode på et  

 år, udgør tilskuddet 50 pct. af den del af udgiften, der ligger  

 mellem 500 kr. og 1200 kr.
Overstiger patientens udgift til  

 tilskudsberettigede lægemidler 1200 kr., men ikke 2800 kr.,  

 udgør tilskuddet 75 pct. af den del af udgiften, der ligger mellem  

 1200 kr. og 2800 kr.
Til den del af udgiften til tilskudsberettigede  

 lægemidler, der overstiger 2800 kr., ydes et tilskud på 85  

 pct.
Efter forslaget omfattes personer under 18 år ikke  

 af den foreslåede grænse på de 500 kr.
For disse personers  

 vedkommende foreslås der yderligere et tilskud på 50 pct. af den  

 del af udgiften til tilskudsberettigede lægemidler, der ikke overstiger  

 500 kr.
Overstiger udgiften til tilskudsberettigede lægemidler 500 kr.,  

 ydes tilskud efter den skala, der gælder for personer over 18  

 år.
Efter forslaget er den enkelte patients samlede køb  

 af tilskudsberettigede lægemidler inden for en sammenhængende  

 periode på 12 måneder afgørende for, om vedkommende  

 opnår tilskud og i givet fald med hvilken procentsats.
Perioden regnes  

 fra den dag, en person køber et tilskudsberettiget lægemiddel,  

 efter at ordningen er trådt i kraft.
En ny 12-måneders periode  

 begynder at løbe fra den dag, vedkommende første gang  

 køber et tilskudsberettiget lægemiddel efter udløbet af  

 den forudgående periode.
 Fylder en person 18 år i en allerede indledt periode  

 på et år, beregnes tilskuddet efter reglerne for personer under  

 18 år, indtil perioden er udløbet.
Administration af et behovsafhængigt tilskudssystem Forslaget forudsætter, at ydelse af medicintilskud  

 til den enkelte patient som hidtil administreres af apoteket i forbindelse  

 med udlevering af lægemidlet til patienten.
En korrekt administration  

 af den foreslåede ordning forudsætter, at apoteket på  

 tidspunktet for udleveringen af et tilskudsberettiget lægemiddel kender  

 den pågældende persons samlede udgift til køb af  

 tilskudsberettigede lægemidler i den foregående periode.
Efter regeringens opfattelse vil den eneste metode, der  

 opfylder et krav om, at en recept skal kunne ekspederes med det korrekte  

 tilskud på et hvilket som helst apotek, uanset om patienten selv  

 møder frem eller ej, være oprettelse af et landsdækkende  

 elektronisk register, som fødes med oplysninger fra apotekerne, og som  

 leverer de nødvendige oplysninger til apotekerne og til de  

 læger, der ønsker det.
Med lovforslaget pålægges det  

 derfor Lægemiddelstyrelsen at oprette og drive et sådant  

 register.
Tilskud efter regler i den sociale lovgivning Hjælp til medicinkøb ydes efter  

 gældende lovgivning ikke alene efter reglerne i sygesikringsloven, men  

 også efter en række bestemmelser i sociallovgivningen.
Det er  

 regeringens opfattelse, at reglerne for ydelse af hjælp til  

 medicinkøb i videst mulig omfang bør samordnes og forenkles med  

 henblik på opnåelse af størst mulig gennemsigtighed for  

 patienter, læger og apotekere.
 Der er efter den sociale lovgivning følgende  

 muligheder for at yde hjælp til medicinkøb.
Til alle pensionstyper kan der ydes et personligt  

 tillæg efter pensionslovens § 17, bl.a. til dækning af  

 udgifter til medicin, hvis pensionistens økonomiske forhold er  

 særligt vanskelige.
Udbetaling af personlige tillæg til  

 dækning af medicinudgifter er ofte blevet betegnet som et  

 »medicinkort«.
Det er kommunalbestyrelsen, der træffer afgørelse  

 om tildeling af personligt tillæg.
Afgørelsen skal ske ud fra en  

 nærmere konkret, individuel vurdering af den enkelte pensionists  

 samlede økonomiske situation.
I vurderingen indgår  

 størrelsen af den sociale pension og alle andre indtægter og  

 formue sammenholdt med størrelsen af de rimelige og nødvendige  

 udgifter.
Kommunalbestyrelsen skal ved hver enkelt ansøgning om  

 personligt tillæg ifølge loven foretage en vurdering af, om  

 udgiften er nødvendig og rimelig, og om pensionisten ved en rimelig  

 tilrettelæggelse af sin økonomi selv burde kunne afholde den  

 udgift, som pensionisten søger personligt tillæg til at  

 dække.
Efter § 28 i lov om social service yder kommunerne  

 dækning af nødvendige merudgifter, herunder medicinudgifter, ved  

 forsørgelse i hjemmet af et barn under 18 år med betydelig og  

 varig nedsat fysisk eller psykisk funktionsevne eller indgribende kronisk  

 eller langvarig lidelse.
Det er en forudsætning, at merudgiften er en  

 følge af den nedsatte funktionsevne.
 Efter § 84 i lov om social service yder kommunen  

 dækning af de nødvendige merudgifter, herunder udgifter til  

 medicin ved forsørgelsen til personer med betydelig og varig nedsat  

 fysisk eller psykisk funktionsevne, hvor merudgiften er en følge af  

 den nedsatte funktionsevne.
 Hjælp efter §§ 28 og 84 i lov om social service  

 ydes uafhængigt af den pågældendes eller familiens  

 økonomiske forhold.
Efter bekendtgørelse nr. 123 af 19. februar 1998 om  

 ydelse af hjælpemidler og forbrugsgoder efter servicelovens §§ 97  

 og 98 kan der, uanset personlig indkomst, ydes hjælp til betaling af  

 egenudgiften til medicin til personer med en varig lidelse og et varigt  

 forbrug af medicin.
Efter den nævnte bekendtgørelse kan tilskud  

 ydes til betaling af den del af vedkommendes udgift til tilskudsberettigede  

 lægemidler, der overstiger 300 kr. pr. måned.
Efter § 107 i lov om social service kan kommunen  

 bl.a. yde hjælp til lægeordineret medicin til personer, der  

 vælger at dø i eget hjem eller på hospice, og som plejes  

 af nærtstående, kommunen eller personalet på et hospice.  

 Det forudsættes, at døende personer, som ønsker at blive  

 plejet i hjemmet, ikke påføres medicinudgifter, som de ikke  

 ville have haft under indlæggelse på sygehus.
Hjælpen ydes  

 uden hensyntagen til pågældendes eller familiens  

 økonomiske forhold.
 Efter § 82 i lov om aktiv socialpolitik kan kommunen  

 yde hjælp til udgifter til bl.a. medicin, der ikke kan dækkes af  

 anden lovgivning, såfremt ansøgeren ikke har økonomisk  

 mulighed for at betale udgiften.
 Medicinudvalget anbefaler, at de ikke trangsbestemte  

 regler i den sociale lovgivning, som udgangspunkt søges integreret i  

 de generelle medicintilskudsregler efter sygesikringsloven.
 Regeringen er enig med Medicinudvalget i, at den  

 foreslåede ordning med et behovsafhængigt tilskudssystem i et  

 vist omfang vil dække behovet for supplerende hjælp efter den  

 sociale lovgivning, idet tilskud efter den behovsafhængige ordning  

 netop målrettes mod personer med et stort medicinforbrug og dermed til  

 personer, som nogle af bestemmelserne i den sociale lovgivning har til  

 formål at tilgodese.
 Efter regeringens opfattelse vil det ikke være  

 hensigtsmæssigt at overføre ordninger efter den sociale  

 lovgivning under sygesikringsloven, i det omfang hjælpen beror på  

 en vurdering af den pågældendes økonomiske og sociale  

 forhold, idet en sådan vurdering forudsætter en individuel  

 bedømmelse på grundlag af en speciel socialfaglig viden og  

 erfaring.
På denne baggrund finder regeringen ikke grundlag  

 for at foreslå adgangen til at yde hjælp til udgifter efter  

 § 82 i lov om aktiv socialpolitik reguleret igennem sygesikringslovens  

 medicintilskudsregler, idet hjælp efter bestemmelsen forudsætter  

 en trangsvurdering.
Af samme grund foreslås personlige tillæg  

 efter pensionslovens § 17 ikke overført til sygesikringsloven.
Reglerne om personligt tillæg efter pensionslovens §  

 17 videreføres uændret med indførelse af et  

 behovsafhængigt medicintilskudssystem.
Pensionister kan således  

 fortsat søge om tilskud til udgiften til medicin efter reglerne om  

 personligt tillæg, og kan derfor søge om personligt tillæg  

 til dækning af den egenbetaling som indføres i et  

 behovsafhængigt medicintilskudssystem.
Pensionister, hvis økonomiske forhold er  

 særlig vanskelige, har fortsat mulighed for at få hjælp  

 efter trangsbestemmelsen i pensionsloven.
Lovforslaget kan tværtimod  

 medføre, at nogle pensionister bliver bedre stillet, idet kommunens  

 tilskud efter pensionslovens regler kan være mindre, end det der ydes  

 efter dette lovforslag.
 Afgørelse om hjælp efter pensionslovens § 17  

 vil som i dag skulle ske ud fra en konkret individuel vurdering af den  

 enkelte pensionists samlede økonomiske situation.
Regeringen finder endvidere ikke grundlag for at regulere  

 adgangen efter §§ 28 og 84 i den sociale servicelov til at yde  

 hjælp til udgifter til medicin i forbindelse med forsørgelse af  

 handicappede børn eller voksne med et vidtgående handicap i eget  

 hjem i sygesikringslovgivningen.
Ydelse af hjælp efter de nævnte  

 bestemmelser forudsætter en individuel vurdering af de samlede  

 meromkostninger ved forsørgelsen, og regeringen finder det ikke  

 hensigtsmæssigt at udskille vurderingen af merudgifterne til  

 medicinkøb fra den samlede vurdering.
Efter regler udstedt i medfør af § 97 i den  

 sociale servicelov kan der som nævnt uanset patientens  

 økonomiske forhold ydes hjælp til egenudgifter til  

 tilskudsberettigede lægemidler til behandling af en varig lidelse,  

 såfremt egenudgiften overstiger 300 kr. pr. måned.
Efter  

 regeringens opfattelse vil reguleringen af tilskudsydelse til personer med et  

 stort og varigt forbrug naturligt og hensigtsmæssigt kunne indpasses i  

 sygesikringsloven.
Det bemærkes i denne forbindelse, at tilskuddet til  

 lægemidler efter den foreslåede behovsafhængige ordning  

 ikke efter regeringens opfattelse i tilstrækkelig grad  

 imødekommer behovet for hjælp til personer, der har et  

 langvarigt forbrug af særligt dyre lægemidler.
Der er efter  

 regeringens opfattelse derfor fortsat behov for en overgrænse for, hvor  

 stor en del af udgiften til tilskudsberettigede lægemidler, personer  

 med et længerevarende og veldokumenteret behov for tilskudsberettigede  

 lægemidler selv skal afholde.
På denne baggrund foreslås det, at  

 bestemmelserne i den sociale servicelovs § 97 for så vidt  

 angår hjælp til køb af medicin afløses af  

 bestemmelsen i forslagets § 7 c, hvorefter den offentlige sygesikring  

 kan yde tilskud med 100 pct. til køb af tilskudsberettigede  

 lægemidler, såfremt patientens gennemsnitlige egenbetaling ved  

 køb af tilskudsberettigede lægemidler overstiger 300 kr. pr.  

 måned.
Efter den sociale servicelov udgør den tilsvarende  

 grænse i dag ligeledes 300 kr. pr. måned.
Tilskud efter forslagets § 7 c, stk. 1, meddeles  

 af Lægemiddelstyrelsen efter ansøgning fra den  

 pågældendes læge.
Tilskuddet kan tidsbegrænses.
Ved  

 vurderingen af ansøgningen påser Lægemiddelstyrelsen, at  

 der er tale om et varigt forbrug, og om den gennemførte behandling er  

 fagligt veldokumenteret.
Det foreslås endvidere, at det i sygesikringsloven  

 fastsættes, hvilke regler, der gælder for tilskud til  

 lægemidler til døende personer, hvor en læge har  

 fastslået, at prognosen er kort levetid, og at hospitalsbehandling  

 må anses for udsigtsløs.
Efter servicelovens § 107 kan kommunen  

 yde hjælp til lægeordineret medicin til personer, der  

 vælger at dø i eget hjem eller på hospice, og som passes  

 af nærtstående, kommunen eller personalet på et hospice.  

 Det forudsættes, at døende personer, som ønsker at blive  

 plejet i hjemmet, ikke påføres medicinudgifter, som de ikke  

 ville have haft under indlæggelse på sygehus.
Hjælp ydes  

 uafhængigt af den pågældendes og familiens  

 økonomiske forhold.
Regeringen finder det på denne baggrund  

 hensigtsmæssigt, at det i sygesikringsloven fastsættes hvilke  

 regler, der gælder om ydelse af hjælp til medicin for  

 døende personer, hvor en læge har fastslået, at prognosen  

 er kort levetid, og at hospitalsbehandling må anses for  

 udsigtsløs.
 De nødvendige konsekvensrettelser i lov om social  

 service er medtaget i nærværende lovforslag.
Tilskudskriterier Medicinudvalget finder, at den gældende inddeling af  

 tilskudsberettigede lægemidler i 3 tilskudsgrupper med hver sin  

 tilskudssats i stigende grad forekommer tilfældig.
Regeringen er enig med Medicinudvalget i, at der i dag  

 næppe kan anføres en faglig begrundelse for at variere det  

 procentvise tilskud til tilskudsberettigede lægemidler.
De  

 lægemidler, der i de senere år har fået tildelt  

 medicintilskud, har alle haft en dokumenteret effekt og har i mange  

 tilfælde været mere specifikt virkende end ældre  

 lægemidler.
Efter regeringens opfattelse er der ikke grundlag for alene  

 at variere tilskudsprocentens størrelse efter, hvor alvorlig sygdommen  

 er.
Således ydes der i dag 100 % tilskud til insulinpræparater,  

 mens tilskud til andre lægemidler mod livstruende sygdomme  

 oppebærer et tilskud på 74,7 %. Hertil kommer, at behandling med  

 effektive lægemidler til ikke direkte livstruende, men stærkt  

 belastende sygdomme kan være lige så påkrævet som  

 behandling af livstruende sygdomme.
På denne baggrund foreslås den nuværende  

 opdeling af det tilskudsberettigede sortiment af lægemidler i 3  

 tilskudsklasser ikke videreført.
I stedet foreslås, at alle  

 lægemidler, der tildeles tilskud, ligestilles i tilskudsmæssig  

 henseende, således at størrelsen af tilskuddet alene  

 afhænger af den enkelte patients samlede forbrug på  

 årsbasis af tilskudsberettigede lægemidler.
Der er ikke i eller i medfør af den gældende  

 sygesikringslov fastsat nærmere kriterier for optagelse eller  

 undladelse af optagelse af et lægemiddel på fortegnelsen over  

 tilskudsberettigede lægemidler.
Da fortegnelsen over de  

 tilskudsberettigede lægemidler offentliggøres i form af en af  

 sundhedsministeren udstedt bekendtgørelse, har det i praksis givet  

 anledning til tvivl, hvorvidt en virksomhed, der har bragt et  

 lægemiddel på markedet, må anses for part i relation til  

 sundhedsministerens beslutning om ikke at optage det pågældende  

 lægemiddel på fortegnelsen over tilskudsberettigede  

 lægemidler.
 Regeringen finder, at retssikkerhedsmæssige hensyn  

 taler både for, at der sker en præcisering af kriterierne for  

 tildeling og tilbagekaldelse af medicintilskud til et lægemiddel og  

 for, at reglerne udformes på en sådan måde, at den  

 virksomhed, der har bragt et lægemiddel på markedet, opnår  

 partstatus i beslutningen om tildeling af medicintilskud til det  

 pågældende lægemiddel og i en eventuel beslutning om  

 tilbagekaldelse af det meddelte tilskud.
Det foreslås på denne baggrund, at  

 sundhedsministeren bemyndiges til at fastsætte de nærmere  

 betingelser for tildeling af medicintilskud til et lægemiddel samt for  

 tilbagekaldelse af et meddelt tilskud.
Om den nærmere udformning af de  

 omhandlede betingelser henvises til bemærkningerne til lovforslagets  

 § 7 a.
Det foreslås endvidere med bestemmelsen i  

 lovforslagets § 7 a, at afgørelse i sager om meddelelse af  

 medicintilskud træffes af Lægemiddelstyrelsen efter  

 ansøgning fra den virksomhed, der har bragt lægemidlet på  

 markedet.
Hermed sikres ansøgeren status som part.
Ansøgeren  

 vil herefter bl.a. i medfør af dansk rets almindelige regler om  

 administrativ rekurs kunne indbringe Lægemiddelstyrelsens  

 afgørelse for Sundhedsministeriet.
 Der foreslås samtidig pålagt den virksomhed,  

 der ansøger om medicintilskud til et lægemiddel, at  

 tilvejebringe den dokumentation, der er nødvendig for  

 Lægemiddelstyrelsens vurdering af, hvorvidt det pågældende  

 lægemiddel opfylder betingelserne for, at tilskud til lægemidlet  

 meddeles.
Økonomiske og administrative konsekvenser for det  

 offentlige Med lovforslaget ændres de hidtidige regler for  

 beregning af medicintilskud i medfør af sygesikringsloven.
Den  

 foreslåede ændring medfører en omfordeling af tilskud  

 mellem patienterne, jf. bemærkningerne om de økonomiske  

 konsekvenser for patienterne.
Hertil kommer, at der som noget nyt i  

 sygesikringsloven indføres særlige tilskudsregler for patienter  

 med et stort, varigt behandlingsbehov og for patienter i terminal pleje.  

 Når sådanne grundlæggende ændringer af  

 tilskudssystemet gennemføres samtidigt, vil der være en  

 betydelig usikkerhed i beregningerne af de økonomiske konsekvenser af  

 forslaget.
De forudsætninger, der ligger til grund for  

 konsekvensberegningerne, er derfor beskrevet relativt udførligt i det  

 følgende.
En omlægning af tilskudssystemet med individuelle  

 konsekvenser for egenbetalingens størrelse må forventes at  

 medføre ændringer i forbrugsmønstret.
Medicinudvalget  

 skriver imidlertid i sin betænkning, at det er ikke muligt at sige, om  

 de samlede forbrugsændringer som følge af et  

 behovsafhængigt tilskudssystem vil få betydning for den samlede  

 lægemiddelomsætning og det offentliges medicinudgifter.
Det  

 skyldes i følge udvalget, at de individuelle konsekvenser for  

 forbruget af en omlægning til et behovsafhængigt tilskudssystem  

 ikke kan forudsiges.
Der findes således ikke undersøgelser, som  

 giver et klart billede af de langsigtede effekter af en så omfattende  

 omlægning.
Regeringens beregninger af de økonomiske konsekvenser  

 af lovforslaget er på den baggrund foretaget for den samme  

 forbrugssammensætning som i 1997.
Konsekvensberegningerne er foretaget på grundlag af  

 oplysningerne for 1997 i Lægemiddelstyrelsens  

 Lægemiddelstatistikregister.
Registeret indeholder oplysninger om  

 salget af lægemidler gennem de private apoteker herunder om afregning  

 af sygesikringstilskud og tilskud i medfør af den sociale lovgivning.  

 I registeret findes alene oplysninger om de tilskud, der er afregnet på  

 apotekerne.
Stort set alle sygesikringstilskud afregnes på apoteket,  

 mens det ikke er alle sociale tilskud, der afregnes på apoteket.
En  

 mindre del af disse udbetales efterfølgende på kommunens  

 socialforvaltning.
Derfor undervurderer tallene i registeret i et mindre  

 omfang de udgifter, der udbetales i medfør af den sociale lovgivning.  

 Det er til brug for udregningen af lovforslagets økonomiske  

 konsekvenser antaget, at alle udgifter efter pensionsloven  

 (medicinkortordningen) afregnes på apoteket, og at der efter  

 sociallovgivningens øvrige bestemmelser udbetales tilskud på  

 socialforvaltningerne svarende til 10 pct. af de tilskud, der afregnes  

 på apotekerne.
I 1997 blev der ifølge lægemiddelstatistikken  

 ydet sygesikringstilskud på i alt 4.136 mio. kr. omregnet til 1999  

 pris- og lønniveau (PL). Den samlede udgift i 1997 til tilskud til  

 medicin i medfør af pensions- og bistandsloven beløb sig til  

 ca. 473 mio. kr.
De samlede offentlige udgifter til medicintilskud i 1997 var  

 således ca. 4.609 mio.kr. i 1999 PL.
Et tilskudssystem som det foreslåede med fuldt  

 tilskud til medicinudgifter til døende personer, hvor en læge  

 har fastslået, at prognosen er kort levetid, og at hospitalsbehandling  

 er udsigtsløs, og særligt tilskud til patienter med et stort  

 varigt behandlingsbehov ville alt andet lige medføre  

 sygesikringsudgifter på 3.861 mio. kr. i 1999 PL.
Udgifterne i  

 medfør af den sociale lovgivning anslås til ca. 426 mio.kr.
De  

 samlede offentlige udgifter efter forslaget skønnes dermed at blive i  

 størrelsesordenen 4.287 mio.kr. i 1999 PL.
Forslaget medfører således en mindre udgift  

 for sygesikringen på 275 mio.kr. og en mindreudgift efter den sociale  

 lovgivning på 47 mio.kr. i 1999 PL.
Forslaget forventes derfor samlet  

 set at medføre offentlige mindreudgifter til tilskud i  

 størrelsesordenen 322 mio.kr. på årsbasis i 1999  

 PL-niveau.
 Sygesikringens mindreudgifter på 275 mio.kr. vil  

 blive hjemtaget ved en reduktion af amternes bloktilskud.
Staten refunderer i medfør af pensionsloven 50 pct.  

 af kommunernes udgifter til personligt tillæg (medicinkort). Staten  

 refunderer 50 pct. af kommunernes udgifter til medicintilskud efter de  

 øvrige bestemmelser i den sociale lovgivning.
Kommunernes andel af de  

 samlede mindreudgifter efter den sociale lovgivning kan beregnes til ca. 23  

 mio.kr.
Beløbet vil blive hjemtaget til staten ved en reduktion af de  

 kommunale bloktilskud.
Staten sparer ca. 23 mio.kr. i udgifter til refusion  

 af udgifter efter den sociale lovgivning.
 I skemaform kan de økonomiske udgifter for de  

 forskellige offentlige myndigheder efter gældende regler og efter  

 forslaget opgøres således.
Mio.kr. 1999- PL Gældende regler Forslag Merudgift/besparelse Sygesikr.
 Soc. lovg.
 Sygesikr.
 Soc. lovg.
Staten 0 236 0 213 - 23 Amterne 4.136 0 3.861 - 275 Kommunerne 0 236 0 213 - 23 I alt 4.136 472 3.861 426 - 322 Følgende forudsætninger ligger  

 til grund for ovenstående beregninger:
 1.	De samlede udgifter efter den sociale lovgivning i 1997 er på  

 baggrund af oplysninger i lægemiddelstatistikregisteret fordelt med 376  

 mio.kr. i medfør af pensionsloven (medicinkort), 49 mio. kr. i  

 medfør af servicelovens §§ 28 og 84 (udgifter til pasning af  

 handicappede børn og voksne i eget hjem), 13 mio. kr. i medfør  

 af aktivlovens § 82 (forbigående kontanthjælp), 7 mio. kr. i  

 medfør af servicelovens § 97 (kronikerreglen) og 7 mio. kr. i  

 medfør af servicelovens § 107 (hjælp til medicinudgifter  

 til døende personer, hvor en læge har fastslået, at  

 prognosen er kort levetid, og at hospitalsbehandling er  

 udsigtsløs).
2.	Udgifterne i medfør af bestemmelsen om 100 pct. tilskud til  

 medicinudgifter til døende udgør efter gældende regler  

 ca. 7 mio. kr.
Ved overflytning af reglen om medicintilskud til døende  

 fra serviceloven til sygesikringsloven vil udgiften på ca. 7 mio. kr.  

 bortfalde på det sociale område.
3.	Reglen om, at personer med et stort, varigt og fagligt  

 veldokumenteret behov for lægemidler kan opnå 100 pct. tilskud  

 til udgifter, der overstiger en gennemsnitlige egenbetaling på 300 kr.  

 pr. måned, erstatter reglen om tilskud til medicin i medfør af  

 servicelovens § 97. Derfor vil udgifter på ca. 8 mio. kr. efter  

 den sociale lovgivning bortfalde.
Det er endvidere antaget, at alle patienter  

 med en egenbetaling over 300 kr. om måneden opnår 100 pct.  

 tilskud til udgifter herudover.
 4.	Det er antaget, at udgifter til patienter, der vil være  

 berettiget til tilskud efter både sygesikringslovens bestemmelse om  

 tilskud til et stort varigt forbrug og pensionslovens bestemmelser vil  

 fordele sig med 50 pct. efter hver bestemmelse.
 5.	Det er antaget, at ydelser efter sociallovgivningens bestemmelser om  

 udgifter til pasning af handicappede børn og voksne i eget hjem og om  

 forbigående kontanthjælp vil forblive uforandrede, fordi  

 merudgifter til nogle patienter vil blive ophævet af mindre udgifter  

 til andre patienter.
6.	Efter aftale mellem regeringen og lægemiddelindustrien er der  

 i 1998 og 1999 lagt et loft over stigningen i sygesikringens medicinudgifter  

 på hhv. 1,5 pct. og 3,0 pct.
Loftets overholdelse sikres gennem  

 prisnedsættelser.
Regulering af udgifterne til 1999-niveau er foretaget  

 med disse procenter.
Det er sandsynligt, at der i de første år  

 efter indførelsen af et nyt tilskudssystem vil finde visse  

 forbrugsudsving sted bl.a. som følge af hamstring.
En patient kan have  

 en kortsigtet interesse i at hamstre lægemidler, mens tilskudsprocenten  

 er høj.
For patienter med vedvarende sygdom er der imidlertid ingen  

 økonomisk fordel i at hamstre, når udgiften betragtes over en  

 årrække.
Derfor forventes sådanne forbrugsforskydninger at  

 udjævne sig efter en periode.
Som nævnt er sådanne  

 forbrugsforskydninger ikke indregnet.
 Lovforslaget ventes ikke at få en selvstændig  

 effekt på prisudviklingen på lægemiddelmarkedet.
 Det er ikke muligt at opgøre konsekvenserne af de  

 ændrede regler for tildeling af generelt tilskud til lægemidler,  

 idet en sådan opgørelse forudsætter kendskab til, hvilke  

 lægemidler, der fremover vil blive markedsført, og hvilken  

 tilskudsstatus disse lægemidler ville opnå efter såvel de  

 gældende som de foreslåede regler.
En så grundlæggende ændring af  

 tilskudssystemet som den foreslåede må ledsages af en grundig  

 information til patienter, læger og apoteker.
Regeringen vil derfor  

 udarbejde informationsmateriale, inden reglernes ikrafttræden.  

 Udgifterne hertil forventes at beløbe sig til i  

 størrelsesordenen 500.000 kr.
Udgifterne vil blive afholdt over  

 finanslovens konto til analyse og oplysningsvirksomhed om  

 lægemidler.
Det skønnes, at forslaget om, at meddelelse af  

 særlige tilskud til personer med varig lidelse og til døende  

 overgår fra det sociale udvalg i kommunerne til  

 Lægemiddelstyrelsen, vil indebære behov for yderligere tre  

 årsværk i Lægemiddelstyrelsen.
Det skønnes, at den  

 administrative lettelse, kommunerne får ved at blive fritaget for  

 opgaven med at tilkende særlige tilskud til kronisk syge og  

 særlige tilskud til døende, er betydeligt større end den  

 administrative merudgift, staten får ved at overtage disse opgaver.
Med lovforslaget pålægges  

 Lægemiddelstyrelsen at oprette og drive et landsdækkende register  

 over alle patienters udgifter til medicin med sygesikringstilskud.
Regeringen  

 forudsætter af hensyn til minimering af svartiderne, at der etableres  

 en løsning med direkte faste forbindelser mellem apotek og register.  

 Det skønnes, at Lægemiddelstyrelsen vil få udgifter i 1999  

 til server, kommunikationsudstyr, softwarelicenser og programudvikling i  

 størrelsesordenen 5 mio.kr.
Der forventes løbende udgifter i  

 Lægemiddelstyrelsen til afskrivning, vedligeholdelse og teknisk bistand  

 i øvrigt i størrelsesordenen 1,5 mio.kr. årligt.
Det skønnes, at der vil være behov for  

 ansættelse af 1 « årsværk i Lægemiddelstyrelsen til  

 varetagelse af registerets daglige drift herunder til sikring af  

 datakvaliteten.
Udgiften hertil skønnes at blive 1 mio.kr. inkl.  

 overheadomkostninger.
 Herudover kan der blive tale om visse andre udgifter i  

 1999 og i 2.000 og fremover til etablering og drift af registeret og til  

 administration af de ændrede tilskudsregler i øvrigt.
 Der afsættes en samlet reserve på 12 mio. kr.  

 i 1999 og BO-årene på finansloven for 1999.
 Forslaget skønnes ikke herudover at have  

 administrative eller økonomiske konsekvenser for det offentlige.
Økonomiske konsekvenser for  

 patienterne Ved at omlægge medicintilskudssystemet  

 således, at tilskuddet i højere grad målrettes mod de  

 patienter, der har store udgifter til tilskudsberettigede lægemidler,  

 vil der ske en markant omfordeling af tilskud mellem patienterne i forhold  

 til i dag.
Patienter med lave årlige medicinudgifter - hvilket er langt  

 hovedparten - vil skulle betale mere end hidtil, mens patienter med store  

 udgifter vil blive tilgodeset.
I 1997 modtog ca. 3,4 mio. personer sygesikringstilskud  

 til lægemidler.
Langt hovedparten af disse havde meget begrænsede  

 medicinudgifter.
Således havde mere end 1,8 mio. patienter et forbrug  

 på op til 500 kr. i løbet af året, og yderligere ca.  

 500.000 personer brugte medicin for mellem 500 og 1.200 kr. i 1997. Disse  

 patienter vil som følge af forslaget få en højere  

 egenbetaling end i dag.
Dog vil personer under 18 år ikke blive stillet  

 dårligere, selvom de har et lavt forbrug, hvis de hidtil har fået  

 tilskud på 49,8 pct.
Det skyldes at personer under 18 år efter  

 forslaget også får tilskud på 50 pct. til dækning af  

 udgifter under 500 kr.
I alt havde ca. 500.000 personer under 18 år et  

 forbrug af tilskudsberettigede lægemidler på mindre end 1.200  

 kr.
Af de resterende ca. 1 mio. personer, der i 1997 fik  

 sygesikringstilskud, vil ca. 300.000 blive bedre stillet.
I overensstemmelse  

 med forslagets målsætning er det især personer med et stort  

 forbrug, der bliver bedre stillet.
Således vil ca. 68.000 af de ca.  

 76.000 personer med et forbrug mellem 10.000 kr. og 18.500 kr. og ca. 24.000  

 af de ca. 25.000 personer, der har et årligt forbrug over 18.500 kr.,  

 blive bedre stillet efter forslaget.
For en voksen person med et årligt forbrug på  

 500 kr. bliver egenbetalingen med det foreslåede system 500 kr.  

 Såfremt den pågældende efter gældende regler alene  

 bruger lægemidler med 49,8 pct. tilskud, er der tale om en årlig  

 stigning i egenbetalingen på ca. 250 kr.
Får personen 74,7 pct.  

 tilskud til sit lægemiddelforbrug, er stigningen ca. 375 kr.  

 årlig.
For voksne personer (ikke diabetikere), der efter  

 gældende regler alene modtager tilskud i medfør af  

 sygesikringsloven, er den maksimale årlige stigning i egenbetalingen  

 som følge af det foreslåede tilskudssystem 546 kr.
Denne  

 egenbetaling opnås ved et årligt forbrug på 1.200 kr.
Patienter med et årlig forbrug på mere end ca.  

 2.200 kr. vil, hvis de i dag alene benytter lægemidler med 49,8 pct.  

 tilskud, blive stillet økonomisk bedre i den foreslåede  

 tilskudssystem.
Patienter, som efter gældende regler bruger  

 lægemidler med 74,7 pct. tilskud, stilles bedre ved et årligt  

 forbrug større end ca. 8.100 kr.
Som eksempel kan nævnes, at  

 patienter med et årligt forbrug på 12.000 kr. vil få en  

 egenbetaling på 2.630 kr. i det foreslåede tilskudssystem mod  

 3.036 kr. ved brug af lægemider med 74,7 pct. tilskud og 6.024 kr. ved  

 brug af lægemidler med 49,8 pct. tilskud i det eksisterende  

 tilskudssystem.
En stor del af børn og unge under 18 år  

 bruger overvejende lægemidler med 49,8 pct. tilskud.
Disse børn  

 får uanset størrelsen af deres forbrug ikke øgede  

 egenudgifter, men de vil afhængig af deres årlige forbrug kunne  

 få en lavere egenbetaling.
For børn, der hovedsageligt benytter  

 lægemidler med en højere tilskudssats, vil den økonomiske  

 konsekvens af ændringen afhænge af størrelsen af det  

 årlige forbrug.
De økonomiske konsekvenser af et nyt tilskudssystem  

 er for pensionister   ligesom for alle andre befolkningsgrupper   individuelt  

 bestemt.
Pensionister med et stort medicinforbrug vil ligesom andre patienter  

 med stort lægemiddelbehov automatisk blive sikret et relativt  

 højt tilskud i det behovsafhængige tilskudssystem.
Desuden vil  

 pensionister med et stort, varigt og fagligt veldokumenteret forbrug i lighed  

 med andre patienter være omfattet af den foreslåede  

 kronikerregels egenbetalingsloft på 300 kr. pr. måned.
For pensionister, der ikke modtager tilskud til medicin  

 efter regler om personligt tillæg, svarer situationen til den for andre  

 patienter.
For pensionister, der i dag har medicinkort, afhænger de  

 økonomiske konsekvenser af den personlige tillægsprocents  

 størrelse.
Pensionister, som har høje tillægsprocenter,  

 vil uafhængigt af forbrugets størrelse kun i beskedent omfang  

 blive berørt af tilskudsomlægningen.
For pensionister med lave  

 tillægsprocenter vil situationen ligesom i dag ikke adskille sig  

 væsentligt fra situationen for pensionister, der ikke modtager tilskud  

 til medicin efter regler om personligt tillæg.
Som eksempel kan  

 nævnes, at en pensionist (ikke diabetiker) med en tillægsprocent  

 på 25 maksimalt vil opleve en stigning i den årlige egenbetaling  

 på 410 kr.
 Samlet set vil lovforslaget medføre, at hovedparten  

 af patienterne får en øget, men relativt beskeden stigning i  

 egenbetalingen, mens de relativt få personer med et stort  

 lægemiddelbehov som hovedregel får en mærkbar  

 nedsættelse af deres medicinudgifter.
I henhold til § 82 i lov om aktiv socialpolitik kan  

 kommunen yde hjælp til medicinudgifter, hvis patienten ikke selv har  

 økonomisk mulighed for at afholde udgiften.
Hertil kommer, at apoteket  

 i medfør af receptbekendtgørelsen har pligt til at udlevere  

 lægemidler til få dages forbrug uden sikkerhed for betalingen,  

 når lægen anfører på recepten, at lægemidlerne  

 behøves øjeblikkeligt, og hvem der forventes senere at betale  

 for lægemidlerne.
Herved sikres efter regeringens opfattelse, at ingen  

 vil være nødt til at afstå fra eller udsætte  

 nødvendig behandling af økonomiske grunde.
 Lovforslaget vil ikke få administrative konsekvenser  

 for patienterne.
Økonomiske og administrative konsekvenser for  

 erhvervslivet En omlægning af tilskudssystemet fra faste satser  

 på 49,8 pct., 74,7 pct. og 100 pct. til udgiftsafhængige satser  

 skønnes ikke at få konsekvenser for  

 lægemiddelvirksomhederne, fordi en sådan omlægning ikke  

 vurderes at få mærkbare konsekvenser for  

 lægemiddelforbrugets størrelse.
Konsekvenserne for de enkelte virksomheder af forslaget om  

 ændrede kriterier for behandling af ansøgninger om tilskud vil  

 afhænge af, hvilke lægemidler den enkelte virksomhed  

 markedsfører fremover.
Da forslaget ikke har til formål, at  

 færre præparater skal have tilskud, og heller ikke vil  

 indebære store ændringer af den praksis, der hidtil er fulgt ved  

 tildeling af tilskud til lægemidler, vurderes det ikke, at de nye  

 kriterier samlet set vil får økonomiske konsekvenser af  

 betydning for lægemiddelbranchen.
Da der ikke stilles krav om, at virksomhederne til brug  

 for tilskudsansøgningen skal udarbejde oplysninger, som virksomhederne  

 i almindelighed ikke allerede råder over, vil forslaget ikke  

 føre til en øget administrativ belastning af virksomhederne.  

 Hvis det på et senere tidspunkt bliver obligatorisk at udarbejde  

 sundhedsøkonomiske analyser for nye lægemidler, vil nogle  

 virksomheder til den tid få pålagt en opgave, de ikke hidtil har  

 varetaget.
Sundhedsøkonomiske analyser vil imidlertid i en  

 forsøgsperiode på 3 - 5 år blive frivillig.
Først  

 på baggrund af erfaringerne fra forsøget vil det i samarbejde  

 med industrien blive vurderet, om sådanne analyser skal være  

 obligatoriske for visse typer af tilskudsansøgninger.
 Forslaget vurderes på den baggrund ikke samlet at  

 indebære en øget erhvervsbelastning for  

 lægemiddelvirksomhederne.
Forslaget om oprettelse og drift af et elektronisk  

 register over patienternes udgifter til medicin med medicintilskud  

 forudsætter, at alle apoteker kobles op til registeret ved en fast  

 forbindelse.
Det skønnes at indebære udgifter i  

 størrelsesordenen 20.000 - 30.000 kr. pr. apotek, svarende til i  

 størrelsesordenen 7,5 mio.kr. på landsbasis i 1999. Apotekernes  

 udgifter til afskrivninger, vedligeholdelse og teknisk bistand skønnes  

 til ca. 2,5 mio.kr. årligt fra år 2000. De årlige  

 transmissionsomkostninger skønnes til gennemsnitligt knap 20.000 kr.  

 pr. apotek svarende til yderligere knap 6 mio.kr. årligt.
På apotekerne vil de ændrede tilskudsregler  

 først og fremmest i starten medføre et behov for information  

 til patienterne om årsagen til, at egenbetalingen kan variere.
Det  

 må dog forventes, at dette informationsbehov er af forbigående  

 karakter.
Spørgsmålet om evt. dækning af  

 apotekernes merudgifter vil blive taget op til forhandling mellem Danmarks  

 Apotekerforening og Sundhedsministeriet som et led i bruttoavanceaftalen  

 mellem parterne.
Den nuværende aftale udløber med udgangen af  

 1999. I det omfang apotekerne måtte blive kompenseret for udgiften ved  

 en forhøjelse af bruttoavancen, vil amternes udgifter til  

 medicintilskud stige med ca. halvdelen af det beløb, bruttoavancen  

 forhøjes med.
 Forslaget skønnes ikke herudover at have  

 administrative eller økonomiske konsekvenser for  

 lægemiddelindustrien og apotekerne.
Det bemærkes, at regeringen forudsætter, at  

 udgiftsloftet i prisaftalen mellem regeringen og Lægemiddelindustrien  

 justeres for konsekvenserne af lovforslaget.
Regeringen vil tage dette op til  

 forhandling med Lægemiddelindustriforeningen.
Miljømæssige konsekvenser Lovforslaget har ingen miljømæssige  

 konsekvenser.
Forholdet til EU-retten I De Europæiske Fællesskabers direktiv  

 89/105/EØF om gennemsigtighed i prisbestemmelserne for  

 lægemidler til mennesker og disse lægemidlers inddragelse under  

 de nationale sygesikringsordninger er det i artikel 6, nr. 2 bestemt, at  

 beslutninger om ikke at medtage et lægemiddel på listen over de  

 lægemidler, der er omfattet af sygesikringsordningen, skal indeholde en  

 begrundelse, der bygger på objektive og kontrollerbare kriterier,  

 herunder eventuelle sagkyndige udtalelser eller henstillinger, som  

 lægges til grund for afgørelserne.
Endvidere skal  

 ansøgeren underrettes om, hvilke retsmidler han kan bringe i  

 anvendelse i henhold til gældende lov, og om de tilladte tidsfrister  

 herfor.
Med forslaget om, at tilskud ydes efter ansøgning  

 fra virksomheden, bliver denne part i sagen, og ansøgningen bliver  

 dermed omfattet af forvaltningslovens bestemmelser.
Lovforslaget findes  

 derfor foreneligt med det nævnte direktiv.
Med lovforslaget vil der blive etableret et register for  

 de oplysninger, der er nødvendige, jf. § 7 h.
De nærmere regler  

 herom vil blive fastlagt administrativt inden for rammerne af Rådets  

 direktiv af 24. oktober 1995 om beskyttelse af fysiske personer i forbindelse  

 med behandling af personoplysninger og om fri udveksling af sådanne  

 oplysninger (95/46/EF).
Udtalelser over lovforslaget Forslaget om at erstatte det nuværende  

 tilskudssystem med et behovsafhængigt tilskudssystem bygger på  

 Medicinudvalgets betænkning, som blev offentliggjort i juni 1998.  

 Betænkningen gav anledning til en række tilkendegivelser.  

 Lovforslaget har ikke været i selvstændig høring.
Vurdering af konsekvenser af lovforslag Positive konsekvenser/mindreudgifter (hvis ja, angiv omfang) Negative konsekvenser/merudgifter (hvis ja, angiv omfang) Økonomiske konsekvenser for stat, kommuner og   

 amtskommuner Stat	    23 mio. kr.  

 Kommuner 	    23 mio. kr.   

 Amter 	  275 mio. kr.
Administrative konsekvenser for stat, kommuner og  

 amtskommuner Staten 12 mio. kr.
Økonomiske konsekvenser for erhvervslivet Apotekerne 8,5 mio. kr.
Administrative konsekvenser for erhvervslivet Ingen Miljømæssige konsekvenser Ingen Administrative konsekvenser for borgerne Ingen Forholdet til EU-retten Forslaget er foreneligt med EU s gennemsigtighedsdirektiv og  

 med direktivet om beskyttelse af personoplysninger.
Bemærkninger til lovforslagets  

 enkelte bestemmelser Til § 1 Til nr. 1 Efter gældende bestemmelser ydes 100 pct. tilskud  

 til insulin.
Der findes ikke at være faglige grunde til at opretholde  

 denne særordning for diabetikere, som derfor foreslås afskaffet  

 som led i omlægningen til et tilskudssystem, der uanset patientens  

 lidelse i højere grad tilgodeser patienter med stort behov for  

 lægemidler.
Til nr. 2 Til ny § 7 Hidtil har sundhedsministeren som en generel  

 afgørelse bestemt hvilke lægemidler, der kunne ydes tilskud til  

 efter sygesikringsloven.
Afgørelserne har været offentliggjort  

 én gang årligt i en bekendtgørelse. Ændringer har  

 løbende været offentliggjort i Statstidende.
Det foreslås, at Lægemiddelstyrelsen får  

 adgang til at træffe disse afgørelser efter ansøgning fra  

 den virksomhed, der markedsfører lægemidlet.
Forslaget omfatter  

 adgangen til at træffe afgørelser i alle former for sager om  

 generelt tilskud, herunder om tilskud klausuleret til bestemte sygdomme og om  

 tilskud til visse håndkøbslægemidler til pensionister  

 eller personer med en varig lidelse.
Med forslaget om, at tilskud ydes efter ansøgning  

 fra virksomheden, bliver denne part i sagen og ansøgningen bliver  

 dermed omfattet af forvaltningslovens bestemmelser herom.
Virksomhederne vil  

 kunne påklage et eventuelt afslag til Sundhedsministeriet.
Det foreslås, at Lægemiddelstyrelsen i  

 særlige tilfælde kan beslutte, at et lægemiddel skal have  

 tilskud, uden ansøgning fra den virksomhed, der har markedsført  

 lægemidlet.
Bestemmelsen kan f.eks. benyttes i tilfælde, hvor en  

 virksomhed ikke ansøger om tilskud til et lægemiddel til  

 behandling af en lidelse, mod hvilken der ikke i forvejen findes  

 tilskudsberettigede lægemidler.
Bestemmelsen kan tillige anvendes ved  

 meddelelse af tilskud til parallelimporterede lægemidler og synonyme  

 lægemidler.
Det foreslås, at Lægemiddelstyrelsen  

 offentliggør afgørelser om generelt tilskud.
Apotekerne vil  

 blive informeret løbende som led i Lægemiddelstyrelsens  

 forpligtelse til at underrette apotekerne om lægemiddelpriser.
Denne  

 underretning sker for tiden både skriftligt og elektronisk.  

 Lægemiddelstyrelsen vil endvidere offentliggøre oplysninger  

 herom løbende i den elektroniske lægemiddelinformation, som  

 stilles til rådighed for apoteker og læger.
Da endnu ikke alle  

 læger har mulighed for at benytte den elektroniske  

 lægemiddelinformation, vil afgørelser om tilskud indtil videre  

 herudover blive offentliggjort én gang årligt i  

 Ministerialtidende, og ændringer vil løbende blive  

 offentliggjort i Statstidende.
 Adgangen til at yde tilskud til visse  

 håndkøbslægemidler, der receptordineres til pensionister  

 eller til behandling af varig lidelse, foreslås videreført i sin  

 nuværende form.
Forslaget viderefører ligeledes  

 enkelttilskudsordningen i sin nuværende form.
Enkelttilskud kan ydes  

 til lægemidler, der ikke har generelt tilskud, f.eks. fordi  

 lægemidlets anvendelse af faglige og økonomiske grunde  

 bør begrænses til visse patientgrupper.
Enkelttilskudsordningen  

 giver den enkelte patient mulighed for at få tilskud til  

 lægemidler uden generelt tilskud, hvis disse lægemidler er  

 værdifulde og velindicerede for den pågældende patient.  

 Lægemiddelstyrelsens afgørelser i ansøgninger om  

 enkelttilskud vil som hidtil ikke kunne påklages til  

 Sundhedsministeriet.
Til ny § 7 a Udstedelse af markedsføringstilladelser til  

 lægemidler er alene baseret på et medicinsk/farmaceutisk fagligt  

 grundlag.
Ifølge lægemiddelloven skal en farmaceutisk  

 specialitet være af »tilfredsstillende beskaffenhed og skal i  

 sammenligning med allerede godkendte specialiteter være  

 formålstjenlig i sundhedsmæssig henseende«.
Derudover må  

 lægemidlet ikke »ved normal anvendelse medføre bivirkninger, der  

 står i misforhold til den tilsigtede virkning eller frembyder fare af  

 sundhedsmæssig art«.
Det er således i forbindelse med  

 markedsføringstilladelsen afvejningen af effekt og sikkerhed, som  

 sammen med et krav til den farmaceutiske kvalitet er det centrale.
Der kan  

 ikke i forbindelse med godkendelsen af et lægemiddel stilles krav om,  

 at et lægemiddel f.eks. opfylder et medicinsk behov, ligesom  

 lægemidlets pris eller andre økonomiske overvejelser heller ikke  

 indgår i beslutningsgrundlaget ved ansøgninger om  

 markedsføringstilladelse.
I modsætning hertil indgår lægemidlets  

 indikation, anvendelse, pris og lignende i grundlaget for beslutningen om,  

 hvorvidt et lægemiddel skal have tilskud eller ej.
Ved siden af det  

 primære formål med at yde offentligt tilskud til  

 lægemiddelbehandling, har lovens bestemmelser om tilskud således  

 også til formål at sikre en hensigtsmæssig anvendelse af  

 sygesikringsmidlerne og at tilskynde til rationel lægemiddelanvendelse.  

 Det forhold, at et lægemiddel ikke har tilskud, kan derfor ikke tolkes  

 således, at det er mindre effektivt, mindre sikkert eller af ringere  

 kvalitet end lægemidler med tilskud.
Forslaget i stk. 1, giver sundhedsministeren adgang til at  

 fastsætte kriterier for, om et lægemiddel skal have tilskud eller  

 ej.
Kriterierne vil løbende blive justeret, hvis udviklingen viser  

 behov for det, idet det som udgangspunkt må sikres, at nye nyttige  

 lægemidler kan finde anvendelse i patientbehandlingen under hensyntagen  

 til, at det offentliges udgifter til lægemidler anvendes så  

 hensigtsmæssigt som muligt.
Regler herom vil blive fastsat, så et  

 lægemiddel som udgangspunkt vil få tilskud:
 Hvis det har en sikker og værdifuld terapeutisk effekt på  

 en velafgrænset indikation, og lægemidlets pris står i et  

 rimeligt forhold til dets behandlingsmæssige værdi.
De fleste lægemidler har en velafgrænset  

 indikation.
Dette gælder dog ikke alle lægemidler.
Som et  

 eksempel på et præparat, der ikke har en velafgrænset  

 indikation, kan nævnes et præparat indenfor gruppen af statiner  

 (kolesterolsænkende lægemidler), som bl.a. har indikationen  

 »Primær hypercholesterolæmi.
Forebyggelse af koronar hjertesygdom  

 for at reducere risikoen for myokardienfarkt, reducere behovet for myokardiel  

 revaskularisering og forlænge overlevelsen ved at reducere  

 kardiovaskulær død«.
Dette er ikke en velafgrænset  

 indikation, da det ifølge kardiologisk ekspertise langt fra er alle  

 personer, som opfylder denne indikation, der skal i behandling med dette  

 lægemiddel.
Andre statiner med en mere velafgrænset indikation  

 vil kunne opnå generelt klausuleret tilskud.
Efter ændringen af sygesikringsloven i marts 1997  

 har prisen indgået ved vurdering af tilskud også til innovative  

 lægemidler.
Sundhedsministeren kan således undlade at give  

 tilskud til et lægemiddel, hvis prisen på lægemidlet ikke  

 står i et rimeligt forhold til lægemidlets  

 behandlingsmæssige værdi.
Det foreslås, at denne  

 bestemmelse indarbejdes i bekendtgørelsen om kriterier for tilskud,  

 jf. ovenfor.
Ved den fremtidige administration af bestemmelsen vil der ikke  

 længere blive skelnet mellem, om et lægemiddel er innovativt  

 eller analogt.
Lægemiddelstyrelsen får således til  

 opgave at vurdere, om lægemidlets behandlingsmæssige værdi  

 kan begrunde prisen.
Hvis lægemidlets effekt er bedre end eksisterende  

 præparaters, hvis det har færre bivirkninger, eller hvis det  

 f.eks. kan forventes, at patienten i højre grad følger  

 behandlingen med det nye lægemiddel, kan det opnå tilskud, hvis  

 disse eller andre fordele står i et rimeligt forhold til prisen.  

 Sammenhængen mellem lægemidlets pris og dets  

 behandlingsmæssige værdi kan f.eks. belyses gennem en  

 sundhedsøkonomisk analyse.
 Et lægemiddel vil som udgangspunkt ikke få  

 generelt tilskud:
 Hvis lægemidlet har et bredt indikationsområde, og/eller  

 hvis kun specifikke sygdomsgrupper bør have tilskud.
Det ovenfor nævnte statinpræparat har et bredt  

 indikationsområde.
Det vil derfor ikke få generelt tilskud.
Hvis f.eks. et lægemiddel, som har en dokumenteret  

 effekt på visse sygdomme, også anvendes f.eks. forebyggende, uden  

 at have tilstrækkelig dokumenteret effekt, eller hvis det f.eks. retter  

 sig mod sygdomstilstande, hvor det kan være vanskeligt at identificere  

 de patienter eller grupper af patienter, der har udsigt til en terapeutisk  

 effekt ved behandling med lægemidlet, vil lægemidlet som  

 hovedregel ikke få tilskud.
Hvis et lægemiddel kan anvendes  

 forebyggende, men denne forebyggende effekt kun er dokumenteret på  

 visse grupper af personer, eller hvis andre tiltag primært bør  

 overvejes, inden behandling iværksættes, vil lægemidlet som  

 hovedregel ikke få generelt tilskud.
Det gælder f.eks. visse  

 lægemidler til osteoporoseforebyggelse og osteoporosebehandling.
Det  

 svarer til gældende praksis.
F.eks. vil visse forebyggende vacciner, mod hepatitis B og  

 influenza som i dag ikke få generelt tilskud.
Der bevilges  

 enkelttilskud til hepatitis B vaccine til de personer, som tilhører en  

 af Sundhedsstyrelsen defineret risikogruppe.
Det anbefales af  

 sundhedsmæssige årsager, at alene visse grupper af befolkningen  

 vaccineres mod influenza.
 Hvis iværksættelse af behandling med lægemidlet  

 kræver speciel undersøgelse og diagnosticering.
Hvis det forudsætter udredning på  

 speciallægeniveau at stille diagnosen, og hvis udvælgelsen af de  

 patienter, der kan tænkes at have nytte af behandlingen, må anses  

 for at være en specialistopgave, vil lægemidlet ikke få  

 generelt tilskud.
Som eksempel kan nævnes lægemidler til  

 behandling af Alzheimers sygdom, der kun skal anvendes på en del af de  

 patienter, som lider af Alzheimers sygdom, og hvor udredning af sygdommen og  

 udvælgelsen af de patienter, der skal i behandling, må anses for  

 at være en specialistopgave.
Det svarer til gældende  

 praksis.
 Hvis lægemidlets behandlingsmæssige placering endnu ikke  

 er tilstrækkelig afklaret.
Et lægemiddel, for hvilke der endnu kun foreligger  

 få erfaringer, og som derfor ikke er et  

 førstevalgspræparat og som kun skal anvendes på en del af  

 de patienter, som lægemidlets indikation retter sig til, vil som  

 hovedregel ikke få tilskud.
Det svarer til gældende  

 praksis.
 Hvis der er risiko for, at lægemidlet vil blive anvendt uden  

 for den godkendte indikation.
Et eksempel herpå er et lægemiddel med den  

 godkendte indikation »fedme med væsentlige medicinske gener«.
For ikke  

 at anspore til, at dette lægemiddel bliver anvendt i tilfælde,  

 hvor fedmen snarere burde afhjælpes ved hjælp af  

 kostændringer, vil sådanne præparater som hovedregel ikke  

 få tilskud.
Det svarer til gældende praksis.
 Hvis lægemidlet udelukkende eller overvejende anvendes til  

 formål, hvortil der ikke med rimelighed kan forventes økonomisk  

 medvirken fra det offentlige sundhedsvæsen.
Lægemidler med overvejende kosmetisk formål  

 f.eks. mod skaldethed, antikonceptionspræparater f.eks. p-piller,  

 lægemidler mod manglende potens og tilsvarende præparater,  

 nicotintyggegummi til rygeafvænning og lægemidler herunder  

 vacciner, som indtages forebyggende i forbindelse med udlandsrejser, f.eks.  

 mod leverbetændelse, gul feber eller malaria vil som hovedregel ikke  

 få tilskud.
Det svarer til gældende praksis.
 Hvis lægemidlet er uden klinisk dokumentation.
Der stilles ikke ved godkendelsen af naturlægemidler  

 samme krav til dokumentation for effekt som ved godkendelsen af  

 lægemidler i traditionel forstand.
Sådanne præparater vil  

 ikke få generelt tilskud.
Det svarer til gældende  

 praksis.
 Hvis der er risiko for primær brug af et lægemiddel, som  

 efter Lægemiddelstyrelsens vurdering ikke bør være et  

 førstevalgslægemiddel.
Som eksempler herpå kan nævnes, at brug af  

 visse antibiotikapræparater indebærer risiko for  

 resistensudvikling, og anvendelse af visse smertestillende midler, som  

 også indeholder kodein, indbærer risiko for overforbrug af  

 kodein.
Sådanne lægemidler er ikke  

 førstevalgspræparater og vil som hovedregel ikke få  

 tilskud.
Det svarer til gældende praksis.
 Hvis der er tale om lægemidler med misbrugspotentiale, f.eks.  

 sovemedicin og lettere beroligende nervemedicin.
 Disse lægemidler får heller ikke generelt  

 tilskud efter gældende praksis.
 Hvis lægemidlet hovedsageligt anvendes i  

 sygehusbehandling.
Som eksempel herpå kan nævnes  

 lægemidler, der anvendes til kræftpatienter i kemoterapi og/eller  

 strålebehandling.
Sådanne præparater udleveres gratis af  

 sygehuset som led i sygehusbehandlingen og vil ikke få generelt  

 tilskud.
I de særlige tilfælde hvor behandlingen foregår  

 uden for sygehusregi, er lægemidlerne velegnede til at blive  

 administreret efter enkelttilskudsordningen.
Det svarer til gældende  

 praksis.
 Hvis lægemidlet har en særlig  

 dispenseringsform.
Nogle injektions- eller infusionsvæsker, som  

 overvejende bruges på sygehus, fordi de ikke kan indtages af patienten  

 selv, vil ikke få generelt tilskud.
Det svarer til gældende  

 praksis.
Forslaget giver endvidere sundhedsministeren adgang til at  

 fastsætte kriterier for at fratage tilskud til et lægemiddel.  

 Fratagelse af et allerede meddelt generelt tilskud til et lægemiddel  

 bør kunne ske, hvis lægemidlet ikke længere opfylder  

 betingelserne for at få tilskud.
Det er for eksempel aktuelt, hvis der  

 konstateres en uhensigtsmæssig anvendelse af et lægemiddel, eller  

 hvis prisen på lægemidlet forhøjes efter, at tilskud til  

 lægemidlet er meddelt.
Eftersom tilskud hidtil er meddelt af sundhedsministeren  

 som en generel beslutning og ikke som en forvaltningsakt, vil  

 spørgsmålet om, hvorvidt tilbagekaldelse af tilskud meddelt  

 før lovens ikrafttræden er en tilbagekaldelse af en  

 begunstigende forvaltningsakt, ikke opstå.
For disse lægemidler  

 er der derfor i forbindelse med tilbagekaldelse af tilskud tale om en  

 videreførelse af gældende regler.
 Det foreslås i stk. 2, at Lægemiddelstyrelsen  

 fastsætter regler om hvilke oplysninger, som skal fremsendes af den  

 virksomhed, som ansøger om generelt tilskud til et lægemiddel.  

 Der vil indtil videre bl.a. blive fastsat regler om, at virksomheden skal  

 fremsende køns- og aldersfordelte oplysninger om virksomhedens  

 forventede afsætning af lægemidlet i de første 5 år  

 efter markedsføringen til brug for Lægemiddelstyrelsens  

 vurdering af såvel de økonomiske konsekvenser for sygesikringen  

 som hensigtsmæssigheden i forbrugsudviklingen.
Til ny § 7 b Efter gældende regler ydes samme tilskud til et  

 lægemiddel, uanset om det købes af patienter med store eller  

 små udgifter til lægemidler.
Dette indebærer, at der  

 også ydes offentligt tilskud til ubetydelige lægemiddeludgifter,  

 som patienterne ofte uden problemer kunne have afholdt selv, mens  

 lægemiddeludgifter for patienter med et stort behandlingsbehov kan  

 blive en væsentlig økonomisk belastning.
Efter regeringens opfattelse bør de offentlige  

 midler, der anvendes til tilskud, i højere grad målrettes mod de  

 patienter, der har størst behov for tilskud.
Det kan ske ved at flytte  

 tilskud fra personer med lave udgifter til patienter med et større og  

 dyrere lægemiddelforbrug.
Langt hovedparten af patienterne har lave  

 lægemiddeludgifter.
Efter forslaget gøres tilskuddets størrelse  

 afhængigt af patientens udgifter til tilskudsberettigede  

 lægemidler.
Forslaget afgrænser såvel den personkreds, der  

 kan få tilskud til lægemidler, som de lægemidler, der  

 indgår i opgørelsen af de årlige udgifter og dermed i  

 beregningen af den enkelte persons tilskudsprocent.
Alle personer (sikrede), som har adgang til  

 sygesikringslovens ydelser i øvrigt, har efter forslaget ret til  

 medicintilskud.
Ud over lovens primære personkreds, som er  

 afgrænset i sygesikringslovens kapitel 1 (primært gruppe 1 og  

 gruppe 2-sikrede), har udenlandske borgere, som er omfattet af overenskomster  

 mellem Danmark og andre stater om bl.a. gensidig ydelse af sygehjælp  

 til personer under midlertidigt ophold, adgang til medicintilskud  

 (sygesikringslovens kapitel 4).
Efter forslaget indgår alle lægemidler,  

 hvortil der er ydet tilskud til udgiften efter bestemmelser i  

 sygesikringsloven, i opgørelsen af den årlige udgift.
Det  

 indebærer, at udgifter til følgende lægemidler  

 indgår i den enkelte patients opgørelse: Generelt  

 tilskudsberettigede lægemidler, lægemidler hvortil tilskud er  

 klausuleret til bestemte sygdomme, lægemidler hvortil der er ydet  

 enkelttilskud og håndkøbslægemidler med  

 sygesikringstilskud til pensionister eller patienter med varig lidelse.  

 Lægemidler, hvortil der ikke er ydet sygesikringstilskud, indgår  

 ikke i opgørelsen, uanset om patienten måtte have fået  

 udgiften helt eller delvist refunderet efter bestemmelser i den sociale  

 lovgivning.
På samme måde indgår udgifter til  

 lægemidler udleveret gratis fra sygehuse som led i sygehusbehandling  

 ikke i opgørelsen.
Det følger ligeledes af forslaget, at alene  

 udgiften opgjort i referencepriser indgår i opgørelsen af de  

 årlige udgifter til tilskud.
En patient kommer således ikke  

 hurtigere op på højere tilskudssatser ved at købe  

 lægemidler, der er dyrere end referenceprisen.
Dette vil sikre, at  

 referenceprissystemets incitament til rationel lægemiddelanvendelse og  

 dette systems pres på priserne bevares.
Patienter med årlige udgifter på under 500 kr.  

 betaler efter forslaget hele udgiften selv.
Den maksimale gennemsnitlige  

 månedlige merudgift for patienter med et forbrug under 500 kr. er ca.  

 30 kr.
Efter regeringens opfattelse vil en udgift i den  

 størrelsesorden ikke indebære en risiko for, at patienter vil  

 afstå fra lægemiddelbehandling af økonomiske grunde.
 For udgifter over 500 kr. øges tilskuddet efter en  

 trinvis skala og udgør 50 pct. i intervallet fra 500 kr. til 1.200  

 kr., 75 pct. i intervallet fra 1.200 kr. til 2.800 kr. og 85 pct. for den del  

 af de årlige udgifter, der overstiger 2.800 kr.
For at begrænse børnefamiliernes  

 lægemiddeludgifter vil patienter under 18 år i modsætning  

 til patienter over 18 år efter forslaget også få et tilskud  

 på 50 pct. til den del af udgiften, der ikke overstiger 500 kr.  

 Patienter under 18 år får således tilskud til hele  

 forbruget uanset den samlede årlige udgift.
For udgifter over 500 kr.  

 er tilskuddet det samme for personer over og under 18 år.
Forslaget indebærer, at den periode på et  

 år, der ligger til grund for tilskudsberegningen, bliver individuel i  

 modsætning til f.eks. et fast kalenderår.
Perioden for den  

 enkelte patient indledes, første gang patienten efter lovens  

 ikrafttrædelse køber lægemidler med sygesikringstilskud.  

 Perioden udløber ét år efter denne dato.
Hvis perioden  

 indledes f.eks. den 15. november, løber samme periode til og med den  

 14. november året efter.
Næste periode indledes, første  

 gang patienten køber lægemidler efter udløbet af  

 foregående periode.
Ved at gøre perioden individuel modvirkes  

 eventuelle tendenser til hamstringsbølger i forbindelse med  

 udløbet af et kalenderår.
Det foreslås, at Sundhedsministeren fastsætter  

 regler for regulering af grænserne for de intervaller, der  

 afgrænser tilskuddets forskellige størrelser.
Reglerne vil blive  

 fastsat således, at grænserne reguleres en gang årligt med  

 virkning fra den 1. januar i takt med udviklingen i forholdet mellem den  

 samlede omsætning af generelt tilskudsberettigede lægemidler og  

 forbruget af generelt tilskudsberettigede lægemidler målt i  

 definerede døgndoser (DDD). Med en sådan regulering fastholdes  

 forholdet mellem egenbetaling og tilskud.
Samme regulering foreslås  

 anvendt for egenbetalingsloftet efter § 7 c, stk. 1.
Til ny § 7 c Det foreslås, at Lægemiddelstyrelsen kan  

 bestemme, at der ydes 100 pct. tilskud til køb af tilskudsberettigede  

 lægemidler for personer med et stort, varigt og fagligt veldokumenteret  

 behov for lægemidler.
Det forudsættes, at den sikredes  

 egenbetaling overstiger 3.600 kr. årligt svarende til en gennemsnitlig  

 månedlig egenbetaling på 300 kr.
Det skønnes, at ca.  

 25.000 patienter har lægemiddeludgifter af en sådan  

 størrelse, at de vil kunne komme i betragtning til tilskud efter den  

 foreslåede bestemmelse.
 Tilskud efter denne bestemmelse vil ikke kunne ydes til  

 ikke-tilskudsberettigede lægemidler (f.eks. sovemidler, lettere  

 beroligende nervemidler og visse smertestillende midler).
Det er hensigten med bestemmelsen at forhindre, at de  

 omfattede personer må afstå fra lægemiddelbehandling af  

 økonomiske grunde.
Den gennemsnitlige månedlige egenbetaling  

 på 300 kr. svarer til egenbetalingsloftet i servicelovens § 97 om  

 hjælp til betaling af egenudgifter til lægemidler for personer  

 med varig lidelse.
Efter forslaget træffer Lægemiddelstyrelsen  

 afgørelse på baggrund af en ansøgning fra patientens  

 læge.
Lægemiddelstyrelsen får herved mulighed for at  

 foretage en faglig vurdering af lægens ordinationer, inden det  

 offentlige sygesikringstilskud på 100 pct. udløses.
For lægemidler, som er omfattet af  

 referenceprissystemet, jf. forslaget til § 7 e, beregnes  

 sygesikringstilskuddet efter den foreslåede bestemmelse af  

 referenceprisen.
Dette vil modvirke incitamentet til at købe dyrere  

 lægemidler, når sygesikringen dækker hele udgiften.
 Bestemmelsen forudsættes at afløse  

 servicelovens § 97 for så vidt angår hjælp til betaling af  

 egenudgiften til lægemidler for personer med varig lidelse.
Det foreslås, at personer, der vælger at  

 dø i eget hjem eller på hospice, og som plejes af  

 nærtstående, kommunen eller personalet på et hospice, efter  

 ansøgning fra den behandlende læge til Lægemiddelstyrelsen  

 kan få hjælp til lægeordineret medicin.
Det  

 forudsættes, at døende personer, som ønsker at blive  

 plejet i hjemmet, ikke skal påføres medicinudgifter, som de ikke  

 ville have haft under indlæggelse på sygehus.
Hjælpen ydes  

 uden hensyn til den pågældendes eller familiens økonomiske  

 forhold.
Udgifterne til lægemidlerne dækkes fuldt ud, uanset om  

 pågældende lægemidler eventuelt er omfattet af  

 referenceprissystemet eller ej, og uanset om lægemidlet er  

 tilskudsberettiget eller ej.
Der kan efter bestemmelsen ydes tilskud til  

 både håndkøbslægemidler og receptpligtige  

 lægemidler, blot præparatet er ordineret af lægen.
Det er  

 en generel betingelse for at give hjælp til personer, der er  

 døende, at en læge har fastslået, at hospitalsbehandling  

 er udsigtsløs, og at prognosen er kort levetid.
Det er herudover en  

 betingelse, at den døendes tilstand ikke i øvrigt  

 nødvendiggør indlæggelse eller forbliven på  

 sygehus.
Denne bestemmelse forudsættes at afløse servicelovens  

 § 107 om hjælp til medicin i forbindelse med pasning af  

 døende.
Til ny § 7 d Denne bestemmelse om tilskud til køb af  

 lægemidler, når lægemidlet er indkøbt i et andet  

 nordisk land end det, i hvilket det er ordineret, er en videreførelse  

 af den hidtidige bestemmelse herom i sygesikringslovens § 7,  

 stk. 5.
Til ny § 7 e Med forslaget opretholdes referenceprissystemet i sin  

 nuværende form.
De hidtil gældende begrænsninger i adgangen  

 til at ændre referencepriserne løbende foreslås dog  

 ophævet.
Det forekommer fra tid til anden, at et lægemiddel  

 midlertidigt ikke kan leveres.
Hvis det er det billigste lægemiddel i  

 en referenceprisgruppe, der ikke kan leveres, er det ikke muligt for  

 patienterne at få udleveret et lægemiddel med fuldt tilskud i den  

 på gældende periode, fordi tilskuddet bl.a. beregnes på  

 grundlag af prisen på et lægemiddel, som rent faktisk ikke er til  

 rådighed på markedet.
Efter gældende regler, vil  

 referencepriserne alene kunne ændres, hvis leverandøren eller  

 Lægemiddelstyrelsen trækker produktet ud af Specialitetstaksten,  

 som er Lægemiddelstyrelsens liste, der udsendes hver 14. dag til  

 apotekerne om gældende priser.
Dette sker ofte først, hvis  

 produktet ikke har kunnet leveres i mere end 4 uger.
Efter regeringens opfattelse er det ikke rimeligt, at  

 patienterne skal betale mere for deres lægemidler, fordi en  

 leverandør midlertidigt ikke kan imødekomme  

 efterspørgslen.
Med den foreslåede formulering opnår  

 Lægemiddelstyrelsen adgang til at ændre referenceprisen, så  

 den i tilfælde af konstaterede leveringsvanskeligheder beregnes ud fra  

 gennemsnittet af de to billigste præparater på markedet, som rent  

 faktisk er til rådighed på markedet.
Lægemiddelstyrelsen  

 vil kunne udmelde en ny referencepris mellem to takstperioder, hvis det ikke  

 er muligt at få lægemidlet leveret fra hverken indehaveren af  

 markedsføringstilladelsen eller en af  

 lægemiddelgrossisterne.
I medfør af Sundhedsministeriets  

 bekendtgørelse om sletning af apoteksforbeholdte lægemidler m.v.  

 i Specialitetstaksten på grund af leveringssvigt har indehaveren af en  

 markedsføringstilladelse pligt til at underrette  

 Lægemiddelstyrelsen i tilfælde af leveringsvanskeligheder, der  

 varer i mere end 4 uger.
Disse regler er ved at blive ændret med det  

 forslag til ændring af lægemiddelloven (L 58), som er fremsat den  

 28. oktober 1998, således at lægemiddelgrossisterne og den, der  

 har bragt lægemidlet på markedet, får pligt til at  

 underrette Lægemiddelstyrelsen, hvis leveringsvanskeligheder får  

 mere end få dages varighed.
Ved leveringsvanskeligheder forstås i  

 denne sammenhæng, at apotekerne hverken kan få lægemidlet  

 fra en af lægemiddelgrossisterne eller fra den, der har bragt  

 lægemidlet på markedet.
Når Lægemiddelstyrelsen på denne  

 måde får meddelelse om, at et bestemt lægemiddel ikke kan  

 leveres, får Lægemiddelstyrelsen mulighed for at udmelde en ny  

 referencepris til apotekerne.
Når Lægemiddelstyrelsen fra  

 grossisterne eller den, der har bragt lægemidlet på markedet,  

 får meddelelse om, at efterspørgslen atter kan  

 imødekommes fuldt ud, udmelder styrelsen en referencepris beregnet  

 på sædvanlig vis.
 Forslaget sikrer, at patienter så hurtigt som muligt  

 kan få leveret et lægemiddel i en referenceprisgruppe med fuldt  

 tilskud, selvom der er opstået midlertidige  

 leveringsvanskeligheder.
Til ny § 7 f Denne bestemmelse er en videreførelse af  

 sygesikringslovens § 7, stk. 9 og 10 om  

 Medicintilskudsnævnets sammensætning mv.
Da  

 Lægemiddelstyrelsen i medfør af forslaget til ny § 7  

 træffer afgørelse i sager om generelt tilskud, og da  

 Lægemiddelstyrelsens afgørelser vil kunne indbringes for  

 Sundhedsministeriet, bør Sundhedsministeriet ud fra habilitetshensyn  

 ikke være repræsenteret i Medicintilskudsnævnet efter  

 lovens ikrafttræden.
Henset til, at ansøgninger om tilskud i  

 stadig større grad kan forventes ledsaget af sundhedsøkonomiske  

 argumenter, agter regeringen at søge Sundhedsministeriets  

 repræsentant afløst af en person med økonomisk  

 indsigt.
Til ny § 7 g Med forslaget videreføres gældende regler om,  

 at tilskuddet til nye præparater beregnes ud fra gennemsnittet af  

 priserne på samme præparat i andre EU-lande.
Det foreslås,  

 at også de særlige tilskud til kronisk syge beregnes på  

 grundlag af dette gennemsnit.
Dette er parallelt til, at referenceprisen  

 lægges til grund for beregning af disse tilskud.
Til ny § 7 h Afregning af sygesikringstilskud sker på apoteket.  

 Det betyder, at patienten alene betaler sin egen andel af lægemidlets  

 pris på apoteket.
Apoteket afregner tilskudsdelen med amtskommunen.  

 Regeringen finder det hensigtsmæssigt at videreføre denne  

 afregningsform.
 Det er nødvendigt, at apoteket kender udgiften til  

 patientens køb af tilskudsberettigede lægemidler i en  

 forudgående periode, når denne udgift får betydning for  

 tilskuddets størrelse.
Da patienterne ikke altid handler på samme apotek,  

 er det ikke tilstrækkeligt, at apoteket gemmer oplysninger om udgiften,  

 til patienten kommer næste gang.
Apoteket skal også vide, hvad  

 patienten har købt for på andre apoteker.
Regeringen har overvejet at anvende magnetstriben på  

 sygesikringskortet til registrering af det beløb, patienten har  

 købt medicin for.
Denne løsning er imidlertid efter  

 Medicinudvalgets og regeringens opfattelse ikke anvendelig.
Mange patienter  

 får bragt medicinen ud fra apoteket eller afhenter den på et  

 medicinudleveringssted eller et håndkøbsudsalg.
I disse  

 tilfælde kommer patienten ikke i forbindelse med apoteket, og apoteket  

 kan derfor ikke aflæse sygesikringskortets oplysninger.
Det er efter  

 regeringens opfattelse et uomgængeligt krav ved gennemførelse af  

 et behovsafhængigt tilskudssystem, at apoteket skal kunne foretage  

 korrekt afregning af tilskud i alle tilfælde.
Det er ikke  

 tilstrækkeligt, at afregning kan ske korrekt i stort set alle  

 tilfælde.
 Den eneste metode, der opfylder et krav om, at en recept  

 skal kunne ekspederes med det korrekte tilskud på et hvilket som helst  

 apotek, uanset om patienten selv møder frem eller ej, er oprettelse af  

 et landsdækkende elektronisk register, som fødes med oplysninger  

 fra apotekerne, og som leverer de nødvendige oplysninger til  

 apotekerne og til de læger, som ønsker det.
 Med bestemmelsen i lovforslagets § 7 h, stk. 1,  

 pålægges det Lægemiddelstyrelsen at oprette og drive et  

 register med de oplysninger, der er nødvendige for beregning af og  

 information til patienten om sygesikringstilskud og egenbetaling.
Registerets hovedformål er at give apoteket de  

 oplysninger, som er nødvendige for at beregne sygesikringstilskud  

 korrekt ved enhver ekspedition af et tilskudsberettiget lægemiddel.
Den  

 oplysning, apoteket har brug for, men ikke nødvendigvis har, når  

 recepten præsenteres på apoteket, er patientens samlede udgift  

 til tilskudsberettigede lægemidler i det seneste år.  

 Formålet med at oprette registeret er at skabe det nødvendige  

 grundlag for, at apoteket kan få disse oplysninger.
Registeret vil desuden skulle anvendes til formidling af  

 oplysninger til apotekerne om evt. særlige tilskud bevilget til kronisk  

 syge eller døende patienter.
Sådanne tilskud er hidtil udbetalt  

 i medfør af den sociale lovgivning, og apotekerne har fået  

 informationer herom fra den sociale forvaltning eller patienten enten  

 elektronisk eller skriftligt.
Med den foreslåede ændring af  

 sygesikringslovens medicintilskudsbestemmelser overføres disse tilskud  

 fra den sociale lovgivning til sygesikringsloven.
Oplysningerne bør  

 derfor stilles til rådighed fra registeret på linje med andre  

 oplysninger, som er nødvendige for korrekt beregning af  

 sygesikringstilskud.
Regeringen har overvejet, om det også skulle  

 pålægges Lægemiddelstyrelsen at anvende registeret til at  

 påse, at apotekerne beregner tilskud korrekt.
Det vil f.eks. sige, at  

 tilskud først udløses, når patienten har købt for  

 mere end den i sygesikringsloven fastsatte bundgrænse osv.
Dette ville  

 imidlertid forudsætte, at der skulle indberettes flere oplysninger til  

 registeret end nødvendigt for at opfylde registerets primære  

 formål.
Hertil kommer, at det i henhold til sygesikringslovens  

 bestemmelser er amterne, der afholder udgifterne til tilskud.
Amterne, som  

 har indgået overenskomst med Danmarks Apotekerforening om afregning af  

 sygesikringstilskud, modtager fra apotekerne de oplysninger, der er  

 nødvendige for denne kontrolopgave.
Regeringen forudsætter  

 derfor, at amterne ved etablering af de nødvendige kontrolrutiner,  

 revision mv. sikrer sig, at tilskud afregnes korrekt på apoteket.
 Med den foreslåede bestemmelse i § 7 h,  

 stk. 2, bemyndiges Sundhedsministeren til at fastsætte  

 nærmere regler om driften af registeret, herunder regler om hvilke  

 oplysninger, der kan registreres, den personkreds, der har adgang til  

 oplysningerne i registeret og om apotekernes pligt til at etablere  

 forbindelse til registeret og til at indberette oplysninger til registeret.  

 Der vil endvidere blive fastsat regler om Lægemiddelstyrelsens pligt  

 til at slette oplysningerne i registeret.
I de administrative regler vil det blive fastsat, at alene  

 oplysning om patientens CPR-nummer (evt. pasnummer eller forsikringsnummer),  

 patientens udgift til køb af lægemidler med sygesikringstilskud,  

 summen af udgiften til disse køb, den dato lægemidlet er  

 ekspederet på apoteket og informationer om eventuelle personlige  

 tilskudsbevillinger vil kunne indgå i registeret.
Patientens udgift  

 opgøres i referencepriser, da det efter forslaget om nye  

 tilskudsregler er referencepriserne, der tæller med ved  

 opgørelse af den udgift, der ligger til grund for  

 tilskudsberegningen.
 Det vil således ikke blive registreret hvilket  

 lægemiddel, den enkelte patient køber, eller hvad patienten  

 får ordineret lægemidlet imod.
 CPR-nummeret er nødvendigt for at kunne føre  

 en »konto« for udgiften hos den enkelte patient i det seneste år.  

 Ekspeditionsdatoen er ligeledes nødvendig for at kunne opgøre  

 patientens udgift i det seneste år.
Efter den foreslåede ændring af lovens  

 bestemmelser om medicintilskud vil patienter med et stort, varigt  

 lægemiddelforbrug og døende patienter kunne få  

 særlige tilskud til dækning af egenbetalingen.
Tilskud til  

 kronisk syge og døende patienter bevilges af Lægemiddelstyrelsen  

 efter ansøgning fra den behandlende læge.
Det vil sikre en  

 smidig tilskudsberegning på apoteket, at oplysninger herom også  

 stilles til rådighed for apoteket, som herved fra én enkelt  

 kilde får alle de oplysninger, som er nødvendige for  

 tilskudsberegningen.
Sundhedsministeriet vil anmode Lægemiddelstyrelsen  

 om at indberette de af styrelsen bevilgede tilskud til kronisk syge og til  

 døende patienter.
En del udlændinge, f.eks.
EU-borgere, har under  

 midlertidigt ophold i Danmark ret til sygesikringstilskud.
Det er  

 nødvendigt at opgøre disse personers forbrug for at kunne  

 beregne tilskuddet korrekt.
Disse personer har typisk ikke et CPR-nummer.
I  

 stedet vil det blive fastsat, at pasnummer eller forsikringsnummer i  

 personens hjemland registreres for disse personer.
 Da registerets oplysninger udelukkende skal anvendes til  

 at sikre korrekt tilskudsberegning og information herom til den enkelte  

 patient, er der som udgangspunkt ikke behov for at gemme oplysningerne i mere  

 end et år.
Det vil imidlertid i de kommende administrative regler  

 blive fastsat, at oplysningerne gemmes i to år.
Dette vil gøre  

 det muligt for apoteket at dokumentere registerets indhold i yderligere et  

 år overfor patienter i situationer, hvor der måtte være  

 tvivl om ekspeditionsdatoer eller -priser.
Det er ikke muligt at sikre driften af registeret, uden at  

 give den driftsansvarlige myndighed - Lægemiddelstyrelsen - adgang til  

 oplysningerne i det.
Det er f.eks. nødvendigt, at  

 Lægemiddelstyrelsen løbende overvåger, at registerets  

 oplysninger opdateres korrekt med de data, der bliver indberettet fra  

 apotekerne, ligesom styrelsen løbende skal sikre sig, at registerets  

 oplysninger slettes i overensstemmelse med bestemmelserne herom.
Det  

 forudsættes derfor, at Lægemiddelstyrelsen har adgang til  

 oplysningerne i registeret.
Udover Lægemiddelstyrelsen vil alene apotekere og  

 læger efter de kommende administrative regler få adgang til  

 registerets oplysninger.
Betegnelsen »apotekere« anvendes i stedet for  

 »apotekere og apotekspersonale« for dermed at fastslå, at  

 apotekspersonalet handler på apotekerens vegne og ansvar i relation til  

 registeret og bestemmelserne herom.
Det er ikke hensigten med forslaget at  

 forhindre apotekspersonalet i at anvende registerets oplysninger.
Tilsvarende  

 gælder for læger og det personale, lægerne har ansat.
Apotekerne vil med de kommende administrative regler  

 få adgang til alle registerets oplysninger.
Selvom apoteket normalt  

 alene har brug for oplysninger om patientens samlede udgifter i det sidste  

 år, skal det være muligt for apoteket at dokumentere grundlaget  

 for tilskudsberegningen overfor patienten.
Det kan f.eks. ske ved  

 præsentation af registerets oplysninger om ekspeditionsdatoer og  

 -udgifter.
Læger vil alene få adgang til oplysning om den  

 samlede udgift til patientens lægemiddelkøb i det seneste  

 år.
Læger vil derfor ikke kunne dokumentere oplysningerne i  

 registeret overfor patienten ved præsentation af ekspeditionsdatoer og  

 -udgifter.
Denne opgave bør efter regeringens opfattelse ligge  

 på apoteket.
Lægen vil derfor heller ikke kunne se hvornår  

 og for hvilke beløb, patienten har købt lægemidler.
Dette  

 skal ses i sammenhæng med, at registerets oplysninger og anvendelsen  

 heraf udelukkende skal tilgodese tilskudsberegningen.
Det skal ikke anvendes  

 til »kontrolformål« hverken af myndigheder eller af læger.
Såvel alment praktiserende læger som  

 speciallæger og sygehuslæger vil få adgang til registerets  

 oplysninger, idet de alle kan ordinere lægemidler med  

 sygesikringstilskud.
Lægers adgang til oplysningerne er et tilbud.  

 Lægen afgør selv, om han ønsker at gøre brug af  

 dette tilbud.
Tandlæger vil ikke få adgang til registerets  

 oplysninger, selvom tandlæger kan ordinere tilskudsberettigede  

 lægemidler.
Det skyldes, at tandlæger efter regeringens  

 opfattelse kun undtagelsesvist vil få behov for oplysningerne, idet  

 tandlæger fortrinsvis ordinerer lægemidler til forbigående  

 og relativt billig behandling.
Det har derfor ikke stor betydning, om  

 tandlægen kan informere patienten om egenbetalingens helt præcise  

 størrelse.
Skulle behovet opstå, kan en tandlæge på  

 patientens vegne kontakte apoteket for at få de nødvendige  

 oplysninger.
Med den foreslåede bestemmelse i § 7 h,  

 stk. 2, nr. 4, er der tilvejebragt grundlag for at pålægge  

 apotekerne pligt til at benytte registerets oplysninger.
Denne pligt  

 skal ses i sammenhæng med, at det kun herved er muligt for et apotek at  

 beregne sygesikringstilskuddet korrekt efter de foreslåede nye  

 tilskudsregler.
En patient skal kunne benytte et hvilket som helst apotek og  

 kunne få sit tilskud korrekt beregnet på ethvert apotek.
Det er helt afgørende for en korrekt  

 tilskudsberegning, at alle apotekere indberetter til registeret.
Med den  

 foreslåede bestemmelse i § 7 h, stk. 2, nr. 5, er der  

 tilvejebragt grundlag for at fastsætte dette som en pligt i de kommende  

 administrative regler.
I de administrative regler vil der endvidere blive  

 fastsat tekniske specifikationer, tidsfrister mv. for indberetningen, ligesom  

 der vil blive fastsat regler for korrektion af forkerte indberetninger samt  

 for indberetning af oplysninger om evt. tilbageleveret/ombyttet medicin.
Personer med ret til sygesikringstilskud får efter  

 sygesikringsloven også tilskud til lægemidler indkøbt i et  

 andet nordisk land.
Udgifter til sådanne lægemidler tæller  

 også med ved opgørelse af patientens samlede udgift og dermed i  

 grundlaget for beregning af tilskud.
Selvom apoteket i sådanne  

 tilfælde ikke selv har ekspederet lægemidlet, vil det i de  

 kommende regler blive fastsat, at apoteket har pligt til at indberette  

 oplysninger herom til registeret.
Regeringen finder det ikke  

 hensigtsmæssigt at give andre end apotekere, f.eks. de lokale  

 sygesikringskontorer, adgang til indberetning til registeret.
Til § 2 Ændringen sigter ikke på at ændre  

 døende personers ret til tilskud til lægeordineret medicin.  

 Bestemmelsen tilsigter alene at integrere de ikke trangsbestemte regler i den  

 sociale lovgivning i de generelle medicintilskudsregler efter  

 sygesikringsloven.
 Bestemmelsen skal ses i sammenhæng med forslagets §  

 7 c, stk. 2, som omfatter lægeordinerede lægemidler til sikrede,  

 der er døende, og hvor en læge har fastslået, at prognosen  

 er kort levetid, og at hospitalsbehandling må anses for  

 udsigtsløs.
 Der henvises i øvrigt til bemærkningerne til  

 forslagets § 7 c, stk. 2.
Til § 3 Det er hensigten, at lovforslaget skal træde i kraft  

 den 1. oktober 1999. Der kan dog opstå uforudsete vanskeligheder, som  

 kan gøre det nødvendigt at udskyde ikrafttrædelsesdatoen.  

 Det kan f.eks. ske i forbindelse med etablering og afprøvning af det  

 landsdækkende administrationssystem på apotekerne og i  

 Lægemiddelstyrelsen.
Derfor foreslås, at sundhedsministeren  

 fastsætter tidspunktet for lovens ikrafttræden.
Det  

 foreslås, at tilskud behandles efter gamle regler for recepter, som  

 indleveres på et håndkøbsudsalg eller et apoteksudslag  

 inden lovens ikrafttræden, men som først ekspederes på  

 apoteket efter lovens ikrafttræden.
Bilag Lovforslaget sammenholdt med gældende lov Gældende formulering Lovforslaget § 1 I lov om offentlig sygesikring, jf. lovbekendtgørelse  

 nr. 509 af 1. juli 1998 foretages følgende  

 ændringer:
 § 6 a.
 1.
 § 7.
 2.
»§ 7. Den offentlige sygesikring yder tilskud  

 til køb af receptpligtige lægemidler, som efter ansøgning  

 fra den virksomhed, der har bragt lægemidlet på markedet i  

 Danmark, er meddelt tilskud af Lægemiddelstyrelsen.  

 Lægemiddelstyrelsen kan bestemme, at den offentlige sygesikrings  

 tilskud er betinget af, at lægemidlet ordineres med henblik på  

 behandling af bestemte sygdomme.
Den offentlige sygesikring yder tilskud til  

 køb af håndkøbslægemidler, som efter  

 ansøgning fra den virksomhed, der har bragt lægemidlet på  

 markedet i Danmark, er meddelt tilskud af Lægemiddelstyrelsen, hvis  

 lægemidlerne er ordineret af en læge eller tandlæge til  

 personer, der modtager pension efter lov om social pension, eller personer,  

 der lider af en varig lidelse, der kræver fortsat behandling med  

 lægemidlet.
 Stk. 2.
 Stk. 2.
 Stk. 3. Lægemiddelstyrelsen offentliggør  

 meddelelser om tilskud.
 Stk. 4. I særlige tilfælde kan  

 Lægemiddelstyrelsen efter ansøgning fra den behandlende  

 læge eller tandlæge bestemme, at den offentlige sygesikring yder  

 tilskud til køb af et lægemiddel, der er ordineret til en  

 bestemt patient, uanset at lægemidlet ikke er meddelt tilskud efter  

 stk. 1 eller 2. Lægemiddelstyrelsens afgørelse kan ikke  

 indbringes for anden administrativ myndighed.
 Stk. 3.
 § 7 a.
 Stk. 2. Lægemiddelstyrelsen fastsætter  

 nærmere regler om hvilke oplysninger, en ansøgning om tilskud  

 til et lægemiddel skal indeholde.
 Stk. 4.
 § 7 b.
 Stk. 5.
 Stk. 2.
 Stk. 6.
 Stk. 3.
 1)	50 pct. af den del, som overstiger 500 kr., men ikke 1.200 kr.
 2)	75 pct. af den del, som overstiger 1.200 kr., men ikke 2.800 kr.
 3)	85 pct. af den del, som overstiger 2.800 kr.
Stk. 4. Overstiger den samlede udgift inden for en periode  

 på et år ikke 1.200 kr., udgør tilskuddet til personer  

 under 18 år 50 pct.
Overstiger den samlede udgift inden for en periode  

 på et år 1.200 kr., udgør tilskuddet til personer under 18  

 år:
 1)	75 pct. af den del, som overstiger 1.200 kr., men ikke 2.800  

 kr.
 Stk. 7.
 2)	85 pct. af den del, som overstiger 2.800 kr.
 Stk. 5. Fylder en person 18 år i en allerede indledt  

 periode på et år, beregnes tilskud efter stk. 4, indtil  

 denne periode udløber.
 Stk. 6. Sundhedsministeren fastsætter regler om  

 regulering af udgiftsgrænserne i stk. 3 og 4 og  

 egenbetalingsloftet i § 7 c, stk. 1.
 Stk. 8.
 § 7 c.
 Stk. 9.
 Stk. 2.
 Stk. 3. Lægemiddelstyrelsen kan fastsætte  

 nærmere regler for, hvilke oplysninger ansøgning efter  

 stk. 1 og 2 skal indeholde.
 Stk. 10.
 § 7 d.
 § 7 a.
 § 7 e.
 Stk. 2.
 Stk. 2.
 Stk. 3.
 § 7 f.
 Stk. 4.
 Stk. 2.
 § 7 g.
 Stk. 2.
 Stk. 3.
 Stk. 4.
 § 7 h.
 Stk. 2.
