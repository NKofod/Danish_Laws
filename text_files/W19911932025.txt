 Der kan ydes støtte efter bistandslovens § 48, stk. 3 (nu stk. 4), til  

 en kvinde med et vidtgående handicap til hjælperes opholdsudgifter under  

 udlandsrejse.
 Ved afgørelsen lagde Ankestyrelsen vægt på, at der var tale om  

 sandsynliggjorte merudgifter som følge af kvindens handicap, samt at § 48  

 ikke udelukker dækning af udgifter i udlandet.
 Ankestyrelsen lagde desuden særlig vægt på ligestillingen mellem  

 handicappede og øvrige personer i samfundet.
 SAGSFREMSTILLING:
Sagen vedrører en kvinde med et vidtgående handicap.
Der er bevilget  

 hjælpeordning efter bistandslovens § 48, stk. 3 (nu stk. 4). I forbindelse  

 med en konferencerejse til udlandet ønskede kvinden rejsen forlænget med  

 nogle feriedage og under den forlængede rejse dækning for to hjælperes  

 opholdsudgifter.
Amtsankenævnet tiltrådte kommunens afgørelse om afslag på økonomisk hjælp  

 til to hjælperes udgifter under et udlandsopholdet.
Afgørelsen var begrundet  

 med, at konferencen ikke var nødvendig, for at kvinden kunne leve et  

 selvstændigt liv.
 Socialstyrelsen har i en lignende sag i juni 1989 udtalt, at der kunne  

 ydes økonomisk hjælp efter bistandslovens § 48, stk. 3 (som nu er stk. 4),  

 til ledsagere mv. til udlandsrejser op til 14 dage årligt.
Statens Konsulentvirksomhed for bevægelseshæmmede udtalte i august 1990  

 efter at have fået sagen forelagt, at det skønnes naturligt, at kvinden  

 ligesom andre forlængede et (ad anden vej betalt) udenlandsophold med enkelte  

 feriedage for at opleve stedet.
Det var konsulentvirksomhedens opfattelse, at  

 udgifterne i det konkrete tilfælde kunne afholdes i medfør af § 48 i  

 bistandsloven.
 Sagen er behandlet på principielt ankemøde, da Ankestyrelsen endnu ikke  

 havde truffet afgørelse om bistandslovens § 48, stk. 3 (nu stk. 4), kunne  

 finde anvendelse på dækning af en voksen handicappets hjælpers udgifter i  

 forbindelse med en udenlandsrejse.
 AFGØRELSE:
 Ankestyrelsen pålagde kommunen at yde den ansøgte støtte til betaling af  

 hjælpernes opholdsudgifter ved den forlængede udenlandsrejse.
 Ankestyrelsen lagde ved afgørelsen vægt på, at der var tale om dækning af  

 sandsynliggjorte merudgifter som følge af kvindens handicap, og at § 48 ikke  

 udelukkede dækning af merudgifter i udlandet.
 Ankestyrelsen lagde endvidere særlig vægt på ligestillingssynspunktet,  

 således at handicappede personer i videst muligt omfang ligestilles med andre  

 personkredse i samfundet.
 Ankestyrelsen ændrede således amtsankenævnets afgørelse.
