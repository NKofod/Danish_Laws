Fremsat den 20. december 2017 af beskæftigelsesministeren (Troels Lund Poulsen) Forslag til Lov om ændring af barselsloven (Fraværsret til fædre og medmødre, hvis barnet er dødfødt, dør eller bortadopteres inden den 32. uge efter fødslen samt fraværsret til begge adoptanter, hvis barnet dør inden 32 uger efter modtagelsen af barnet) § 1 I barselsloven, jf. lovbekendtgørelse nr. 827 af 23. juni 2017, som ændret ved § 1 i lov nr. 288 af 29. marts 2017, foretages følgende ændringer:
 1. I § 13, stk. 1, 1. pkt., ændres »moderen« til: »hver af forældrene«.
 2. I § 13, stk. 1, 2. pkt., ændres »fraværsretten« til: »hendes fraværsret«.
 3. § 13, stk. 1, 3. pkt., ophæves.
 4. I § 13, stk. 2, ændres »en« til: »hver«.
 5. I § 15 indsættes efter stk. 5 som nyt stykke:
»Stk. 6. En lønmodtager, der udnytter sin ret til fravær, fordi barnet er dødfødt, dør eller bliver bortadopteret inden den 32. uge efter fødslen, jf. § 13, stk. 1, skal uden ugrundet ophold underrette sin arbejdsgiver herom.
Tilsvarende gælder for en lønmodtager, der udnytter sin ret til fravær, fordi det adopterede barn dør inden den 32. uge efter modtagelsen af barnet, jf. § 13, stk. 2. Såfremt lønmodtageren har afgivet varsel efter stk. 1-5, bortfalder de afgivne varsler, og arbejdsgiveren skal uden ugrundet ophold varsles på ny i situationer omfattet af 1. og 2. pkt.« Stk. 6 og 7 bliver herefter stk. 7 og 8.
 6. I § 30, stk. 4, indsættes som 2. pkt.:
»Påbegyndes en fraværsperiode på et senere tidspunkt, skal anmeldelse af fraværet til arbejdsløshedskassen ske senest 8 uger efter 1. fraværsdag i denne periode.« 7. I § 30, stk. 8, ændres »fra fristen i stk. 2 og 3« til: »fra fristen i stk. 2 - 4 og 6«.
 8. I § 30, stk. 8, udgår », hvis de fastsatte regler kan føre til overskridelse af denne frist«.
 9. I § 31, stk. 2, udgår », hvis de fastsatte regler kan føre til en overskridelse af denne frist«.
§ 2 Stk. 1. Loven træder i kraft den 1. februar 2018.
 Stk. 2. Loven finder anvendelse for fædre og medmødre til et barn, som den 1. februar 2018 eller senere er dødfødt, dør eller bliver bortadopteret inden den 32. uge efter fødslen.
 Stk. 3. Loven finder anvendelse for adoptionssøgende forældre til et adopteret barn, som den 1. februar 2018 eller senere dør inden den 32. uge efter modtagelsen af barnet.
Bemærkninger til lovforslaget Almindelige bemærkninger Indholdsfortegnelse 1. Indledning Formålet med lovforslaget er at indføre ret til fravær på 14 uger til fædre og medmødre, hvis barnet er dødfødt, dør eller bortadopteres inden den 32. uge efter fødslen således, at de ligestilles med mødre i forhold til fraværsrettigheder efter barselsloven.
Adoptanter får med lovforslaget tillige samme rettigheder til fravær, så hver adoptionssøgende forælder har ret til 14 ugers fravær i forbindelse med, at det barn, der er adopteret, dør inden den 32. uge efter modtagelsen af barnet.
Efter de gældende regler har mødre mulighed for fravær i 14 uger, hvis et barn er dødfødt, dør eller bliver bortadopteret inden den 32. uge efter fødslen, og det samme gælder for den ene af de adoptionssøgende forældre, hvis et adopteret barn dør inden den 32. uge efter modtagelsen af barnet.
Opfylder moderen eller den adoptionssøgende forælder betingelserne for ret til barselsdagpenge, vil der ske udbetaling af barselsdagpenge i 14 ugers perioden, enten til personen selv, eller til dennes arbejdsgiver, hvis personen modtager løn under fraværet.
I modsætning til mødre har fædre og medmødre ikke en særskilt ret til fravær i forbindelse med dødfødsel, et barns død eller bortadoption, men fædre og medmødre bevarer retten til to ugers fædre- og medmødreorlov, som de kan holde inden for de første 14 uger efter fødslen.
Hvis de to uger allerede er afholdt ved barnets død eller bortadoption, tildeles faderen eller medmoderen ikke yderligere fraværsret.
 Forslaget om at indføre fraværsret for fædre og medmødre ved dødfødsel, et barns død eller bortadoption inden den 32 uge efter fødslen, samt til begge adoptionssøgende forældre, hvis et adopteret barn dør inden den 32. uge efter modtagelsen, er en del af finanslovsaftalen for 2018, der er indgået mellem regeringen (Venstre, Liberal Alliance og Det Konservative Folkeparti) og Dansk Folkeparti den 8. december 2017.
 Lovforslaget udspringer af beslutningsforslag B 108 fra 30. marts 2017, som var en genfremsættelse af beslutningsforslag B 51, folketingsåret 2014  2015. B 51 blev behandlet i Folketinget i foråret 2015 og blev afsluttet med en beretning i Folketingets Ligestillingsudvalg i april 2015.
Ved behandlingen af beslutningsforslag B 108 i maj 2017 tilkendegav regeringen, at den var enig i intentionen bag beslutningsforslaget, da barselsloven i dag ikke giver begge forældre samme ret til fravær i forbindelse med dødfødsel, et barns død eller bortadoption inden den 32. uge efter fødslen.
Det var regeringens opfattelse, at der skulle findes en varig finansiering af forslaget, og at forslaget derfor burde søges finansieret i forbindelse med finanslovsforhandlingerne for 2018.
 Beslutningsforslaget blev på denne baggrund ikke vedtaget, men blev afsluttet med en beretning fra Folketingets Ligestillingsudvalg fra 7. juni 2017. Der var i udvalget enighed om, at partierne i forbindelse med finanslovsaftalen for 2018 skal prioritere problemet med den manglende ret til fravær for fædre og medmødre med henblik på fremsættelse af lovforslag herom i folketingsåret 2017- 2018.
2. Lovforslagets indhold 2.1. Fraværsret for forældre i forbindelse med et barns død eller bortadoption 2.1.1. Gældende ret Retten til fravær i forbindelse med et barns død eller bortadoption er reguleret i barselslovens § 13.
Hvis et barn er dødfødt, dør eller bliver bortadopteret inden den 32. uge efter fødslen, har moderen ret til fravær i 14 uger efter barnets død eller bortadoption.
Det følger af barselslovens § 13, stk. 1, 1. pkt.
I tilfælde, hvor moderen lider af en graviditetsbetinget sygdom, forlænges fraværsretten, dog højst indtil 46 uger efter fødslen, jf. barselslovens § 13, stk. 1, 2. pkt.
Er barnet dødfødt, eller dør det inden den 32. uge efter fødslen, bevarer faderen eller medmoderen retten til 2 ugers fravær efter barselslovens § 7, stk. 3, jf. § 13, stk. 1, 3. pkt.
Faren eller medmoren skal efter barselslovens § 7, stk. 3, holde de 2 ugers fravær inden den 14. uge efter barnets fødsel.
Hvis faderen eller medmoderen på tidspunktet for barnets død eller bortadoption allerede har afholdt fædre- eller medmødreorlov efter barselslovens § 7, stk. 3, har faderen eller medmoderen ikke ret til yderligere fravær.
Afgrænsningen mellem abort og for tidlig fødsel er en lægelig vurdering.
Normalt vil der efter den 22. svangerskabsuge være tale om en fødsel, uanset om barnet er levende født.
Der er dog kun tale om et vejledende kriterium, idet der altid vil være tale om en medicinsk vurdering.
Er der efter den lægelige vurdering tale om dødfødsel følger fraværs- og barselsdagpengeretten af bestemmelserne i barselslovens §§ 13 og 20.
 En moders ret til 14 ugers barselsorlov efter barselslovens § 7, stk. 1, vil i forbindelse med barnets død tidsmæssigt kunne falde sammen med retten til fravær efter barselslovens § 13, stk. 1. Moderens ret til orlov efter barselslovens § 7, stk. 1, bortfalder, når der i stedet er ret til fravær efter barselslovens § 13, stk. 1. Tilsvarende gælder for en adoptant, som har ret til fravær i 14 uger efter barselslovens § 8, stk. 6, og som på et tidspunkt inden for 14 ugers perioden i stedet får ret til fravær efter barselslovens § 13, stk. 2.
 Er der født mere end ét barn ved fødslen, f.eks. en tvillingefødsel, og hvor ét af børnene dør ved fødslen, vil moderen efter de gældende regler fortsætte med at holde fravær efter barselslovens § 7, stk. 1, med det ene barn, og der vil i den situation ikke være fravær efter barselslovens § 13, stk. 1. Dør det andet barn på et senere tidspunkt i 14 ugers perioden efter fødslen, vil moderens fravær herefter være fravær efter barselslovens § 13, stk. 1, og eventuel resterende orlov efter § 7, stk. 1, bortfalder.
 Hvis et adopteret barn dør inden den 32. uge efter modtagelsen af barnet, har en af de adoptionssøgende forældre ret til fravær i 14 uger efter barnets død, jf. barselslovens § 13, stk. 2.
 Fravær efter barselslovens § 13 regnes fra kalenderdagen efter dødsdagen eller fra kalenderdagen efter bortadoptionsdagen.
Det fremgår af barselslovens § 19, at til personer, som opfylder betingelserne for ret til barselsdagpenge, herunder beskæftigelseskravet for lønmodtagere i § 27 eller for selvstændige erhvervsdrivende i § 28, udbetaler Udbetaling Danmark barselsdagpenge efter reglerne i kapitel 5 under fravær i forbindelse med graviditet, fødsel og adoption.
Det fremgår af barselslovens § 20, at ved fravær efter bl.a. barselslovens § 13, udbetaler Udbetaling Danmark barselsdagpenge beregnet efter barselslovens kapitel 9.
 Det fremgår af barselslovens § 22, stk. 1, 1. pkt., at lønmodtagere og selvstændige erhvervsdrivende kan genoptage arbejdet helt eller delvis i de perioder, hvor der er ret til barselsdagpenge efter lovens § 20. Dette gælder dog ikke for en moder i de første 2 uger efter fødslen, jf. barselslovens § 22, stk. 1, 2. pkt.
En moder, der har ret til 14 ugers orlov efter barselslovens § 13 i forbindelse med et barns død eller bortadoption inden den 32. uge efter fødslen, kan således genoptage arbejdet helt eller delvis  dog ikke i de 2 første uger efter fødslen, som er en obligatorisk orlovsperiode for moderen.
Dette gælder også, hvis barnet er dødfødt.
 Den af de adoptionssøgende forældre, der har ret til 14 ugers orlov, hvis det adopterede barn dør inden 32 uger efter modtagelsen, har en tilsvarende ret til at genoptage arbejdet helt eller delvis i 14 ugers perioden.
 Hvis arbejdet genoptages delvist efter de 2 første uger efter fødslen, udbetales nedsatte barselsdagpenge efter reglerne i barselsbekendtgørelsen, jf. barselslovens § 22, stk. 3.
Der kan derimod ikke udbetales barselsdagpenge for uger, hvor arbejdet er genoptaget på fuld tid i 14 ugers-perioden, jf. barselslovens § 22, stk. 2. Retten til barselsdagpenge for disse uger bortfalder og kan ikke udskydes til senere brug.
Orlovsperioden kan efter afbrydelsen genoptages, og der vil kunne udbetales barselsdagpenge for den resterende orlovsperiode, hvis beskæftigelseskravet på ny er opfyldt.
Eksempel: Hvis et barn dør 2 uger efter fødslen, har moderen efter de gældende regler ret til fravær i 14 uger med ret til barselsdagpenge, hvis beskæftigelseskravet i barselslovens § 27 (for lønmodtagere) eller § 28 (for selvstændigt erhvervsdrivende) er opfyldt.
Hvis moderen efter 4 ugers orlov genoptager arbejdet på fuld tid i en. uge, vil hun kunne genoptage orloven i de resterende 9 uger, hvor der er ret til barselsdagpenge, hvis beskæftigelseskravet er opfyldt.
Barselsdagpenge for den ene uge, hvor arbejdet er genoptaget på fuld tid, bortfalder.
2.1.2. Beskæftigelsesministeriets overvejelser Forældre, der mister et spædbarn, rammes lige hårdt af sorgen, men dette er ikke afspejlet i barselslovens regler om fraværsret ved dødfødsel, eller hvis barnet dør eller bortadopteres inden den 32. uge efter fødslen.
Lovgivningen anerkender således ikke, at fædre og medmødre også sørger, og at familien som helhed ofte vil have behov for sammen at komme igennem en meget tung og svær periode.
 Ligeledes har den ene adoptionssøgende forælder ret til fravær, hvis et adopteret barn dør inden den 32. uge efter modtagelsen, hvilket heller ikke afspejler, at begge adoptivforældre i denne situation oplever det samme tab.
2.1.3. Den foreslåede ordning Det foreslås, at forældres ret til fravær i forbindelse med dødsfødsel, eller et barns død eller bortadoption ligestilles således, at begge forældre får ret til fravær i 14 uger, hvis barnet er dødfødt, dør eller bortadopteres inden 32 uger efter fødslen.
 Forslaget betyder, at faderen eller medmoderen får samme ret som moderen til 14 ugers fravær efter barselslovens § 13, stk. 1, 1. pkt.
 I forbindelse med en tvillingefødsel, hvor f.eks. ét af børnene er dødfødt, vil faderen/medmoderen fremover have ret til fravær i 14 uger, jf. barselslovens § 13, stk. 1, 1. pkt.
I tilfælde af, at det andet barn ved en tvillingefødsel dør på et senere tidspunkt i 14 ugers perioden efter fødslen, vil faderen eller medmoderen på ny få ret til 14 ugers fravær efter § 13, stk. 1, og eventuel restfravær fra den første fraværsperiode efter barselslovens § 13, stk. 1, bortfalder.
Opfylder faderen eller medmoderen betingelserne for ret til barselsdagpenge, herunder beskæftigelseskravet for lønmodtagere i § 27 eller for selvstændigt erhvervsdrivende i § 28, udbetaler Udbetaling Danmark barselsdagpenge under fraværet, jf. barselslovens § 20.
 Det foreslås samtidig at ophæve bestemmelsen i barselslovens § 13, stk. 1, 3. pkt., om, at fædre og medmødre bevarer deres ret til 2 ugers fravær efter barselslovens § 7, stk. 3, idet fædre og medmødre med lovforslaget i stedet bliver omfattet af retten til fravær i 14 uger efter barnets død eller bortadoption inden den 32. uge efter fødslen.
Endelig foreslås det, at begge adoptionssøgende forældre får ret til fravær i op til 14 uger, hvis et adopteret barn dør inden den 32. uge efter modtagelsen.
Opfylder adoptanterne betingelserne for ret til barselsdagpenge, herunder beskæftigelseskravet for lønmodtagere i barselslovens § 27 eller for selvstændigt erhvervsdrivende i barselslovens § 28, udbetaler Udbetaling Danmark barselsdagpenge under fraværet.
Forslaget betyder, at fædre, medmødre og adoptanter, der efter forslaget får ret til 14 ugers orlov efter barselslovens § 13, i orlovsperioden kan genoptage arbejdet helt eller delvis, jf. barselslovens 22, på samme måde som mødre og den ene af de adoptionssøgende forældre kan efter de gældende regler i dag.
Der henvises til afsnit 2.1.1 om gældende ret.
 Det bemærkes, at lovforslaget ikke medfører nogen ændringer for moderens ret til fravær efter § 13, stk. 1.
2.2. Lønmodtagers pligt til at underrette arbejdsgivere om udnyttelse af retten til fravær (varsling) 2.2.1. Gældende ret En lønmodtagers varslingspligt overfor arbejdsgiveren i forbindelse med fravær efter barselslovens kapitel 4 er reguleret i barselslovens § 15. Bestemmelsen indeholder ikke i dag en pligt til at varsle fravær efter barselslovens § 13 i forbindelse med dødfødsel, barnets død eller bortadoption inden den 32. uge efter fødslen eller et adopteret barns død inden den 32. uge efter modtagelsen af barnet.
 Efter barselslovens § 17 har lønmodtageren ret til at ændre anvendelsen af fraværsretten, hvis et nyt varsel afgives inden udløbet af fristen for varsel efter barselslovens § 15, stk. 1-5, og § 16. Lønmodtageren har ret til at ændre anvendelsen af fraværsretten, hvis der indtræffer omstændigheder, som gør det urimeligt at opretholde fraværsretten som varslet.
2.2.2. Beskæftigelsesministeriets overvejelser Barselslovens regler om varsling skal give arbejdsgiveren rimelig mulighed for at planlægge og tilrettelægge arbejdet under lønmodtagerens fravær i forbindelse med graviditet, fødsel, orlov og adoption.
Således fastsætter barselslovens § 15 bestemmelser om, hvornår lønmodtageren senest skal varsle, samt hvornår og hvordan man ønsker at udnytte sin fraværsret.
 Der er f.eks. i den forbindelse fastsat regler om, at en lønmodtager, der udnytter sin ret til fravær, fordi barnet er indlagt på sygehus inden for de første 46 uger efter fødslen eller modtagelsen i hjemmet, jf. barselslovens § 14, uden ugrundet ophold skal underrette sin arbejdsgiver om indlæggelsen.
 At der ikke i dag er en varslingspligt for moderen ved fravær på grund af, at barnet er dødfødt, dør eller bliver bortadopteret inden den 32. uge efter fødslen, skyldes formentlig, at arbejdsgiveren i langt de fleste tilfælde, som er omfattet af barselslovens § 13, allerede vil være varslet om afholdelsen af barselsorlov i 14 uger efter fødslen og derfor allerede vil have taget højde for moderens fravær fra arbejdet.
2.2.3. Den foreslåede ordning Det foreslås, at der i barselslovens § 15 indføres en varslingspligt, der svarer til den, der allerede gælder i forbindelse med et barns indlæggelse på sygehus inden for de første 46 uger efter fødslen eller modtagelsen i hjemmet.
Varslingspligten indebærer, at en lønmodtager, der udnytter sin ret til fravær, fordi barnet er dødfødt, dør eller bliver bortadopteret inden den 32. uge efter fødslen, eller et adopteret barn dør inden den 32. uge efter modtagelsen af barnet, jf. barselslovens § 13, uden ugrundet ophold skal underrette sin arbejdsgiver herom.
 På denne måde har arbejdsgiveren mulighed for at planlægge arbejdet og tage hensyn til lønmodtagerens fravær i opgaveplanlægningen.
Pligten til at varsle arbejdsgiveren om udnyttelse af retten til fravær gælder alle lønmodtagere, dvs. både moderen, faderen, medmoderen og adoptanter.
Såfremt moderen eller en af de adoptionssøgende forældre allerede har varslet arbejdsgiveren om barselsfravær i forbindelse med den forventede fødsel eller modtagelse af barnet, skal arbejdsgiveren kun varsles på ny, hvis fraværet forlænges udover det allerede varslede.
Der er ligesom i de eksisterende varslingsregler i barselslovens § 15 ikke knyttet en sanktion i barselsloven til manglende overholdelse af varslingspligten.
2.3. Lediges anmeldelse af fravær til arbejdsløshedskassen 2.3.1. Gældende ret Et ledigt medlem af en arbejdsløshedskasse, der ønsker at ansøge om barselsdagpenge efter barselslovens §§ 20 og 21, skal senest 8 uger efter fødslen eller barnets modtagelse anmelde fraværet til arbejdsløshedskassen, jf. barselslovens § 30, stk. 4. Barselslovens § 20 omfatter bl.a. fravær efter barselslovens § 13.
 Senest 1 uge efter modtagelsen af en anmeldelse skal arbejdsløshedskassen anmelde fraværet via Nemrefusion til Udbetaling Danmark, der herefter sender et underretningsbrev til det ledige medlem med de modtagne oplysninger, jf. barselslovens § 30, stk. 5. Den ledige skal herefter senest 8 uger efter at have modtaget underretningsbrevet anmode Udbetaling Danmark om barselsdagpenge, jf. barselslovens § 30, stk. 6.
Efter barselslovens § 30, stk. 2, skal lønmodtagere og selvstændige erhvervsdrivende anmode Udbetaling Danmark om udbetaling af barselsdagpenge senest 8 uger efter fødslen eller barnets modtagelse.
Hvis en fraværsperiode påbegyndes på et senere tidspunkt, skal anmodning om barselsdagpenge indgives senest 8 uger efter 1. fraværsdag.
 Hvis anmeldelsen af fraværet eller anmodningen om barselsdagpenge ikke er indgivet inden for fristen, bortfalder retten til barselsdagpenge for den periode, der ligger før anmeldelsen eller anmodningen, jf. barselslovens § 30, stk. 7.
2.3.2. Beskæftigelsesministeriets overvejelser Efter de gældende regler er der ikke fastsat en frist, inden for hvilken ledige skal anmelde fravær til arbejdsløshedskassen for fraværsperioder, der påbegyndes senere end 8 uger efter fødslen eller barnets modtagelse.
 Det betyder, at ledige, der mister et barn eller bortadopterer et barn på et senere tidspunkt end 8 uger efter fødslen eller barnets modtagelse, skal anmelde fraværet til arbejdsløshedskassen samtidig med fraværsperiodens påbegyndelse, dvs. dagen efter barnets død eller bortadoption for ikke at miste barselsdagpenge jf. barselslovens § 30, stk. 7.
 Det er uhensigtsmæssigt, at der i barselsloven ikke er fastsat en frist for lediges anmeldelse af fravær for fraværsperioder, der påbegynder senere end 8 uger efter barnets fødsel eller barnets modtagelse, således at ledige får en periode til at anmelde fraværet rettidigt, ligesom lønmodtagere og selvstændige erhvervsdrivende har en periode efter 1. fraværsdag til at anmode om udbetaling af barselsdagpenge.
2.3.3. Den foreslåede ordning Det foreslås, at der for ledige medlemmer af en arbejdsløshedskasse, der påbegynder en fraværsperiode senere end 8 uger efter fødslen eller barnets modtagelse, indføres en frist på 8 uger efter 1. fraværsdag for anmeldelse af fraværet til arbejdsløshedskassen.
Ledige får herved samme frist  som lønmodtagere og selvstændige erhvervsdrivende har for at anmode om barselsdagpenge  for at anmelde fravær for fraværsperioder, der påbegyndes senere end 8 uger efter fødslen eller barnets modtagelse.
Forslaget betyder bl.a., at hvis en ledig mister et barn eller bortadopterer et barn inden den 32. uge efter fødslen, f.eks. 20 uger efter fødslen, har den ledige fra kalenderdagen efter barnets død eller bortadoption en frist på 8 uger til at anmelde fraværet til arbejdsløshedskassen.
Den ledige, der søger om barselsdagpenge, vil således ikke miste barselsdagpenge, hvis anmeldelsen ikke sker dagen efter, barnet dør eller bortadopteres.
Den ledige vil kun miste barselsdagpenge, hvis anmeldelsen af fraværet sker senere end 8 uger efter barnets død eller bortadoption.
Forslaget ændrer ikke ved fristen for den lediges anmodning om udbetaling af barselsdagpenge fra Udbetaling Danmark, som er senest 8 uger efter modtagelsen af underretningsbrevet fra Udbetaling Danmark.
Forslaget ændrer heller ikke ved, at en overskridelse af denne frist betyder, at barselsdagpenge for perioden før anmodningen vil bortfalde, jf. barselslovens § 30, stk. 7.
2.4. Dispensationsmulighed ved alle anmodnings- og ansøgningsfrister 2.4.1. Gældende ret Det fremgår af § 30, stk. 2, i barselsloven, at anmodning om barselsdagpenge efter §§ 20-23 for alle andre end et ledigt medlem af en arbejdsløshedskasse skal indgives til Udbetaling Danmark senest 8 uger efter fødslen eller barnets modtagelse.
Påbegyndes en fraværsperiode på et senere tidspunkt, skal anmodning om barselsdagpenge indgives senest 8 uger efter 1. fraværsdag i denne periode, jf. dog stk. 8.
 Det fremgår af § 30, stk. 3, i barselsloven, at har arbejdsgiveren udbetalt løn under fraværet, skal lønmodtagerens anmodning om barselsdagpenge efter ophør af lønudbetalingen indgives til Udbetaling Danmark senest 8 uger efter, at udbetaling af løn fra arbejdsgiveren er ophørt.
 Det fremgår af § 30, stk. 6, i barselsloven, at den ledige senest 8 uger efter at have modtaget underretningsbrevet efter stk. 5 skal anmode Udbetaling Danmark om barselsdagpenge.
 Det fremgår af § 30, stk. 8, i barselsloven, at beskæftigelsesministeren kan fastsætte nærmere regler om muligheden for, at en lønmodtager ikke skal indgive ny ansøgning efter stk. 2, når fraværsperioden er afbrudt i en kortere periode på grund af afholdelse af ferie, på hvilken måde anmodninger efter stk. 2, 3 og 6 skal indgives, og om dispensation fra fristen i stk. 2 og 3, hvis de fastsatte regler kan føre til overskridelse af denne frist.
Bemyndigelsesbestemmelsen er bl.a. blevet brugt til at fastsætte regler i bekendtgørelse nr. 624 af 2. juni 2017 om ret til barselsdagpenge om, på hvilken måde lønmodtagere, selvstændige erhvervsdrivende og ledige skal anmode Udbetaling Danmark om barselsdagpenge.
Bemyndigelsen til at fastsætte regler om dispensation er i bekendtgørelsen bl.a. blevet brugt til at fastsætte regler om, at Udbetaling Danmark kan udbetale barselsdagpenge for tiden før anmodningen er modtaget, hvis borgeren   uanset om denne er lønmodtager, selvstændig eller ledig   på grund af bl.a. hospitalsophold har været forhindret i at anmode til tiden, eller når andre særligt undskyldende forhold har bevirket, at anmodningen ikke er sket rettidigt.
Det fremgår af § 31, stk. 1, i barselsloven, at anmodning om dagpenge ved pasning af alvorligt syge børn efter § 26 skal indgives til Udbetaling Danmark senest 8 uger efter første fraværsdag.
Indgives anmodningen efter denne frist, bortfalder retten til barselsdagpenge for den periode, der ligger før anmodningen.
 Beskæftigelsesministeren kan fastsætte nærmere regler om, på hvilken måde ansøgning efter stk. 1 skal indgives, og om dispensation fra fristen i stk. 1, hvis de fastsatte regler kan føre til en overskridelse af denne frist, jf. barselslovens § 31, stk. 2.
Bemyndigelsesbestemmelsen er bl.a. blevet brugt til at fastsætte regler i bekendtgørelse nr. 624 af 2. juni 2017 om ret til barselsdagpenge om, på hvilken måde lønmodtagere, selvstændige erhvervsdrivende og ledige skal anmode Udbetaling Danmark om barselsdagpenge ved pasning af alvorligt syge børn.
Bemyndigelsen til at fastsætte regler om dispensation er i bekendtgørelsen bl.a. blevet brugt til at fastsætte regler om, at Udbetaling Danmark kan udbetale barselsdagpenge for tiden, før anmodningen er modtaget, hvis borgeren  uanset om denne er lønmodtager, selvstændig eller ledig  på grund af bl.a. hospitalsophold har været forhindret i at anmode til tiden, eller når andre særligt undskyldende forhold har bevirket, at anmodningen ikke er sket rettidigt.
2.4.2. Beskæftigelsesministeriets overvejelser Bemyndigelsen i barselslovens § 30, stk. 8, til at fastsætte regler om dispensation fra fristerne for anmodning om barselsdagpenge er med bestemmelsens nuværende formulering uklar, da det ikke tydeligt fremgår, hvilke tilfælde dispensationsbestemmelsen omfatter.
 Det bør præciseres i § 30, stk. 8, at muligheden for at give dispensation ikke alene omhandler de situationer, hvor de fastsatte regler kan føre til en overskridelse af fristen, og denne del af bestemmelsen bør derfor ophæves.
 Der er derudover behov for, at der kan dispenseres fra alle de i loven fastsatte frister for anmeldelse og anmodning om barselsdagpenge for ledige, lønmodtagere og selvstændigt erhvervsdrivende, således at dispensationsadgangen bliver den samme for de forskellige grupper ved fristoverskridelse i ens situationer.
 Det bør således fremgå af bestemmelsen, at bemyndigelsen omfatter adgangen til dispensation fra fristen for lediges anmeldelse af fravær efter barselslovens § 30, stk. 4, samt fristen for lediges anmodning om udbetaling af barselsdagpenge efter barselslovens § 30, stk. 6.
 Tilsvarende bør det præciseres i barselslovens § 31, stk. 2, at dispensation fra fristen i stk. 1 ikke alene omhandler den situation, hvor de fastsatte regler kan føre til en overskridelse af fristen, og denne del af bestemmelsen bør derfor ophæves.
2.4.3. Den foreslåede ordning Det foreslås, at det i barselslovens § 30, stk. 8, præciseres, at der kan fastsættes nærmere regler om dispensation fra de i § 30 fastsatte frister i forbindelse med både lønmodtagere, selvstændige erhvervsdrivendes og lediges anmeldelse og anmodning om barselsdagpenge.
 Ændringen vil betyde, at de regler, der i dag er fastsat om dispensation i bekendtgørelse om ret til barselsdagpenge om dispensation vil blive opretholdt med eventuelle nødvendige justeringer som følge af forslaget.
3. Økonomiske og administrative konsekvenser for det offentlige Lovforslaget medfører ikke økonomiske konsekvenser for regionerne.
Det skønnes, at forslaget vil medføre statslige merudgifter på 20,2 mio. kr. i 2018 og 22,0 mio. kr. årligt fra 2019 og frem som følge af øgede udgifter til barselsdagpenge og tab af skatteindtægter.
På baggrund af data fra Udbetaling Danmark over, hvor mange mødre der i dag gør brug af retten til fravær, hvis et barn er dødfødt, dør eller bortadopteres inden for de første 32 uger efter fødslen, vurderes det, at der årligt dør ca. 459 børn i alderen 0-32 uger, inkl. dødfødte.
De årlige merudgifter er beregnet med en antagelse om 70 pct. udnyttelse af fraværsretten blandt fædre og medmødre og indeholder derfor en vis usikkerhed.
 I nedenstående tabel fremgår de samlede økonomiske konsekvenser af lovforslaget fordelt på stat, regioner og kommuner.
Der kan forekomme ubetydelige engangsudgifter vedrørende administrativ tilpasning som følge af lovforslaget.
Udbetaling Danmark vurderer med en vis usikkerhed, at disse vil beløbe sig til 0,2 mio. kr. i 2018. De økonomiske konsekvenser af lovforslaget for kommunerne skal forhandles med de kommunale parter.
 4. Økonomiske og administrative konsekvenser for erhvervslivet m.v.
 Det vurderes, at lovforslaget vil have ubetydelige økonomiske og administrative konsekvenser for erhvervslivet, da det alene vil berøre ca. 450 personer om året, som får mulighed for at holde 14 ugers orlov i forbindelse med et barns død eller bortadoption inden den 32. uge efter fødslen eller et adopteret barns død inden den 32. uge efter modtagelsen af barnet.
5. Administrative konsekvenser for borgerne Lovforslaget vurderes at have ubetydelige administrative konsekvenser for borgerne som følge af den foreslåede varslingspligt.
6. Miljømæssige konsekvenser Lovforslaget har ingen miljømæssige konsekvenser.
7. Forholdet til EU-retten Lovforslaget indeholder ikke EU-retlige aspekter.
 8. Hørte myndigheder og organisationer m.v.
 Lovforslaget er sendt i høring den 11. december 2017 med frist den 15. december 2017 hos følgende organisationer m.v.:
Advokatrådet, Adoption og Samfund, Akademikernes Centralorganisation (AC), Ankestyrelsen, Arbejdsløshedskassen ASE, Arbejdsmarkedets TillægsPension (ATP), Business Danmark, Centralorganisationernes Fællesudvalg (CFU), Danske A-kasser, Datatilsynet, Det Faglige Hus, Dansk Arbejdsgiverforening (DA), Dansk Artistforbund, Dansk Erhverv, Dansk Industri (DI), Dansk Journalistforbund (DJ), Dansk Kvindesamfund, Dansk Socialrådgiverforening, Danske Advokater, Danske Regioner, Den Danske Dommerforening, Finanssektorens Arbejdsgiverforening (FA), Frie Funktionærer, Funktionærernes og Tjenestemændenes Fællesråd (FTF), Gartneri-, Land- og Skovbrugets Arbejdsgivere (GLS-A), Ingeniørforeningen (IDA), Institut for Menneskerettigheder (IMR), Kommunale Tjenestemænd og Overenskomstansatte (KTO), KL, Kristelig Arbejdsgiverforening (KA), Kristelig Fagbevægelse (KRIFA), Kvinderådet, KVINFO, Landsforeningen Spædbarnsdød, Landsorganisationen i Danmark (LO), Lederne, Producentforeningen, SMV Danmark (tidl.
Håndværksrådet) og Sundhedskartellet.
Bemærkninger til lovforslagets enkelte bestemmelser Til § 1 Til nr. 1 Det fremgår af gældende regler, at hvis et barn er dødfødt, dør eller bliver bortadopteret inden den 32. uge efter fødslen, har moderen ret til fravær i 14 uger efter barnets død eller bortadoption, jf. barselslovens § 13, stk. 1, 1. pkt.
Fravær efter barselslovens § 13 regnes fra kalenderdagen efter dødsdagen.
Faderen eller medmoderen har efter gældende regler ikke en tilsvarende ret til fravær i 14 uger.
Hvis barnet er dødfødt, dør eller bortadopteres inden den 32. uge efter fødslen, bevarer faderen eller medmoderen retten til 2 ugers fravær efter barselslovens § 7, stk. 3, jf. § 13, stk. 1, 3. pkt.
 Det foreslås, at barselslovens § 13, stk. 1, 1. pkt. ændres, således, at moderen ændres til hver af forældrene.
 Forslaget betyder, at forældres ret til fravær, hvis et barn er dødfødt, dør eller bortadopteres inden den 32. uge efter fødslen, ligestilles således, at begge forældre får ret til fravær i 14 uger. Ændringen har til formål at sikre ens fraværsrettigheder for begge forældre.
Forslaget indebærer, at fædre og medmødre får samme ret som mødre til 14 ugers fravær, hvis barnet er dødfødt, dør eller bortadopteres inden for den 32. uge efter fødslen.
Det gælder uafhængigt af, om der på tidspunktet for barnets død allerede er afholdt henholdsvis fædre- eller medmødreorlov efter barselslovens § 7, stk. 3.
 Barselslovens § 20 vil finde anvendelse ved udbetaling af barselsdagpenge til fædre og medmødre, der efter forslaget hver får ret til barselsdagpenge i 14 uger, hvis barnet er dødfødt, dør eller bliver bortadopteret inden den 32. uge efter fødslen.
 Opfylder faderen eller medmoderen betingelserne for ret til barselsdagpenge, herunder beskæftigelseskravet for lønmodtagere i barselslovens § 27 eller for selvstændigt erhvervsdrivende i barselslovens § 28, udbetaler Udbetaling Danmark således barselsdagpenge under fraværet.
Til nr. 2 Det fremgår af gældende regler, at hvis et barn er dødfødt, dør eller bliver bortadopteret inden den 32. uge efter fødslen, har moderen ret til fravær i 14 uger efter barnets død eller bortadoption, jf. barselslovens § 13, stk. 1, 1. pkt.
I tilfælde, hvor moderen lider af en graviditetsbetinget sygdom, forlænges fraværsretten, dog højst indtil 46 uger efter fødslen, jf. barselslovens § 13, stk. 1, 2. pkt.
 Det foreslås at præcisere barselslovens § 13, stk. 1, 2. pkt., således, at det tydeligt kommer til at fremgå, at det er moderens fraværsret, der forlænges i tilfælde af graviditetsbetinget sygdom.
 Præciseringen af bestemmelsen er en konsekvens af, at retten til fravær efter barselslovens § 13, stk. 1, 1. pkt., med lovforslagets § 1, nr. 1, udvides til tillige at omfatte fædre og medmødre.
Til nr. 3 Det fremgår af gældende regler, at hvis barnet er dødfødt, eller dør inden den 32. uge efter fødslen, bevarer faderen eller medmoderen retten til 2 ugers fravær efter barselslovens § 7, stk. 3, jf. barselslovens § 13, stk. 1, 3. pkt.
Det foreslås, at  bestemmelsen i barselslovens § 13, stk. 1, 3. pkt., ophæves.
Forslaget betyder, at fædre og medmødre ikke bevarer deres ret til 2 ugers fravær efter barselslovens § 7, stk. 3, ved barnets død eller bortadoption.
 Forslaget om at ophæve bestemmelsen i barselslovens § 13, stk. 1, 3. pkt., er en konsekvens af, at fædre og medmødre med lovforslagets § 1, nr. 1, i stedet bliver omfattet af retten til fravær i 14 uger, hvis barnet er dødfødt, dør eller bortadopteres inden den 32. uge efter fødslen.
Til nr. 4 Det fremgår af gældende regler, at hvis et adopteret barn dør inden den 32. uge efter modtagelsen af barnet, har en af de adoptionssøgende forældre ret til fravær i 14 uger efter barnets død, jf. barselslovens § 13, stk. 2. Fravær efter barselslovens § 13 regnes fra kalenderdagen efter dødsdagen.
 Det foreslås, at barselslovens § 13, stk. 2, ændres, så det fremgår, at hver af de adoptionssøgende forældre får ret til fravær i 14 uger efter barnets død.
Forslaget betyder, at begge adoptionssøgende forældre får ret til fravær i 14 uger, hvis et adopteret barn dør inden den 32. uge efter modtagelsen.
På denne måde sidestilles adoptivforældres ret til fravær i forbindelse med et adopteret barns død med moderens ret til fravær efter de gældende regler, og, faderens og medmoderens ret til fravær, hvis et barn er dødfødt, dør eller bortadopteres inden den 32. uge efter fødslen, som foreslået ved dette lovforslags § 1, nr. 1.
 Barselslovens § 20 vil også finde anvendelse ved udbetaling af barselsdagpenge til adoptionssøgende forældre, der efter forslaget hver får ret til barselsdagpenge i 14 uger, hvis et adopteret barn dør inden den 32. uge efter modtagelsen af barnet.
 Opfylder adoptanterne betingelserne for ret til barselsdagpenge, herunder beskæftigelseskravet for lønmodtagere i barselslovens § 27 eller for selvstændigt erhvervsdrivende i barselslovens § 28, udbetaler Udbetaling Danmark således barselsdagpenge under fraværet.
Til nr. 5 En lønmodtagers varslingspligt overfor arbejdsgiveren er reguleret i barselslovens § 15. Der er ikke i barselslovens § 15 en pligt for lønmodtagere, der ønsker at udnytte deres ret til fravær, hvis barnet er dødfødt, dør eller bortadopteres inden den 32. uge efter fødslen eller modtagelsen af barnet, jf. efter barselslovens § 13, til at underrette arbejdsgiveren herom.
 Det fremgår af gældende regler, at en lønmodtager, der udnytter sin ret til fravær, fordi barnet er indlagt på sygehus inden for de første 46 uger efter fødslen eller modtagelsen i hjemmet, jf. barselslovens § 14, uden ugrundet ophold skal underrette sin arbejdsgiver om indlæggelsen, jf. barselslovens § 15, stk. 6, 1. pkt.
 Det foreslås, at der i barselslovens § 15 indsættes et nyt stk. 6 med en varslingspligt for en lønmodtager, der ønsker at udnytte sin ret til fravær efter barselslovens § 13, der svarer til den, der gælder i forbindelse med et barns indlæggelse på sygehus inden for de første 46 uger efter fødslen eller modtagelsen i hjemmet, jf. den gældende § 15, stk. 6 i barselsloven.
 Det foreslås således, at der i  stk. 6, 1. pkt., indsættes en pligt for en lønmodtager, der udnytter sin ret til fravær, fordi barnet er dødfødt, dør eller bliver bortadopteret inden den 32. uge efter fødslen, jf. barselslovens § 13, til uden ugrundet ophold at underrette sin arbejdsgiver herom.
 Tilsvarende foreslås det, at der i stk. 6, 2. pkt., indsættes en pligt for en lønmodtager, der udnytter sin ret til fravær, fordi det adopterede barn dør inden den 32. uge efter modtagelsen af barnet, til uden ugrundet ophold at underrette sin arbejdsgiver herom.
 Endelig foreslås det i stk. 6, 3. pkt., at såfremt lønmodtageren har afgivet varsel efter stk. 1-5, bortfalder de afgivne varsler, og arbejdsgiveren skal uden ugrundet ophold varsles på ny i situationer omfattet af 1. og 2. pkt.
Pligten til at varsle arbejdsgiver uden ugrundet ophold indebærer, at lønmodtageren efter omstændighederne hurtigst muligt skal kontakte arbejdsgiveren om det forventede fravær, hvilket er en konkret og individuel vurdering.
På denne måde har arbejdsgiveren mulighed for at planlægge arbejdet og tage hensyn til lønmodtagerens fravær i opgaveplanlægningen.
Pligten til at varsle arbejdsgiveren om udnyttelse af retten til fravær gælder alle lønmodtagere, dvs. både moderen, faderen, medmoderen og adoptanter.
Såfremt moderen allerede har varslet arbejdsgiveren om barselsfravær i forbindelse med den forventede fødsel, skal arbejdsgiveren kun varsles på ny, hvis fraværet forlænges udover det allerede varslede.
Den manglende varslingspligt i dag skal ses i lyset af barselslovens § 17 om omstændigheder, der gør det urimeligt at opretholde fraværsretten som varslet, hvilket efter gældende praksis f.eks. omfatter situationer, hvor et barn er dødfødt.
Det er vurderingen, at lønmodtagere allerede i dag orienterer deres arbejdsgivere, hvis de er i den situation, at de har mistet et barn, hvorfor lovændringen vurderes at være en kodificering af praksis for så vidt angår moderens underretning af arbejdsgiveren.
 Der er ligesom i de øvrige varslingsregler i barselslovens § 15 ikke knyttet en sanktion i barselsloven til manglende overholdelse af varslingspligten.
Til nr. 6 Det fremgår af gældende regler, at et ledigt medlem af en arbejdsløshedskasse, der ønsker at ansøge om barselsdagpenge, skal anmelde fraværet til arbejdsløshedskassen senest 8 uger efter fødslen eller barnets modtagelse, jf. barselslovens § 30, stk. 4.
 Hvis anmeldelsen af fraværet ikke er indgivet inden for fristen, bortfalder retten til barselsdagpenge for den periode, der ligger før anmeldelsen, jf. barselslovens § 30, stk. 7.
Der er i de gældende regler ikke fastsat en anmeldelsesfrist for ledige medlemmer af en arbejdsløshedskasse, der påbegynder orlov på et senere tidspunkt end 8 uger efter fødslen eller barnets modtagelse.
Dette kan betyde, at ledige, der påbegynder en fraværsperiode - f.eks. i forbindelse med et barns død eller bortadoption inden 32. uge efter fødslen - senere end 8 uger efter fødslen/mod-tagelsen af barnet, kan miste barselsdagpenge, hvis anmeldelsen af fraværet ikke sker senest dagen efter barnets død eller bortadoption.
 For at undgå at presse forældre, der er i en sårbar situation  som f.eks. i forbindelse et barns død eller bortadoption  foreslås det, at der i § 30, stk. 4, som 2. pkt. indsættes, at der for ledige medlemmer af en arbejdsløshedskasse, der påbegynder en fraværsperiode senere end 8 uger efter fødslen eller barnets modtagelse, indføres en frist på 8 uger efter 1. fraværsdag til at anmelde fraværet til arbejdsløshedskassen.
 Ledige får herved samme frist, som lønmodtagere og selvstændige erhvervsdrivende har til at anmode om barselsdagpenge, til at anmelde fravær rettidigt til arbejdsløshedskassen for fraværsperioder, der påbegyndes senere end 8 uger efter fødslen eller barnets modtagelse.
 Forslaget har den konsekvens, at barselsdagpenge kan udbetales fra 1. fraværsdag, hvis den ledige anmelder fraværet til arbejdsløshedskassen senest 8 uger efter fraværets start, og derefter anmoder om barselsdagpenge inden for fristen, der er fastsat i barselslovens § 30, stk. 6.
Til nr. 7 Det fremgår af barselslovens § 30, stk. 8, at beskæftigelsesministeren kan fastsætte nærmere regler om muligheden for, at en lønmodtager ikke skal indgive ny ansøgning efter stk. 2, når fraværsperioden er afbrudt i en kortere periode på grund af afholdelse af ferie, på hvilken måde anmodninger efter stk. 2, 3 og 6 skal indgives, og om dispensation fra fristen i stk. 2 og 3, hvis de fastsatte regler kan føre til overskridelse af denne frist.
 Det fremgår af gældende regler, at hvis forælderen anmoder Udbetaling Danmark om barselsdagpenge efter udløbet af den fastsatte frist, har forælderen kun ret til barselsdagpenge for den orlovsperiode, der ligger efter anmodningen, jf. barselslovens § 30, stk. 7.
Det fremgår af barselslovens § 30, stk. 2, at anmodning om barselsdagpenge efter §§ 20-23 for andre end et ledigt medlem af en arbejdsløshedskasse skal indgives til Udbetaling Danmark senest 8 uger efter fødslen eller barnets modtagelse.
Påbegyndes en fraværsperiode på et senere tidspunkt, skal anmodning om barselsdagpenge indgives senest 8 uger efter 1. fraværsdag i denne periode, jf. dog stk. 8.
 Har arbejdsgiveren udbetalt løn under fraværet, skal lønmodtagerens anmodning om barselsdagpenge efter ophør af lønudbetalingen indgives til Udbetaling Danmark senest 8 uger efter, at udbetaling af løn fra arbejdsgiveren er ophørt, jf. barselslovens § 30, stk. 3.
 Et ledigt medlem af en arbejdsløshedskasse, der ønsker at ansøge om barselsdagpenge efter §§ 20 eller 21, skal senest 8 uger efter fødslen eller barnets modtagelse anmelde fraværet til arbejdsløshedskassen, jf. barselslovens § 30, stk. 4. Senest 1 uge efter modtagelsen af en anmeldelse efter stk. 4 skal arbejdsløshedskassen anmelde fraværet via Nemrefusion til Udbetaling Danmark, der herefter udsender et underretningsbrev til det ledige medlem med de modtagne oplysninger, jf. barselslovens § 30, stk. 5.
 Det ledige medlem skal senest 8 uger efter at have modtaget underretningsbrevet efter stk. 5 anmode Udbetaling Danmark om barselsdagpenge, jf. barselslovens § 30, stk. 6.
 Er anmodningen indgivet efter fristerne i stk. 2, 3 eller 6, eller er anmeldelsen sket efter fristen i stk. 4, bortfalder retten til barselsdagpenge for den periode, der ligger før anmodningen eller anmeldelsen, jf. barselslovens § 30, stk. 7.
 Det fremgår af barselslovens § 30, stk. 8, at beskæftigelsesministeren kan fastsætte nærmere regler om muligheden for, at en lønmodtager ikke skal indgive ny ansøgning efter stk. 2, når fraværsperioden er afbrudt i en kortere periode på grund af afholdelse af ferie, på hvilken måde anmodninger efter stk. 2, 3 og 6 skal indgives, og om dispensation fra fristen i stk. 2 og 3, hvis de fastsatte regler kan føre til overskridelse af denne frist.
Bemyndigelsen i barselslovens § 30, stk. 8, er udmøntet i bekendtgørelse om ret til barselsdagpenge.
Udbetaling Danmark kan dog udbetale barselsdagpenge for tiden før anmodningen er modtaget, når lønmodtageren eller det ledige medlem eller den selvstændigt erhvervsdrivende på grund af hospitalsophold har været forhindret i at anmode til tiden, eller når andre særligt undskyldende forhold har bevirket, at anmodningen ikke er sket rettidigt, jf. § 21, stk. 7, § 22, stk. 7, og § 23, stk. 3, i bekendtgørelse om ret til barselsdagpenge.
 Det fremgår af skrivelse af 2. december 2014 om digital selvbetjening på barseldagpengeområdet fra 1. december 2014, at der vil kunne være tale om andre særlige undskyldende forhold i de tilfælde, hvor Udbetaling Danmark vurderer, at der har været driftsforstyrrelser i de it-systemer, som forudsættes anvendt ved obligatorisk digital selvbetjening i sager efter barselsloven, f.eks. hos borger.dk eller hos NemID, i et omfang og en varighed, der har afskåret lønmodtageren eller det ledige medlem fra at anmode om barselsdagpenge inden for fristen.
 Endvidere fremgår det af skrivelsen, at Udbetaling Danmark vil kunne dispensere for en lønmodtager eller et ledigt medlems overskridelse af fristen for anmodning om barselsdagpenge på grund af andre særligt undskyldende forhold i den situation, hvor overskridelse af fristen skyldes, at pågældende har søgt om fritagelse fra kravet om digital selvbetjening i kommunen, jf. § 2 i bekendtgørelse om obligatorisk digital selvbetjening vedrørende ansøgninger og meddelelser m.v. om sociale ydelser m.v., og kommunen ikke har truffet afgørelsen inden fristens udløb.
 Udbetaling Danmark kan ligeledes udbetale barselsdagpenge for tiden før anmodningen, hvis fristen overskrides med højst en uge og overskridelse af fristen skyldes, at lønmodtageren eller den ledige har afventet modtagelse af underretning om, at der kan ansøges via den digitale selvbetjening.
Endelig kan Udbetaling Danmark udbetale barselsdagpenge for perioden før anmodningen, hvor lønmodtageren som følge af arbejdsgiverens manglende indberetning om lønophør ikke har modtaget et underretningsbrev, og lønmodtageren derfor ikke har anmodet rettidigt om barselsdagpenge.
I denne situation skal anmodningen afgives senest 6 måneder efter lønophøret, jf. § 21, stk. 7, nr. 3, i bekendtgørelse om ret til barselsdagpenge.
 Det foreslås at ændre § 30, stk. 8, således, at beskæftigelsesministeren kan fastsætte nærmere regler om dispensation fra fristen i stk. 2 - 4 og 6.
 Med forslaget ændres bemyndigelsesbestemmelsen i barselslovens § 30, stk. 8, så det er alle de i § 30 fastsatte frister for lønmodtageres, selvstændige erhvervsdrivendes og lediges anmodning om barselsdagpenge og anmeldelse af fravær, der kan dispenseres fra.
 Det er med forslaget ikke hensigten at udvide adgangen til at dispensere fra fristerne yderligere i forhold til de bestemmelser, der allerede i dag er fastsat i bekendtgørelse om ret til barselsdagpenge.
Til nr. 8 og 9 Det fremgår af barselslovens § 30, stk. 8, at beskæftigelsesministeren kan fastsætte nærmere regler om muligheden for, at en lønmodtager ikke skal indgive ny ansøgning efter stk. 2, når fraværsperioden er afbrudt i en kortere periode på grund af afholdelse af ferie, på hvilken måde anmodninger efter stk. 2, 3 og 6 skal indgives, og om dispensation fra fristen i stk. 2 og 3, hvis de fastsatte regler kan føre til overskridelse af denne frist.
Det fremgår af barselslovens § 31, stk. 1, at anmodning om dagpenge ved pasning af alvorligt syge børn efter § 26 skal indgives til Udbetaling Danmark senest 8 uger efter første fraværsdag.
Indgives anmodningen efter denne frist, bortfalder retten til barselsdagpenge for den periode, der ligger før anmodningen.
 Beskæftigelsesministeren kan fastsætte nærmere regler om, på hvilken måde ansøgning efter stk. 1 skal indgives, og om dispensation fra fristen i stk. 1, hvis de fastsatte regler kan føre til en overskridelse af denne frist, jf. barselslovens § 31, stk. 2.
Bemyndigelsesbestemmelserne er brugt til at fastsætte regler om dispensation i bekendtgørelse nr. 624 af 2. juni 2017 om ret til barselsdagpenge.
Der er bl.a. fastsat regler om, at Udbetaling Danmark kan udbetale dagpenge/barselsdagpenge for tiden, før anmodningen er modtaget, når lønmodtageren, det ledige medlem eller den selvstændig erhvervsdrivende på grund af hospitalsophold har været forhindret i at anmode til tiden, eller når andre særligt undskyldende forhold har bevirket, at anmodningen ikke er sket rettidigt, jf. § 21, stk. 7, § 22, stk. 7, og § 23, stk. 3, § 26, stk. 6, § 27, stk. 6, og § 28, stk. 3, i bekendtgørelse om ret til barselsdagpenge.
Det foreslås at ophæve eftersætningen hvis de fastsatte regler kan føre til overskridelse af denne frist i barselslovens § 30, stk. 8, og eftersætningen hvis de fastsatte regler kan føre til en overskridelse af denne frist i § 31, stk. 2, da sætningerne skaber unødig uklarhed om reglernes fortolkning.
Formålet er således at få gjort det klart, at dispensationsbestemmelserne skal anvendes i overensstemmelse med den måde, som bestemmelserne i dag er brugt til at fastsætte regler om dispensation i bekendtgørelse om ret til barselsdagpenge.
Til § 2 Det foreslås i stk. 1, at loven træder i kraft den 1. februar 2018.
 Det foreslås i stk. 2, at loven finder anvendelse for fædre og medmødre til et barn, som den 1. februar 2018 eller senere er dødfødt, dør eller bliver bortadopteret inden den 32. uge efter fødslen.
 Det foreslås i stk. 3, at loven finder anvendelse for adoptionssøgende forældre til et adopteret barn, som den 1. februar 2018 eller senere dør inden den 32. uge efter modtagelsen af barnet.
 Det er således tidspunktet for barnets død, der er afgørende for, om reglerne finder anvendelse.
 Loven gælder ikke for Færøerne og Grønland, idet det fremgår af barselslovens § 60, at denne ikke gælder for Færøerne og Grønland.
