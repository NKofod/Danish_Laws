Skriftlig fremsættelse (11. november 2004) Økonomi- og  

 erhvervsministeren  

  

 (Bendt Bendtsen):
 Herved tillader jeg mig for Folketinget at fremsætte:
Forslag til lov om ændring af lov om statens  

 byggevirksomhed m.v. (Indførelse af mulighed for, at de statslige bygherrer  

 indbetaler bidrag til en selvstændig juridisk person, der har til formål at  

 styrke indsatsen for innovation samt bedre udnyttelse af viden i byggeriet,  

 og  

 indførelse af bemyndigelse til at fastsætte regler for tilrettelæggelse og  

 gennemførelse af byggerier opført til brug for staten) (Lovforslag nr.
L 96).
Baggrunden for lovforslaget er regeringens  

 ønske om en produktiv og effektiv byggesektor som en vigtig bidragyder til  

 vækst i samfundet.
Produktivitetsudviklingen i byggeriet er ikke på højde med  

 udviklingen i andre erhverv, hvilket betyder, at der betales for meget for  

 byggeriet i Danmark.
Regeringen ønsker at gøre en indsats for at øge  

 produktiviteten i byggeriet, og regeringen lægger vægt på, at staten deltager  

 aktivt i dette arbejde.
Samtidig viser erfaringerne, at statslige initiativer  

 på byggeriets område har en bred indflydelse på byggesektoren generelt.
De  

 foreslåede ændringer i statsbyggeloven skal sikre en øget brug af  

 offentlig-private partnerskaber (OPP) i byggeriet, og medvirke til at styrke  

 byggeforskningen og de private investeringer i forskning og udvikling.
Med lovforslaget har regeringen for det  

 første taget initiativ til, at der kan stilles de samme krav til statsligt  

 byggeri, hvad enten staten selv lader byggeriet opføre eller vælger at lade  

 andre opføre byggeriet for sig, f.eks. som et led i et offentlig-privat  

 partnerskab.
Der sigtes her navnlig til krav om kunstnerisk udsmykning,  

 kvalitet og udvikling.
 Med forslaget skaber regeringen desuden  

 hjemmel til, at de statslige bygherrer frivilligt kan bidrage til et kommende  

 innovationsorgan for byggeriet på lige fod med private virksomheder og  

 bygherrer.
 Herudover foretages en ændring i  

 sammensætningen af Samordningsudvalget for den Statslige Ejendomsforvaltning  

 (SEF-udvalget) som følge af den ressortændring, der fandt sted ved  

 regeringsrokaden den 2. august 2004.
 Det foreslås, at økonomi- og  

 erhvervsministeren fastsætter tidspunktet for ikrafttræden af lovforslagets §  

 1, nr. 1.
 Det foreslås, at lovforslagets § 1, nr. 2 og  

 3, træder i kraft den 1. januar 2005.
 Idet jeg i øvrigt henviser til lovforslaget  

 og de bemærkninger, der ledsager det, skal jeg anbefale forslaget til Tingets  

 velvillige behandling.
