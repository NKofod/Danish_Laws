Lov om ændring af lov om folkeskolen (Bemyndigelse til at fastsætte regler om minimumsstørrelsen for interne skoler i dagbehandlingstilbud og anbringelsessteder m.v.) VI MARGRETHE DEN ANDEN, af Guds Nåde Danmarks Dronning, gør vitterligt:
 Folketinget har vedtaget og Vi ved Vort samtykke stadfæstet følgende lov:
§ 1 I lov om folkeskolen, jf. lovbekendtgørelse nr. 998 af 16. august 2010, som ændret bl.a. ved lov nr. 513 af 4. juni 2012 og senest ved § 3 i lov nr. 558 af 18. juni 2012, foretages følgende ændringer:
 1. I § 20 indsættes som stk. 8:
»Stk. 8. Børne- og undervisningsministeren fastsætter endvidere nærmere regler om minimumsstørrelsen for interne skoler i dagbehandlingstilbud og på anbringelsessteder, om henvisning af børn til specialundervisning i et andet dagbehandlingstilbud eller anbringelsessted end det dagbehandlingstilbud eller anbringelsessted, som børnene har fået anvist af bopælskommunen, og om kvalifikationskrav til den, der tilrettelægger undervisningen.« 2. I § 22, stk. 5, 2. pkt., udgår »anbragt i anbringelsesstedet«.
§ 2 Stk. 1. Loven træder i kraft den 1. maj 2013.
 Stk. 2. Loven finder anvendelse fra skoleåret 2013/14.
Givet på Christiansborg Slot, den 4. marts 2013 Under Vor Kongelige Hånd og Segl MARGRETHE R.
