Beretning afgivet af Miljø- og  

 Planlægningsudvalget den 3. marts 1999 Beretning om Forslag til folketingsbeslutning om  

 ophævelse af tilladelsen til buejagt [af Aase D.
Madsen (DF) m.fl.] Udvalget har behandlet beslutningsforslaget i nogle  

 møder og har herunder stillet spørgsmål til miljø-  

 og energiministeren, som denne har besvaret skriftligt.
Nogle af udvalgets  

 spørgsmål til miljø- og energiministeren og dennes svar  

 herpå er optrykt som bilag til beretningen.
 Endvidere har udvalget modtaget skriftlige og/eller  

 mundtlige henvendelser fra:
Carlsen, Grete, Rødovre, Danmarks Jægerforbund, Dyrenes Beskyttelse, Dyrenes Venner, Dyreværn Århus, Foreningen af danske Buejægere, Hansen, Carl Strøm, Kolding, Landsforeningen mod Jagt, Nielsen, Knud Erik, Odense C, Nielsen, Niels, Slagelse, Nordstrand, Jane, Hørsholm, Petersen, Ole Lang, Næstved, og Thomsen, Aase Grave, Holstebro.
Miljø- og energiministeren har over for udvalget  

 tilkendegivet, at han i forlængelse af sin beslutning om at gøre  

 buejagt permanent i en bekendtgørelse vil fastsætte de specielle  

 regler, som fremover skal gælde for at udøve buejagt.
Han har  

 endvidere bedt Skov- og Naturstyrelsen om hurtigst muligt efter  

 bekendtgørelsens ikrafttræden at få arrangeret og afviklet  

 kurser og prøver, således at der opnås størst mulig  

 sikkerhed for, at alle buejægere kan aflægge prøven inden  

 den nye jagtsæson.
Når den nye prøve har fungeret i to  

 jagtsæsoner, vil ministeren foretage en evaluering med henblik på  

 at vurdere, om kravene i den nye prøve på tilstrækkelig  

 vis sikrer, at buejagt udøves på en måde, som gør  

 det forsvarligt fortsat at tillade denne jagtform.
Det skal i den forbindelse  

 vurderes, både om buen i sig selv er et forsvarligt jagtvåben, og  

 om der er større risiko for anskydninger af navnlig råvildt ved  

 jagt med bue end ved jagt med skydevåben.
Ministerens vurdering og de  

 oplysninger, som ligger til grund for denne, vil blive fremsendt til  

 udvalget, og ministeren vil på et møde med udvalget tage en  

 drøftelse herom, såfremt udvalget ønsker det.
 Herefter bemærker udvalget, at udvalget
kan tiltræde miljø- og energiministerens tilkendegivelser.
 Et mindretal (Dansk Folkepartis medlem af udvalget)  

 er tilfreds med, at ministeren iværksætter en opstramning af  

 jagtprøven for buejægere hurtigst muligt, og mener tillige, at  

 det er tilfredsstillende, at der nu skal ske indberetninger af nedlagt vildt  

 af alle arter, da de hidtidige indberetninger har været  

 unøjagtige.
 Mindretallet forudsætter i forlængelse heraf,  

 at der bliver foretaget undersøgelser af, hvor stor en anskydningsrate  

 der forekommer i de to jagtsæsoner, inden en evaluering skal ske.
 Mindretallet finder stadig, at buejagt er en  

 overflødig jagtform, og frygter, at Danmark med en permanent  

 tilladelse til buejagt på alle vildtarter op til  

 rådyrstørrelse vil være medvirkende til yderligere at  

 gøre denne jagtform attraktiv for flere og flere jægere, der  

 søger nye udfordringer og spænding i denne jagtform.
Mindretallet er enig i formanden for »Det dyreetiske råd«,  

 professor Peter Sandøes udtalelser om buejagt, jf.
Miljø- og  

 Planlægningsudvalget alm. del   bilag 592 og B 2   bilag 36, nemlig at  

 buejagt ikke i dag kan betragtes som en etisk acceptabel jagtform, og at der  

 savnes dokumentation for effektiviteten i de foreslåede stramninger i  

 buejagtprøven.
Det er ikke med buejagt muligt at sikre en  

 tilnærmelsesvis så hurtig og effektiv aflivning som den, der er  

 mulig med moderne jagtvåben.
Derfor finder mindretallet det positivt,  

 at ministeren i forbindelse med den kommende evaluering vil vurdere, om buen  

 i sig selv er et forsvarligt jagtvåben.
P. u. v.  

 Steen Gade  

 formand Bilag A Nogle af udvalgets spørgsmål til miljø-  

 og energiministeren og dennes svar herpå Spørgsmål nr. 7 Ministeren bedes oplyse, om buejægerne har  

 indberetningspligt med hensyn til skud på eller nedlagt vildt af anden  

 art end rådyr.
 Svar:
 Jeg har forelagt spørgsmålet for Skov- og  

 Naturstyrelsen, der har oplyst følgende, hvortil jeg kan henholde  

 mig:
» Ifølge det udkast til ny bekendtgørelse om  

 buejagt, som er udarbejdet, skal personer, der har tilladelse til buejagt,  

 som noget nyt herudover hvert år senest 1. maj indberette, hvor meget  

 vildt - uanset art - vedkommende har nedlagt ved buejagt i det  

 foregående jagtår.
Tilladelsen til buejagt kan inddrages, hvis  

 oplysningerne ikke modtages rettidigt.
Skov- og Naturstyrelsen arbejder på, at  

 bekendtgørelsen kan træde i kraft så betids, at alle eller  

 hovedparten af de nuværende buejægere har været igennem de  

 nye kurser og buejagtprøver inden 1. september 1999.« Til udvalgets orientering vedlægges udkastet til  

 bekendtgørelse, som jeg netop har besluttet at sende i høring.  

 (I beretningen vedlægges bekendtgørelsen som bilag B) Spørgsmål nr. 8 Af Danmarks Miljøundersøgelsers rapport  

»Buejagt - en litteratursammenfatning« side 15 og 32 fremgår, at Foreningen af danske  

 Buejægere har indsendt ukorrekte oplysninger om  

 schweiss-eftersøgninger af anskudte dyr og vildledende oplysninger om  

 immobilisationstiden, inden døden indtræffer hos dyrene.
 Ministeren bedes oplyse, om det i den kommende  

 5-årige dispensationsperiode bliver muligt at fremskaffe korrekte  

 oplysninger på dette område.
 Svar:
 Jeg har forelagt spørgsmålet for Skov- og  

 Naturstyrelsen, der har oplyst følgende, hvortil jeg kan henholde  

 mig:
» 1) Det er  kun ca. halvdelen af de registrerede buejægere, der er  

 medlem af foreningen.
 2) Den indberetning, som er sket til foreningen, har fundet sted på  

 frivillig basis, og ikke alle medlemmer har indberettet.
For fremtiden vil der være indberetningspligt  

 vedrørende alt nedlagt vildt, og for skud til råvildt skal der  

 indberettes på et specielt detaljeret skema.
Ved en evt. anskydning af  

 råvildt skal der tilkaldes en hundefører, der er medlem af  

 schweisshunderegistret.
Derved kan buejægernes indberetning  

 sammenholdes med registret.« Spørgsmål nr. 13 Det fremgår af ministerens skrivelse af 13. august  

 1998 (1997-98, 2. samling, alm. del - bilag 592), at  

 Vildtforvaltningsrådet i sin indstilling anbefaler, at det  

 undersøges, om det ved de nye skærpede krav sikres, at der ikke  

 sker flere anskydninger ved buejagt på rådyr end ved jagt med  

 skydevåben.
Finder ministeren, at denne anskydningsgrad er  

 acceptabel? Svar:
 Jeg har forelagt spørgsmålet for Skov- og  

 Naturstyrelsen, der har oplyst følgende, hvortil jeg kan henholde  

 mig:
» Den kommende undersøgelse af buejagt skal belyse  

 omfanget af anskydninger ved buejagt og gøre det muligt at foretage en  

 sammenligning med anskydningerne af rådyr med skydevåben.« Jeg er enig i princippet om, at der ikke må ske  

 flere anskydninger ved buejagt end ved jagt med skydevåben, idet jeg  

 herved forudsætter, at der ikke sker uacceptabelt mange anskydninger  

 på råvildt med skydevåben.
Spørgsmål nr. 16 Vil ministeren oplyse, om det er korrekt, at de  

 jægere, der har bestået buejagtprøven inden 1996, stadig  

 må drive buejagt på alle jagtbare vildtarter i Danmark -  

 også efter at de nye buejagtprøver er indført? Svar:
 Jeg har forelagt spørgsmålet for Skov- og  

 Naturstyrelsen, der har oplyst følgende, hvortil jeg kan henholde  

 mig:
» Bilag B UDKAST Bekendtgørelse om buejagt I medfør af § 23, stk. 4, § 49, stk. 3, § 53 og §  

 54, stk. 3, i lov om jagt og vildtforvaltning, jf. lovbekendtgørelse  

 nr. 114 af 28. januar 1997, fastsættes:
Kapitel 1 Buejagtprøven § 1. Buejagt må kun udøves af  

 personer, der har bestået buejagtprøve efter reglerne i denne  

 bekendtgørelse.
 § 2. Buejagtprøveordningen  

 administreres af Skov- og Naturstyrelsen.
 Stk. 2. Prøven, der afholdes i 2 perioder  

 hvert år, aflægges for prøvesagkyndige, der beskikkes af  

 Skov- og Naturstyrelsen.
 § 3. Buejagtprøven kan kun  

 aflægges af personer, der har gyldigt dansk jagttegn, og som inden for  

 de seneste 12 måneder har deltaget i et buejagtkursus, der er godkendt  

 af Skov- og Naturstyrelsen.
 Stk. 2. Skov- og Naturstyrelsen godkender det  

 nødvendige antal personer til at afholde de kurser, der er nævnt  

 i stk. 1.
 § 4. Tilmelding til buejagtprøven sker  

 ved indbetaling til Skov- og Naturstyrelsen af et gebyr på xx kr.  

 Indbetaling skal foretages ved anvendelse af et særligt  

 indbetalingskort, der fås hos Skov- og Naturstyrelsen, herunder  

 statsskovdistrikterne.
 Stk. 2. Ønskes prøven aflagt i  

 årets første prøveperiode (1. april   31. maj), skal  

 tilmelding ske inden  udgangen af februar måned. Ønskes  

 prøven aflagt i årets anden prøveperiode (1. august   30.  

 september), skal tilmelding ske inden udgangen af juli måned.
 Stk. 3. I forbindelse med tilmelding skal det  

 angives, hvilken buetype   langbue, compoundbue eller recurvebue  

 prøven ønskes aflagt med.
 § 5. De tilmeldte aspiranter indkaldes af den  

 prøvesagkyndige med mindst 14 dages varsel til buejagtprøven  

 på nærmere angivet sted, dato og klokkeslæt.
Stk. 2. Udebliver en aspirant fra en prøve,  

 uden at den prøvesagkyndige har modtaget meddelelse herom senest kl.  

 12.00 den sidste hverdag, før prøven afholdes, er retten til at  

 aflægge prøve i den pågældende prøveperiode  

 bortfaldet, og det indbetalte gebyr tilbagebetales ikke.
Ved tilmelding til  

 buejagtprøven i en senere prøveperiode skal der på ny  

 betales gebyr.
Stk. 3. Aspiranter, der rettidigt melder afbud,  

 indkaldes til at aflægge prøve en anden dato.
Er aspiranten  

 på ny forhindret, har vedkommende ikke krav på yderligere  

 indkaldelse, medmindre hindringen dokumenteres og findes væsentlig.  

 Hvis hindringen skyldes sygdom, betragtes kun lægeerklæring som  

 tilstrækkelig dokumentation.
Hvis hindringen ikke dokumenteres og  

 findes væsentlig, gælder reglerne i stk. 2, 2. pkt.  

 tilsvarende.
 Stk. 4. Aspiranter, der indkaldes til prøve  

 efter stk. 3, har ikke krav på indkaldelse med det mindstevarsel, der  

 er nævnt i stk. 1.
§ 6. Buejagtprøven omfatter en  

 skriftlig og en praktisk prøve.
For at bestå prøven  

 kræves, at aspiranten har bestået såvel den skriftlige som  

 den praktiske prøve.
Den skriftlige prøve skal være  

 bestået, inden den praktiske prøve aflægges.
§ 7. Aspiranterne indkaldes til  

 aflæggelse af buejagtprøven i hold.
Holdstørrelsen  

 søges afpasset således, at den samlede prøves varighed  

 ikke overstiger 3 timer.
Stk. 2. Inden prøven aflægges, skal  

 den enkelte aspirant for den prøvesagkyndige forevise gyldigt dansk  

 jagttegn samt legitimation, der for aspiranter over 18 år skal  

 være fotolegitimation.
Desuden skal aspiranten forevise bevis for at  

 have deltaget i det buejagtkursus, der er nævnt i § 3.
Stk. 3. Den skriftlige prøve aflægges  

 holdvis.
Den praktiske prøve aflægger aspiranterne  

 enkeltvis.
 Stk.4. Aspiranten medbringer den bue og de pile,  

 som prøven ønskes aflagt med.
§ 8. Ved den skriftlige prøve stilles  

 spørgsmål, der skal belyse  aspirantens kendskab til buejagt og  

 de særlige regler, der gælder herfor, herunder 1) de vildtarter, der må jages under buejagt, 2) de jagtetiske principper for udøvelse af buejagt, og 3) sikkerhed under udøvelse af buejagt.
 Stk. 2. Aspiranterne må ikke medbringe  

 hjælpemidler ved prøven.
 Stk. 3. Spørgsmålene udformes således,  

 at hvert spørgsmål skal besvares ved afkrydsning.
 Stk. 4. Prøven består af mindst 20  

 spørgsmål, som skal besvares på højst 20 minutter.  

 For at bestå prøven må højst 10 pct. af  

 spørgsmålene være besvaret forkert.
 Stk. 5. Den prøvesagkyndige meddeler de enkelte  

 aspiranter umiddelbart efter den skriftlige prøves afslutning, om  

 denne del af prøven er bestået.
 Stk. 6. Såfremt den skriftlige prøve ikke  

 bestås, kan fornyet aflæggelse af buejagtprøven tidligst  

 ske i den følgende prøveperiode efter rettidig tilmelding og  

 indbetaling af gebyr.
 § 9. For at bestå den praktiske  

 prøve kræves, at aspiranten ved skydning af én pil til  

 hver af 6 vildtfigurer i naturlig størrelse har mindst 5  

 træffere i et træfområde (hjerte-/lungeregionen), der er  

 indtegnet på figurerne, således at det ikke er synligt for  

 aspiranten.
 Stk. 2. Ved en træffer forstås, at pilens  

 skaft berører den indtegnede ring, der markerer  

 hjerte/lungeregionen.
 Stk. 3. Den prøvesagkyndige afgør, hvorvidt  

 kravet i stk. 1 for bestået prøve er opfyldt.
 § 10. Den prøvesagkyndige meddeler de  

 enkelte aspiranter umiddelbart efter den praktiske prøves afslutning,  

 om buejagtprøven er bestået i sin helhed.
 Stk. 2. Aspiranter, der består den skriftlige men  

 ikke den praktiske prøve, kan inden for 12 måneder tilmelde sig  

 yderligere praktiske prøver mod indbetaling af det gebyr, der er  

 nævnt i § 4, stk. 1. Reglen i § 5, stk. 4, finder tilsvarende  

 anvendelse ved indkaldelse til prøven.
 Stk. 3. Såfremt den praktiske prøve ikke er  

 bestået senest 12 måneder efter, at den skriftlige prøve  

 er bestået, kan fornyet aflæggelse af buejagtprøven kun  

 ske ved aflæggelse af både den skriftlige og den praktiske  

 prøve, og det kan tidligst ske i den følgende  

 prøveperiode efter rettidig tilmelding og betaling af gebyr.
§ 11. Den, der bar bestået  

 buejagtprøven, kan tilmelde sig alene den praktiske prøve med  

 en anden buetype.
Reglerne i §§ 4, 5, 7 og 9 finder tilsvarende  

 anvendelse.
§ 12. Skov- og Naturstyrelsen udsteder bevis  

 for bestået buejagtprøve med angivelse af, hvilken buetype der  

 er anvendt ved prøven.
Beviset udstedes med gyldighed for 5  

 år.
 Stk. 2. Tilladelse til fortsat buejagt efter  

 gyldighedsperiodens udløb forudsætter, at den praktiske del af  

 buejagtprøven, jf. § 9, på ny aflægges og  

 bestås.
Kapitel 2 Krav til bue og pil § 13. Ved buejagtprøven skal der  

 anvendes bue og pil, som opfylder de krav, der ifølge bilag 1 til  

 bekendtgørelsen gælder for jagt på råvildt.
 Stk. 2. Under buejagt må der kun anvendes bue og  

 pil, som opfylder de krav, der er angivet i bilag 1.
Kapitel 3 Buejagt § 14. Personer, der har bestået  

 buejagtprøven, har tilladelse til at anvende den buetype, der er  

 angivet i buejagtbeviset, jf. § 12, til jagt på alle jagtbare arter af  

 pattedyr og fugle, bortset fra kronvildt, dåvildt, sikavildt, muflon og  

 vildsvin.
 Stk. 2. Buejagtbeviset skal medbringes under buejagt  

 tillige med jagttegn og fotolegitimation.
§ 15. Såfremt der under buejagt på  

 råvildt konstateres sikre tegn på anskydning, og vildtet ikke er  

 fundet inden 6 dagtimer efter anskydningen, skal den, der har anskudt  

 vildtet, sørge for, at der tilkaldes en legitimeret hundefører,  

 jf.
Miljøministeriets bekendtgørelse nr. 40 af 21. januar 1994  

 om pleje af tilskadekommet vildt, overdragelse af dødt vildt og  

 opsporing og aflivning af nødstedt vildt.
Reglen i § 5, stk. 2, i den  

 nævnte bekendtgørelse gælder ikke ved buejagt på  

 råvildt.
§ 16. Personer, der har tilladelse til  

 buejagt, skal hvert år senest 1. maj indberette til Skov- og  

 Naturstyrelsen, hvor meget vildt vedkommende personligt har nedlagt ved  

 buejagt i det foregående jagtår.
Indberetningen sker på et  

 særligt skema, som udsendes af Skov- og Naturstyrelsen.
Har  

 vildtudbyttet været 0, skal dette tillige angives.
 Stk. 2. Skov- og Naturstyrelsen kan inddrage tilladelsen  

 til buejagt for følgende jagtår, hvis vildtudbytteoplysningerne  

 ikke modtages rettidigt.
Kapitel 4 Dispensation og klage § 17. Skov- og Naturstyrelsen kan i  

 særlige tilfælde gøre undtagelse fra reglerne i § 4, stk.  

 2, § 5, stk. 2, § 8, stk. 6, og § 10, stk. 3..
 § 18. Den prøvesagkyndiges  

 afgørelser efter § 8, stk. 5, § 9, stk. 3, og § 10, stk. 1, kan af  

 aspiranten påklages til Skov- og Naturstyrelsen.
Stk. 2. Klagefristen er 4 uger fra den dag,  

 afgørelsen er meddelt den pågældende.
Hvis klagefristen  

 udløber på en lørdag eller en helligdag, forlænges  

 fristen til den følgende hverdag.
 § 19. Skov- og Naturstyrelsens  

 afgørelser efter § 17 og § 18, stk. 1, kan ikke påklages til  

 anden administrativ myndighed.
Kapitel 5 Straf og ikrafttræden § 20. Med mindre højere straf er  

 forskyldt efter anden lovgivning, straffes med bøde den, der 1) overtræder § 1, 2) til buejagt anvender anden type bue eller pil end tilladt efter § 13,  

 stk. 2, 3) udøver buejagt på andre vildtarter end tilladt efter § 14,  

 stk. 1, 4) i strid med § 14, stk. 2, undlader at medbringe buejagtbeviset under  

 buejagt, 5) i strid med § 15 undlader at tilkalde legitimeret hundefører,  

 eller 6) i strid med § 16, stk. 1, undlader at indberette  

 vildtudbytte.
Stk. 2. Straffen kan stige til hæfte eller  

 fængsel i indtil 2 år, hvis overtrædelsen er begået  

 forsætligt eller ved grov uagtsomhed, og hvis der ved  

 overtrædelsen er 1) voldt betydelig skade på de interesser, som loven tilsigter at  

 beskytte, jf. lovens § 1, stk. 1, eller fremkaldt fare derfor, eller 2) opnået eller tilsigtet en økonomisk fordel for den  

 pågældende selv eller andre.
 § 21. Bekendtgørelsen træder i kraft  

 den xxxx.
 Stk. 2. Tilladelser til buejagt, som er meddelt inden  

 bekendtgørelsens ikrafttræden, bevarer deres gyldighed, indtil  

 de udløber.
Miljø- og Energiministeriet, den Bilag 1 Krav til bue og pil, som må anvendes til  

 buejagt 1. Krav til buen og pilen a)	ved jagt på råvildt, ræv, hare og gås skal  

 anslagsenergien (E0) være mindst 40 joule og  

 pilevægten mindst 25 g, b)	ved jagt på andre vildtarter skal anslagsenergien  

 (E0) være mindst 40 joule og pilevægten mindst 20  

 g, c)	sigtemidler skal være fast indstillede, 2. Krav til jagtodden (pilespidsen) a)	ved jagt på råvildt, ræv, hare og gås skal  

 jagtodden mindst være 3-bladet og have en skærende diameter  

 på mindst 25 mm, b)	ved jagt på råvildt, ræv, hare og gås  

 må der ikke anvendes blunt, c)	ved jagt på andre vildtarter end råvildt, ræv,  

 hare og gås skal jagtodden mindst være 2-bladet og have en  

 skærende diameter på mindst 20 mm eller en blunt med mindst 16 mm  

 på anslagsfladen, d)	jagtodden skal være fremstillet af stål og må ikke  

 være forsynet med modhager, e)	jagtodden må ikke være forsynet med eksplosiver eller  

 gift.
