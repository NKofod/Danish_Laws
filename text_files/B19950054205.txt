I medfør af lov nr. 148 af 24. april 1975 om bekæmpelse af flyvehavre og efter bemyndigelse fastsættes:
 § 1.  Alle dyrkede og udyrkede arealer skal ved  

 ejerens eller brugerens foranstaltning holdes fri for flyvehavre, hvorved  

 forstås planter af Avena fatua L., A. sterilis L., A.  

 ludoviciana Dur. og andre vildtvoksende etårige havrearter, der har  

 løsningslag ved grunden af en eller flere kerner i småakset.
 § 2.  Plantedirektoratet kan påbyde bortlugning,  

 afhugning og kemisk bekæmpelse af flyvehavreplanter samt jordbehandling inden  

 udløbet af en fastsat frist.
Stk. 2.  Efterkommer en ejer eller bruger ikke et påbud,  

 der er meddelt efter stk. 1, inden udløbet af en fastsat frist, kan  

 direktoratet lade de påbudte foranstaltninger udføre på ejerens eller  

 brugerens bekostning.
Det skyldige beløb er tillagt udpantningsret.
 § 3.  Ved salg, bortforpagtning, udlejning eller anden  

 form for overdragelse af jordbrugsarealer skal overdrageren skriftligt  

 meddele erhververen sit kendskab til, om der forekommer flyvehavre på  

 arealet.
 § 4.  Ejeren eller brugeren af en ejendom med  

 forekomst af flyvehavre skal ved udlevering af afgrøder fra ejendommen give  

 modtageren meddelelse herom, og på anmodning skal meddelelsen gives  

 skriftligt.
 Stk. 2.  Foretages høstning, tærskning m.v. med  

 maskiner, der tilhører en anden, skal ejeren eller brugeren underrette ejeren  

 af maskinerne om forekomsten af flyvehavre.
 § 5.  Markredskaber, høstmaskiner samt rense-, tørre-  

 og bejdsemaskiner, der har været anvendt på en ejendom med forekomst af  

 flyvehavre, skal renses, så de er fri for flyvehavre, før de fjernes fra  

 ejendommen.
 Stk. 2.  Rense-, tørre- og bejdsemaskiner, der har været  

 anvendt til behandling af afgrøder fra en ejendom med forekomst af flyvehavre  

 skal renses, før de anvendes igen, så de er fri for flyvehavre.
 Stk. 3.  Vogne, transportredskaber, containere og sække  

 samt lokaler, der har været anvendt til afgrøder med indhold af flyvehavre,  

 skal renses, så de er fri for flyvehavre, før de igen anvendes.
 Stk. 4.  Afrensningen fra redskaber, maskiner m.m. nævnt  

 i stk. 1-3 skal håndteres og behandles således, at spredning af flyvehavre  

 undgås.
 § 6.  Transport af varer med indhold af flyvehavre  

 skal ske således, at spredning af flyvehavre i forbindelse med transporten  

 undgås.
 Stk. 2.  Det er ikke tilladt at udlægge fugle- og  

 vildtfoder med indhold af flyvehavre eller på anden måde at sprede  

 flyvehavre.
 § 7.  Det er ikke tilladt at sælge eller overdrage  

 planter og plantedele af flyvehavre, herunder friske eller tørrede buketter  

 med indhold af flyvehavreplanter.
 Stk. 2.  Organisk materiale, herunder husdyrgødning, der  

 må formodes, eller som vides at indeholde flyvehavre, må ikke anvendes til  

 gødskning og må ikke sælges eller overdrages, med mindre det er behandlet  

 således, at det ikke indeholder spiredygtige flyvehavrekerner.
 § 8.  Efter lovens § 1, stk. 2, kan den, der har  

 erhvervet sædekorn eller markfrø, der er certificeret i medfør af  

 bekendtgørelse om sædekorn eller om markfrø, ikke kræve erstatning hos  

 leverandøren for forekommende flyvehavre, med mindre leverandøren har gjort  

 sig skyldig i forsømmelighed.
 § 9.  Frø til såning af arter, der ikke er omfattet af  

 bekendtgørelserne om sædekorn og markfrø, og som kan indeholde flyvehavre, må  

 ikke udleveres til den endelige forbruger, før en repræsentativ prøve af  

 partiet er undersøgt og fundet fri for flyvehavrekerner.
 § 10.  Varer bestemt til konsum eller foderbrug, der  

 må formodes, eller som vides at indeholde flyvehavrekerner, må ikke udleveres  

 til den endelige forbruger, før det ved undersøgelse af en repræsentativ  

 prøve er godtgjort, at partiet er fri for flyvehavre eller, at partiet er  

 behandlet således, at der ikke forekommer spiredygtige flyvehavrekerner.
 Stk. 2.  Stk. 1 gælder ikke for korn, der sælges fra  

 interventionslager i henhold til Det Europæiske Fællesskabs forordninger om  

 den fælles markedsordning for korn.
 § 11.  Til brug ved behandlingen af tvister om  

 erstatning for tab som følge af spredning af flyvehavre kan der foretages syn  

 og skøn efter reglerne i lov om rettens pleje, kap. 19.
 § 12.  Overtrædelse af §§ 1-7, § 9 og § 10, stk. 1,  

 straffes med bøde.
 § 13.  Bekendtgørelsen træder i kraft den 10. juli  

 1995.
 Stk. 2.  Bekendtgørelse nr. 805 af 11. december 1987 om  

 bekæmpelse af flyvehavre ophæves samtidig.
