Skriftlig fremsættelse (21. november 2011) Skatteministeren (Thor Möger Pedersen) Herved tillader jeg mig for Folketinget at fremsætte:
Forslag til lov om ændring af ligningsloven og forskellige andre love (Afskaffelse af multimediebeskatningen, ophævelse af skattebegunstigelsen for medarbejderaktieordninger, ophævelse af skattefritagelse for arbejdsgiverbetalte sundhedsforsikringer m.v., lønsumsafgiftspligt for aflønning i aktier og købe- og tegningsretter til aktier m.v., justering af BoligJobordningen, ophævelse af loftet over børne- og ungeydelsen og tillæg til grøn check m.v.) (Lovforslag nr.
L 31) Lovforslaget er en del af aftalen om finansloven for 2012, der er indgået mellem Regeringen (Socialdemokraterne, Radikale Venstre og Socialistisk Folkeparti) og Enhedslisten.
 Lovforslaget indeholder syv elementer fra finanslovsaftalen.
For det første foreslås det at afskaffe multimediebeskatningen, da multimediebeskatningen kan ses som en skat på arbejdsredskaber, som for de fleste er helt nødvendige for f.eks. at arbejde hjemmefra.
I stedet genindføres beskatningen af fri telefon, computer og internetadgang med udgangspunkt i de regler, der gjaldt før Forårspakke 2.0 med de tilpasninger, der er nødvendige for at sikre en rimelig beskatning af multimedierne.
En computer, som anvendes arbejdsmæssigt og internet med adgang til arbejdsgiverens netværk, er fremover skattefri.
Fri telefon beskattes med 2.500 kr. årligt pr. person, dog nedsat med 25 % til 1.875 kr. for ægtefæller, hvor begge har fri telefon.
For det andet foreslås det at ophæve skattebegunstigelsen af medarbejderaktieordninger.
Al løn bør i princippet beskattes ens.
Den nuværende mulighed for at udskyde lønbeskatningen af købe- og tegningsretter til det tidspunkt, hvor retten udnyttes eller afstås - ud fra værdien på dette tidspunkt - opretholdes.
For det tredje foreslås skattefritagelsen for arbejdsgiverbetalte sundhedsforsikringer og sundhedsbehandlinger m.v. ophævet.
Det sker for at sikre en fri og lige adgang til sundhedsvæsenet.
Ophævelsen omfatter også de selvstændige erhvervsdrivendes fradrag for udgifter til egne og ægtefællers sundhedsforsikringer og sundhedsbehandlinger m.v.
 Skattefriheden for arbejdsgiverbetalt behandling  og fradragsretten for de selvstændige erhvervsdrivendes udgifter til egne og ægtefællers behandling - af misbrug af medicin, alkohol eller andre rusmidler eller rygeafvænning fastholdes.
 For det fjerde foreslås det at indføre lønsumsafgift for aflønning i aktier og købe- og tegningsretter til aktier m.v., så aflønning i aktier og købe- og tegningsretter til aktier m.v. bliver lønsumsafgiftspligtig.
For det femte indeholder forslaget en justering af BoligJobordningen.
Justeringen sker for at sikre en mere glidende overgang til en ny, grøn energirenoveringspulje for boliger.
BoligJobordningen, som blev indført af den tidligere regering, opretholdes i 2012. BoligJobordningen justeres på enkelte punkter, så den bliver mere målrettet og får en mere grøn profil.
Arbejdsløn vedrørende husstandsvindmøller omfattes af ordningen, mens arbejdsløn vedrørende oliefyr undtages.
Udgifter til au pair-ansatte m.v. undtages ligeledes fra ordningen.
For det sjette foreslås det at afskaffe loftet på 35.136 kr. (2012) over den maksimale børne- og ungeydelse, der kan udbetales til en familie om året.
Loftet over børne- og ungeydelsen påvirker især rådighedsbeløbet for familier med de laveste indkomster.
En afskaffelse af loftet vil derfor bidrage til at skabe større lighed. Ændringen betyder, at der, ligesom inden indførelsen af loftet i 2010, igen udbetales fuld børne- og ungeydelse for alle børn uanset, hvor mange der er i en familie.
For det syvende foreslås det at indføre et tillæg til den grønne check.
Den supplerende grønne check indføres i 2013. Den udgør 280 kr. årligt og tildeles voksne personer med indkomst på indtil 212.000 kr.
Tillægget til den grønne check vil øge rådighedsbeløbet for f.eks. dagpengemodtagere og førtids- og folkepensionister.
 Samlet set skønnes lovforslaget at medføre et merprovenu på ca. 20 mio. kr. i 2012 og ca. 1.330 mio. kr. i 2013 efter tilbageløb og adfærd.
Lovforslaget sendes i høring samtidig med fremsættelsen.
Det har af tidsmæssige årsager grundet lovforslagets tilknytning til finanslovsaftalen for 2012 ikke været muligt at sende lovforslaget i høring forud for fremsættelsen.
 Som følge af at lovforslaget skal have virkning fra 2012, ønskes lovforslaget vedtaget inden jul med henblik på ikrafttræden ved årsskiftet.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
