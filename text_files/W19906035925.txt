 Patentdirektoratets afslag af en varemærkeansøgning indeholdende det  

 danske flag stadfæstet af Patentankenævnet, idet mærket ville være  

 vildledende for andre varer end af dansk oprindelse.
År 1990, den 21. marts afsagde Patentankenævnet (Grønning-Nielsen, Hans  

 Chr.
Thomsen, Finn Mikkelsen) følgende K E N D E L S E i sagen j.nr.
V 12/88: Klage fra Dansk Vareregister A/S, København, v/Patentbureau Hofman-Bang & Boutard A/S over Patentdirektoratets afgørelse af 23. juni 1988 af varemærkeansøgning nr.  

 6402/85.
 Den 13. november 1985 indgav klageren ansøgning om registrering af  

 varemærket Tradefile med en figur i form af et stutflag i sort og hvidt for  

 alle varer og tjenesteydelser i klasserne 16, 35 og 42.
 I skrivelse af 20.august 1986 udtalte Patentdirektoratet bl.a., at  

 ansøgningen måtte begrænses til at angå varer af dansk oprindelse på grund af  

 det i mærket indeholdte flag, jf. § 14, nr. 2 i varemærkelov nr. 211 af 11.  

 juni 1959.
 Klageren anførte i skrivelse fa 29. april 1987:
 »Ifølge vedtægterne for anmeldernes virksomhed driver selskabet  

 informationsformidlingsvirksomhed med det formål at virke til fremme af  

 afsætningen af danske produkter og tjenesteydelser ved formidling af kontakt  

 mellem potentielle købere og danske leverandører, samt efter bestyrelsens  

 nærmere bestemmelse anden hermed beslægtet virksomhed.
 I anmelderfirmaets rådgivende komite sidder der repræsentanter for Det  

 danske Handelskammer, Håndværksrådet, Industrirådet, Landbrugsrådet,  

 Landsforeningen Dansk Arbejde og KRAK's Legat, ligesom Udenrigsministeriet er  

 berettiget til at udpege et medlem med observatørstatus.
Det forekommer os, at det på dette grundlag skulle være ufornødent at  

 afgive nogen erklæring om, at de varer og tjenesteydelser - i klasserne 16,  

 35 og 42 - der tilbydes under mærket, er af dansk oprindelse.
Det er vort  

 indtryk, at selve begrebet »oprindelse« i denne forbindelse ikke  

 rigtig har nogen mening- men anmelderne vil jo sagtens kunne erklære, at  

 brugen af mærket kun tjener tilfremme af danske interesser.' Hertil udtalte direktoratet ved skrivelse af 22. september 1987:
»... det må fastholdes, at anmeldelsen for så vidt angår varer i  

 klasse 16, må begrænses til at angå varer af dansk oprindelse under hensyn  

 til det i mærket indeholdte danske flag i medfør af varemærkelovens § 14,  

 stk. 1, nr. 2, da mærket for andre varer vil være vildledende....« Ved skrivelse af 10. december 1987 anmodede klageren direktoratet om at  

 afslå ansøgningen, da sagen ønskedes forelagt Industriministeriet.
 Herefter afslog direktoratet ved skrivelse af 23. juni 1988 ansøgningen  

 med følgende begrundelse:
»Under henvisning til skrivelse herfra af 22. september 1987 afslås  

 herved i medfør af bestemmelsen i varemærkelov nr. 211 af 11. juni 1959, §  

 14, stk. 1, nr. 2 den ovennævnte ansøgning, idet mærket indeholder det danske  

 flag og således vil være vildledende for andre varer end af dansk  

 oprindelse.« Denne afgørelse har klageren ved skrivelse af 12. juli 1988 indbragt for  

 Patentankenævnet principalt med påstand om, at afgørelsen omstødes, og at mærket  

 registreres uden begrænsning, subsidiært at mærket registreres med følgende ændrede formulering af  

 varefortegnelsen: klasse 16, herunder tryksager og bøger indeholdende  

 registre over danske firmaer og varer.
 Klageren har bl.a. anført:
»Anmeldelsen angår et varemærke indeholdende ordet Tradefile og  

 afbildningen af en figur i form af et flag.
Mærket er ikke udført i farver,  

 men i sort/hvidt tryk, jfr. anmeldelsesblanketten.
Ansøgeren er et dansk  

 firma, hvis selskabsnavn er optaget i Aktieselskabsregisteret, og i henhold  

 til selskabets formålsparagraf driver selskabet  

 informationsformidlingsvirksomhed for at fremme afsætningen af danske  

 produkter og tjenesteydelser.
Anmeldelsen har ved indleveringen omfattet alle  

 varer i klasse 16 og alle tjenesteydelser i klasserne 35 og 42.
 Det er for os vanskeligt at få øje på begrundelsen for, at en dansk  

 anmelder, som søger registrering af sit varemærke i Danmark, og som ydermere  

 ifølge sin formålsparagraf kun driver virksomhed af den ovenfor anførte  

 karakter, skal være nødsaget til at indsætte en begrænsning i forbindelse med  

 registreringen, om at denne kun angår varer af dansk oprindelse, specielt når  

 henses til, at der i dette tilfælde er tale om et mærke anmeldt i sort/hvidt  

 tryk.
En registrering af det omhandlede varemærke, som det foreligger anmeldt,  

 ses ikke at indebære nogen risiko for, at forbrugerne vildledes til at tro,  

 at de omhandlede varer stammer fra andre lande end Danmark.
Begrundelsen for  

 at indsætte den pågældende begrænsning for så vidt angår varer i klasse 16  

 ses således ikke at være holdbar, når intentionerne bag § 14, stk. 1, nr. 2 i  

 varemærkeloven holdes for øje, idet en vildledning af forbrugerne i  

 nærværende tilfælde ikke ses at kunne komme på tale.
Skulle Patentankenævnet mod vor forventning ikke give os medhold i de  

 anførte påstande, kan vi som en subsidiær påstand anføre, at vor klient vil  

 være villig til i klasse 16 at indsætte en ændret formulering af  

 varefortegnelsen til: klasse 16, herunder tryksager og bøger indeholdende  

 registre over danske firmaer og varer.
En sådan ændret formulering af  

 varefortegnelsen burde efter vor opfattelse være tilstrækkelig til, at mærket  

 kunne registreres.« Patentdirektoratet har på Ankenævnets anmodning afgivet følgende udtalelse  

 af 28. september 1988:
»Klageren oplyser i sin skrivelse, at ansøgningen angår et varemærke,  

 indeholdende ordet »Tradefile« og afbildningen af et flag.
Mærket  

 er ikke udført i farver, men i sort/hvidt, jfr. ansøgningsblanketten.  

 Ansøgeren er et dansk firma, hvis selskabsnavn er optaget i  

 aktieselskabsregisteret og i henhold til selskabets formålsparagraf driver  

 selskabet informationsformidlingsvirksomhed for at fremme afsætningen af  

 danske produkter og tjenesteydelser.
Det påpeges, at det er vanskeligt at få  

 øje på begrundelsen for, at en dansk ansøger, der søger registrering af sit  

 varemærke i Danmark, og som ydermere ifølge sin formålsparagraf kun driver  

 virksomhed af den ovenfor anførte karakter, skal være nødsaget til at  

 indsætte en begrænsning i forbindelse med registreringen, om at denne kun  

 angår varer af dansk oprindelse, specielt når henses til, at der i dette  

 tilfælde er tale om et mærke anvendt i sort/hvidt tryk.
En eventuel  

 registrering af nævnte varemærke ses ikke at indebære nogen risiko for, at  

 forbrugerne vildledes til at tro, at varerne stammer fra andre lande end  

 Danmark, og begrundelsen for at indsætte den pågældende begrænsning for så  

 vidt angår varer i klasse 16 ses således ikke at være holdbar.
I medfør af bestemmelsen i § 14, stk. 1, nr. 1 i varemærkeloven må et  

 varemærke ikke registreres, når det uhjemlet bl.a. indeholder et  

 statskendetegn.
Statsflaget er et statskendetegn og bestemmelsen må gælde  

 såvel splitflaget som stutflaget.
Grunden til at man har tilladt registrering  

 af mærker indeholdende det danske stutflag er, at sådanne registreringer er  

 begrænset til alene at angå varer af dansk oprindelse.
Det må antages, at det  

 danske flag må benyttes på varer af dansk oprindelse, og at der således  

 foreligger fornøden hjemmel, når registreringen er begrænset til sådanne  

 varer.
Derimod nægtes registrering af mærker, der indeholder det danske  

 splitflag, idet dette er forbeholdt statsmyndigheder.
Allerede bestemmelsen i  

 § 4, nr. 5 i varemærkeloven af 1936 der udtalte, at et varemærke ikke må  

 registreres, når det uden hjemmel består af eller indeholder statsvåben,  

 -flag eller andre statskendetegn blev anset for at omfatte både splitflaget  

 og stutflaget.
Der kan i denne forbindelse henvises til kommentaren til loven  

 af 1936 Håndbog i Varemærkeret af Olsen og Hude pagina 150 og  

 »Registreringspraksis« af 1980 af Rigmor Carlsen pagina 154.
Det flag, der findes i det ansøgte mærke, er ikke i farver, men må  

 naturligt opfattes som værende det danske flag, da indehaveren er dansk.
Det  

 skal tilføjes, at et mærke kan registreres i farver, men en registrering i  

 sort og hvidt anses for at dække alle farver og farvesammensætninger.  

 Direktoratet har da også nægtet registrering af varemærker, hvis de indeholdt  

 et flag i sort og hvidt, der kunne opfattes som det danske flag, medmindre  

 registreringen blev begrænset til varer af dansk oprindelse, I medfør af bestemmelsen i § 14,stk. 1, nr. 2 må et varemærke ikke  

 registreres, når det er egnet til at vildlede.
Det er direktoratets  

 opfattelse, at et mærke, der indeholder gengivelsen af det danske flag, må  

 anses for vildledende, hvis det registreres for andre varer end sådanne af  

 dansk oprindelse.
For såvidt angår tjenesteydelser har det derimod stedse  

 været direkoratets praksis i tilfælde som det ovennævnte ikke at kræve  

 ansøgningen begrænset til tjenesteydelser, der tilbydes i Danmark, idet en  

 sådan begrænsning må anses for unødvendig.
 Klageren har i sin skrivelse anført, at en dansk ansøger som søger  

 registrering af sit varemærke i Danmark og som ifølge sin formålsparagraf  

 driver informationsformidlingsvirksomhed med det formål at virke til fremme  

 af afsætningen af danske produkter og tjenesteydelser ved formidling af  

 kontakt mellem potentielle købere og danske leverandører ikke skulle være  

 nødsaget til at indsætte en begrænsning i forbindelse med registreringen om,  

 at denne kun angår varer af dansk oprindelse.
Det forhold, at selskabets vedtægter indeholder oplysninger som de ovenfor  

 nævnte, er imidlertid efter direktoratets opfattelse ikke tilstrækkeligt som  

 hjemmel til at bortse fra forbudet i § 14, stk. 1, nr. 1 mod at registrere  

 varemærker indeholdende et statskendetegn og kan heller ikke hindre, at  

 mærket undgår at blive vildledende, § 14, stk. 1, nr. 2, hvis det benyttes  

 for varer, der ikke hidrører fra Danmark.
Opmærksomheden skal i denne  

 forbindelse henledes på, at en varemærkeregistrering til enhver tid kan  

 overdrages f.eks. til en udenlandsk virksomhed, og dette gør det vigtigt at  

 få præciseret varens tilhørsforhold.
 Klageren har til sidst i sin skrivelse oplyst, at såfremt ankenævnet ikke  

 giver ham medhold kan det som subsidiær påstand anføres, at man vil være  

 villig til i klasse 16 at indsætte en ændret formulering af varefortegnelsen  

 til: klasse 16, herunder tryksager, bøger indeholdende registre over danske  

 firmaer og varer.
 En sådan ændring af varefortegnelsen vil efter direktoratets mening ikke  

 være tilstrækkelig allerede fordi varefortegnelsen uanset denne formulering  

 fortsat vil omfatte alle varer i klasse 16 uden nogen begrænsning.
Direktoratet anmoder herefter patentankenævnet om at stadfæste  

 direktoratets afgørelse.' Klageren imødegik ved skrivelse af 7. november 1988 direktoratets indlæg  

 således:
»Vi har med interesse studeret den ovennævnte udtalelse, herunder  

 bemærkningerne om, at de flag, som findes i det anmeldte mærke og som ikke er  

 udført i farver, naturligt må opfattes som værende det danske flag, da  

 indehaveren er dansk.
Dette forhold er af Direktoratet anført som begrundelse  

 for at kræve indsat en begrænsning om, at registreringen kun omfatter varer  

 af dansk oprindelse, da mærket for andre varer vil være egnet til at  

 vildlede, jf. bestemmelsen i § 14, stk. 1, nr. 2 i Varemærkeloven.  

 Direktoratet henviser implicit til, at dette stedse har været Direktoratets  

 praksis for så vidt angår mærker, der opfattes som indeholdende det danske  

 flag, at forlange registreringen begrænset til kun at angå varer af dansk  

 oprindelse, hvorimod dette ikke har være tilfældet, når og i det omfang en  

 tilsvarende anmeldelse vedrørte tjenesteydelser.
 Begrundelsen herfor er, at man i disse tilfælde anså en begrænsning for  

 unødvendig, idet tjenesteydelser fra en dansk virksomhed tilbydes i Danmark,  

 og der derfor ikke kan være risiko for vildledelse.
Derimod kommer Direktoratet i udtalelsen ikke ind på praksis omkring  

 registrering af varemærker udført i farver og indeholdende gengivelsen af det  

 danske flag.
Direktoratet har tidligere normalt ikke forlangt indsat  

 begrænsning i disse tilfælde, idet man formentlig som en selvfølge er gået ud  

 fra, at danske anmeldere som i deres varemærker anvender en gengivelse af det  

 danske flag, kun anvender mærket på varer af dansk oprindelse.
Denne praksis må imidlertid fra vores side anses for at stå i et  

 modsætningsforhold til praksis omkring registrering af mærker indeholdende et  

 stutflag i sort/hvidt.
En registrering af et mærke i farver indeholdende det  

 danske flag i rødt/hvidt behøverjo ikke nødvendigvis at blive brugt for varer  

 af dansk oprindelse.
Man kan meget vel tænke sig, at et firma importerer  

 varer, som bliver solgt under et varemærke eller firmalogo indeholdende det  

 danske flag i farver, og hvis man ikke i disse tilfælde fra Direktoratets  

 side forlanger indsat en begrænsning om, at registreringen kun vedrører varer  

 af dansk oprindelse, løber man fra Direktoratets side en langt større risiko.  

 I disse tilfælde bliver hverken anmelder eller trediemand opmærksom på, at  

 der må være knyttet visse begrænsninger til brugen af det danske flag, idet  

 sådanne begrænsninger jo ikke kan forudsættes bekendt af anmelderen og slet  

 ikke af trediemand, som i høj grad er i fare for at blive vildledt.
I disse  

 tilfælde finder vi, at der derfor er langt større grund til indsættelse af en  

 begrænsning i forbindelse med varefortegnelsen, end i de tilfælde hvor mærket  

 er udført i sort/hvidt.
 Vi har foretaget en gennemgang af Direktoratets praksis i de senere år, og  

 henleder som et resultat heraf opærksomheden på en række registreringer eller  

 anmeldelser, som ikke er i overensstemmelse med den af Direkoratet skitserede  

 praksis omkring registrering af mærker i sort/hvidt indeholdende et stutflag  

 og den af os anførte praksis omkring registrering i farver af mærker  

 indeholdende et stutflag i rødt/hvidt.
 Det drejer sig om følgende mærker udført i sort/hvidt, som alle er vedlagt  

 i kopi:
 Samtlige de nævnte registreringer eller anmeldelse er behandlet i direkte  

 modstrid med Direktoratets praksis, idet alle mærkerne er registreret eller  

 bekendtgjort i sort/hvidt, men uden bemærkning om, at registreringen kun  

 omfatter varer af dansk oprindelse.
 Hertil kommer en række registreringer, som er udført i farver.
 Disse er ligeledes vedlagt i kopi.
 Samtlige de nævnte registreringer er udført i farver og ydermere forsynet  

 med bemærkning om, at registreringen kun angår varer af dansk oprindelse.
Direktoratets praksis ses efter det oven anførte at være yderst  

 selvmodsigende, måske fordi begrundelsen for denne praksis ikke forekommer  

 helt logisk.
Det kan være vanskeligt at se en rimelig begrundelse for at  

 behandle anmeldere af mærker indeholdende et stutflag eller noget der ligner  

 et flag forskelligt, afhængigt af om registreringen af mærket ønskes i  

 sort/hvidt eller i farver.
Vi anmoder derfor Patentankenævnet om at omgøre Direktoratets afgørelse af  

 23. juni 1988 og tilbagesende anmeldelsen til fornyet behandling i  

 Patentdirektoratet, idet vi finder, at Direktoratets praksis i nærværende  

 anliggende bør ændres, jf. vor ankeskrivelse af 12. juli 1988.« Ankenævnet har behandlet sagen i sit møde den 31. oktober 1989.
For klageren mødte advokat Chr.
Levin Nielsen.
Direktoratet var repræsenteret af konsulenterne Inge Sander og J.
Carstad.
Inge Sander genemgik direktoratets praksis på baggrund af direktoratets  

 udtalelse af 28.september 1988 og klagerens kommentar af 7. november 1988.  

 Man krævede altid forbehold for danske varer, når stutflaget anvendes, hvad  

 enten det var i rødt/hvidt eller sort/hvidt, idet registreringen ellers kunne  

 være vildledende.
Den foreliggende afgørelse burde for så vidt have henvist  

 til såvel § 14, stk. 1, nr. 1, som nr. 2. De eksempler på registrering uden  

 forbehold, som klageren har henvist til, er dels tilfælde, hvor ordet dansk  

 eller Danmark forekommer i teksten, dels hvor mærket kan opfattes som en  

 figur af noget andet end et flag.
Hun ville ikke afvise, at der i visse  

 tilfælde kunne forekomme fejlskøn, også fordi man kunne have overset  

 flagmærket.
Klageren har anført, at direktoratets praksis medfører ulighed for  

 ansøgeren.
Der forekommer tilsyneladende en række fejl og misforståelser,  

 hvortil kommer, at det synes at være for hårfint at sondre mellem tilfælde,  

 hvor ordet »dansk« eller »Danmark« forekommer, og andre.  

 Om et varemærke er vildledende, bør reguleres gennem  

 markedsføringslovgivningen, og i øvrigt er mærket i den foreliggende sag ikke  

 vildledende.
 To medlemmer af ankenævnet udtaler:
At der eventuelt foreligger fejlagtige afgørelser i direktoratets praksis,  

 findes ikke at kunne føre til en godkendelse af det ansøgte, hvis dette må  

 anses at være i strid med den rette fortolkning af varemærkelovens § 14,stk.  

 1. Med anvendelsen af det ansøgte varemærke finder man, henset til formålet  

 med ansøgerens nuværende virksomhed, klart at henvise til det danske stutflag  

 i sort/hvidt.
Med en ændring i sammensætningen af klagerens ejerkreds eller  

 formålsbestemmelse vil der herefter være mulighed for vildledende anvendelse  

 af varemærket.
 Et medlem at ankenævnet udtaler:
 Henset til, at farverne er væsentlige kendtegn for mange flag, kan  

 direkoratets praksis om, at sort/hvid registrering automatisk dækker alle  

 farver, ikke tiltrædes.
Det sort/hvide figurmærke ligner ikke det rød/hvide Dannebrog mere end det  

 svenske, finske, skånske og andre korsflag med samme dimensioner.
Heller ikke  

 sammensætningen med det engelske ord »TRADEFILE« peger i retning af  

 netop Dannebrog.
Ansøgers formål, virksomhed og ejerforhold tilsiger imidlertid, at mærket  

 vil blive anvendt til markedsføring af danske virksomheders formentlig mest  

 danske varer.
Så længe dette er tilfældet, kan varemærkelovens § 14, stk. 1,  

 nr.1 og 2 ikke anses for overtrådt.
Hvis virksomheden skulle overgå til at  

 varetage ikke-danske interesser, må det antages, at kommercielle hensyn og  

 bestemmelserne i markedsførigsloven og varemærkelovens § 36 vil afholde  

 mærkeindehaveren fra at gengive varemærket i rødt/hvidt.
Risikoen for  

 vildledning ved gengivelse i sort/hvidt er efter det ovenfor anførte meget  

 lille og langt fra så utvivlsom, at varemærkelovens § 14, stk. 1,nr. 2 kan  

 finde anvendelse.
 Dette medlem stemmer derfor for at tillade registrering som principalt  

 ansøgt, men med forbehold om, at registreringen kun dækker sort/hvid  

 gengivelse.
 Der træffes afgørelse efter stemmeflertallet.
Herefter bestemmes:
 Den påklagede afgørelse stadfæstes.
 Dissens.
