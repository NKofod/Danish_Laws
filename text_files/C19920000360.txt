 Denne vejledning er blevet til i et samarbejde mellem søfartens  

 organisationer og Søfartsstyrelsen.
 I vejledningen betyder:
broorganisation, de rammer og instruktioner, som fastlægges for at  

 opretholde en sikker vagt på broen, og brodisciplin, måden hvorpå vagtholdet efterlever  

 broorganisationen.
Søfartsstyrelsen skal henstille til færgerederier, at de for deres skibe  

 udarbejder en "Rederiinstruks for Broorganisation og Brodisciplin".  

 Som bilag vedlægges et eksempel på en sådan rederiinstruks.
Det enkelte  

 rederi bør tilpasse og udbygge eksemplet, så det bliver relevant for  

 rederiets skibe, deres særlige fart og besætning.
Søfartsstyrelsen skal endvidere henstille, at rederier følger rederiinstruksen op med blandt andet følgende:
 1. Ved tjenestefordelingen skal skibsførerne gives  

 mulighed for at sammensætte homogene vagthold, d.v.s. vagthold med fast  

 besætningssammensætning.
 2. Ved tjenestefordelingen skal det sikres, at  

 sømandslovens hviletidsbestemmelser overholdes.
 3. Der skal udarbejdes en klar alkoholpolitik for  

 skibenes besætninger.
 4. Ved skift af besætning skal afsættes tid til  

 forsvarlig overlevering.
 5. I samarbejde med skibsførerne skal udfærdiges  

 ensartede lokale sejlanvisninger.
 6. Der skal tilstræbes ensartet instrumentering i det  

 enkelte rederis færger.
 7. Vagtholdet skal alene koncentrere sig om færgens  

 sikre sejlads, hvorfor aktiviteter, der kan bortlede vagtholdets opmærksomhed  

 fra vagttjenesten, skal henlægges til andre lokaliteter end styrehuset.
 8. I samarbejde med skibsførerne skal fastsættes  

 kommunikations- og samarbejdsprocedurer mellem færger og landorganisation og  

 mellem færgerne indbyrdes.
 9. Landpersonel med relation til færgedriften skal  

 gøres bekendt med de instruktioner og procedurer, der gælder for færgernes  

 sikre sejlads, samt bibringes forståelse for de særlige forhold, som gælder  

 for navigatørernes tjeneste.
Søfartsstyrelsen, den 2. juni 1992 Peter Lauridsen Bilag til Søfartsstyrelsens vejledning om broorganisation og brodisciplin  

 i færger REDERIINSTRUKS for BROORGANISATION og BROPROCEDURER.
 Instruks til føreren.
 1. Brovagten skal tilrettelægges og udføres i  

 overensstemmelse med gældende bekendtgørelse om vagthold i skibe.
 2. Den sejladsmæssige sikkerhed skal prioriteres  

 højest og må ikke kompromitteres af administrative rutiner.
 3. Føreren skal sammensætte vagtholdet under  

 hensyntagen til vejr- og trafikforhold, samt erfaring hos de enkelte  

 medlemmer af vagtholdet.
 4. Homogene vagthold skal tilstræbes.
 5. Vagtholdets sammensætning må ikke ændres uden  

 førerens tilladelse.
 6. Vagtholdet skal være udhvilet og må ikke være  

 påvirket af spiritus eller andre rusmidler.
 7. Føreren er ansvarlig for vagtens tilrettelæggelse.
 8. Føreren skal sikre sig, at de tjenestegørende  

 navigatører er fuldt fortrolige med deres ansvars- og arbejdsfordeling, med  

 sejlads på ruten, samt med betjening af broudstyret.
 9. Føreren skal gribe ind og skriftligt meddele  

 rederiet, såfremt han skønner, at en tjenestegørende navigatør ikke evner at  

 udføre sin tjeneste på fuldt betryggende måde, samt årsagen hertil.
 10. Der må ikke uden førerens tilladelse opholde sig  

 uvedkommende personer i styrehuset.
 11. Vagtholdets medlemmer, og især den vagthavende  

 navigatør, skal undgå, at sejladsens rutinemæssige karakter medfører egne,  

 underforståede procedurer og sløver agtpågivenheden og dermed evnen til at  

 handle i kritiske situationer.
 12. Navigations-, kommunikations- og andet broudstyr  

 skal med jævne mellemrum, og mindst en gang i døgnet, kontrolleres efter  

 "Broudstyrs Check Liste".
 13. Inden afgang fra havn skal der foretages kontrol  

 efter "Afgangs Check Liste".
 14. Vagtafløsning under sejlads skal altid foregå i  

 styrehuset.
 15. Føreren skal udstede lokalt tilpassede,  

 skriftlige, stående ordrer.
 16. Føreren skal endvidere, når påkrævet, udstede  

 skriftlige, løbende ordrer, som dækker de særlige omstændigheder, der måtte  

 forekomme på en vagt.
 17. Førerens stående og løbende ordrer skal have fast  

 plads i styrehuset.
