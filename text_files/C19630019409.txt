(Til overpræsidenten i København,  

 samtlige amtmænd og rigsombudsmanden på Færøerne) I § 1, stk. 3, i bekendtgørelse nr. 7 af 14. januar 1961 om behandling af  

 faderskabssager m.v. er det foreskrevet, at ansøgninger om fritagelse for at  

 opgive, hvem der er eller kan være fader til et barn uden for ægteskab indtil  

 videre forelægges justitsministeriet til afgørelse.
Sådanne sager afgøres  

 fremtidig af overøvrigheden uden forelæggelse for ministeriet.
I medfør af § 10, stk. 2, i lov nr. 200 af 18. maj 1960 om børns  

 retsstilling kan fritagelse meddeles, medmindre det må anses for stridende  

 mod barnets tarv, at faderskabet ikke oplyses.
Ved sagernes afgørelse må der  

 foretages en bedømmelse af, om der skal tillægges barnets økonomiske og  

 ideelle interesse i, at det fastslås, hvem dets fader er, større vægt end de  

 hensyn, der i særlige tilfælde taler for, at det er i barnets og moderens  

 interesse, at faderskabssag ikke rejses.
Ansøgning om fritagelse vil almindeligvis kunne imødekommes, såfremt det  

 sandsynliggøres, at barnet er frugten af en kønsfrihedsforbrydelse, at  

 faderen er nær beslægtet eller besvogret med moderen, eller at faderen er en  

 mand, der er berygtet på grund af sin livsførelse.
Også i andre tilfælde bør  

 ansøgningen imødekommes, når der anføres særlig vægtige grunde herfor, og det  

 må antages, at barnet vil komme til at vokse op under betryggende forhold.
Er  

 barnet bortadopteret, bør ansøgningen almindeligvis imødekommes.
Angives det,  

 at barnet agtes bortadopteret, kan sagen stilles i bero i rimelig tid med  

 henblik på adoptionssagens afslutning.
 Såfremt ansøgningen afslås, skal moderen gøres bekendt med, at afgørelsen  

 kan påklages til justitsministeriet.
 Justitsministeriet, den 28. oktober  

 1963.
 Hans Hækkerup./Kjøgx.
