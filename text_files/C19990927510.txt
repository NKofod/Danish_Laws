Cirkulæreskrivelse om nye regler  

 på adoptionsområdet Til samtlige amtskommunale adoptionssamråd, samtlige amtskommuner samt Københavns og Frederiksberg kommune.
1. Folketinget har ved lov nr. 233 af 2. april 1997  

 vedtaget visse ændringer af adoptionsloven, indfødsretsloven og  

 navneloven.
Lovændringen er trådt i kraft den 1. november  

 1997.
 Formålet med lovændringen er at  

 gennemføre Haager-konventionen af 29. maj 1993 om beskyttelse af  

 børn og om samarbejde med hensyn til internationale adoptioner i dansk  

 ret.
 Loven bygger på betænkning nr. 1323/96, der er  

 afgivet af Justitsministeriets Adoptionsudvalg.
 Civilretsdirektoratet har herudover udarbejdet  

 følgende ændringsbekendtgørelse og  

 ændringscirkulære, ligeledes med ikrafttræden den 1.  

 november 1997:
 1) Bekendtgørelse nr. 797 af 23. oktober 1997 om  

 ændring af bekendtgørelse om adoption.
 2) Cirkulære nr. 141 af 23. oktober 1997 om  

 ændring af cirkulære om adoption.
 Civilretsdirektoratet skal i den anledning særligt  

 henlede opmærksomheden på følgende:
 Høring af barnet og hensyntagen til dets  

 ønsker.
Det følger af adoptionslovens § 6, stk. 1, at  

 der ikke bør meddeles bevilling til adoption af et barn, der er  

 fyldt 12 år, uden barnets samtykke, medmindre indhentelse af  

 samtykket skønnes at være til skade for barnet.
Samtykket skal  

 efter adoptionslovens § 6, stk. 2, 1. pkt., afgives under personligt  

 fremmøde for et statsamt eller en amtskommune, jf. herved også  

 adoptionsbekendtgørelsens § 10, stk. 1og 3.
 Ved lovændringen er der indsat følgende ny  

 bestemmelse i adoptionslovens § 6, stk. 2, 2. pkt:
"Inden barnet afgiver samtykke, skal der finde en  

 samtale sted med barnet om adoptionen, og barnet skal gøres bekendt  

 med adoptionens betydning." Under denne samtale skal der gives barnet lejlighed til at  

 udtale sig nærmere om den påtænkte adoption.
 Bestemmelsen forudsætter, at barnet under samtalen  

 rådgives og behørigt informeres om virkningerne af adoptionen og  

 dets samtykke, hvilket nu er nærmere præciseret i  

 adoptionscirkulærets § 26.
 Ved lovændringen er der endvidere indsat  

 følgende bestemmelse i adoptionslovens § 6, stk. 3:
" Er barnet under 12 år, skal der foreligge  

 oplysning om dets holdning til den påtænkte adoption i det  

 omfang, barnets modenhed og sagens omstændigheder tilsiger det.
Ved  

 afgørelsen skal der i videst muligt omfang tages hensyn til barnets  

 holdning til den påtænkte adoption".
 Bestemmelsen indebærer, at børn, der ikke  

 er fyldt 12 år, i almindelighed skal gives lejlighed til at udtale  

 sig, inden der træffes afgørelse om adoption.
Bestemmelsen forudsætter, at den måde,  

 hvorpå oplysning om barnets holdning tilvejebringes, må afpasses  

 efter den konkrete situation.
Dette er nu præciseret i  

 adoptionsbekendtgørelsens § 11a, hvoraf fremgår, at  

 oplysningerne om barnets holdning til den påtænkte adoption skal  

 tilvejebringes på en måde, der er afpasset barnets alder,  

 modenhed og sagens omstændigheder.
Det er selvsagt en forudsætning, at barnet er i  

 stand til at udtrykke sin mening.
Da det drejer sig om børn under 12  

 år, er det samtidig vigtigt, at barnet ikke sættes i en  

 situation, som det ikke kan overskue, og som det ikke har  

 forudsætninger for at kunne tage stilling til.
Der er således  

 ikke tale om en ubetinget høringsregel.
 Bestemmelsen i adoptionslovens § 6, stk. 3,  

 forudsætter endvidere, at også børn under 12 år  

 orienteres om adoptionens betydning, herunder om retsvirkningerne af  

 adoptionen, jf. herved adoptionscirkulærets § 26.
 Ved afgørelsen skal der i videst muligt omfang  

 tages hensyn til barnets holdning til den påtænkte adoption.  

 Dette indebærer dels, at oplysningerne om barnets holdning skal  

 fremgå af sagen, dels at barnets holdning må tillægges  

 selvstændig vægt ved afgørelsen.
 Forbud mod vederlag m.v.
 I adoptionslovens § 15 er det nu fastsat, at adoption  

 ikke kan meddeles, hvis nogen, der skal afgive samtykke til adoptionen, yder  

 eller modtager vederlag eller nogen anden form for modydelse, herunder  

 betaling for tabt arbejdsfortjeneste.
Samtidig hermed er bestemmelserne i  

 adoptionsbekendtgørelsens § 20 samt adop- tionscirkulærets § 22 ophævet.
 Bestemmelsen indebærer, at alle de personer,  der  

 efter lovgivningen skal afgive samtykke til adoption, er omfattet af  

 betalingsforbudet.
 Adoptionsbevilling må nægtes, uanset om  

 vederlaget m.v. har påvirket den pågældendes holdning til  

 adoptionen.
 Udfærdigelse af socialrapport.
I cirkulærets § 7a er amtskommunernes pligt til at  

 udfærdige socialrapporter om ansøgernes forhold nu  

 præciseret.
Bestemmelsen tilsigter ikke nogen ændring af de  

 hidtidige krav til udformningen af socialrapporter.
 Særligt om Haager-konventionens krav til  

 socialrapporternes indhold henvises til Civilretsdirektoratets  

 cirkulæreskrivelse af d.d. om adoptioner, der gennemføres efter  

 Haager-konventionen, samt til Haager-konventionens artikel 15.
 Bortfald af mellemperioden.
 Efter hidtil gældende praksis er der normalt  

 gået en periode på ca. 3 måneder fra hjemtagelsen af et  

 udenlandsk barn og til, at amtskommunen sender sagen til statsamtet med  

 henblik på udfærdigelse af adoptionsbevilling  

 (mellemperioden).
 Ved lov nr. 233 af 2. april 1997 blev mellemperioden  

 afskaffet i forbindelse med adoption af børn fra lande, der har  

 tiltrådt Haager-konventionen.
 I forbindelse med ændringen af  

 adoptionscirkulæret er mellemperioden nu også afskaffet for  

 børn fra lande, der ikke har tiltrådt Haager-konventionen, jf.  

 adoptionscirkulærets § 33a, stk. 1.
 Dette indebærer, at amtskommunerne umiddelbart  

 efter hjemtagelsen af et barn fra et andet land bør sende  

 adoptionssagen til statsamtet med henblik på udfærdigelse af  

 bevilling.
Det vil fortsat kunne forekomme, at adoptionsbevillingen  

 først vil kunne udstedes nogen tid efter, at barnet er ankommet her  

 til landet.
Det kan f.eks. være tilfældet, hvis papirerne fra  

 barnets hjemland er forsinkede.
I sådanne tilfælde må  

 adoptionssagen sendes til statsamtet hurtigst muligt efter, at de  

 fornødne dokumenter, attester o.lign. foreligger.
 Amtskommunerne bør som hidtil yde vejledning og  

 aflægge besøg hos adoptanterne i en periode efter, at barnet er  

 hjemtaget, uanset at der udfærdiges bevilling umiddelbart efter  

 hjemtagelsen af barnet.
 I adoptionscirkulærets § 33a, stk. 2, er det  

 således præciseret, at amtskommunen skal tilbyde adoptanterne  

 vejledning og hjemmebesøg efter, at barnet er ankommet her til landet.
Det bemærkes, at der ved samrådets godkendelse  

 af adoptanterne til et bestemt barn efter adoptionsbekendtgørelsens §  

 7 må antages forudsætningsvist at være taget stilling til,  

 at ansøgerne er egnede til at modtage barnet.
Adoptionen kan  

 således i almindelighed antages at være til gavn for barnet, jf.  

 herved adoptionslovens § 2.
 Amtskommunens aflæggelse af hjemmebesøg vil  

 således navnlig ske med henblik på at rådgive og vejlede  

 adoptanterne og på udarbejdelsen af de opfølgningsrapporter, som  

 visse giverlande kræver.
 Civilretsdirektoratets cirkulæreskrivelse af 6.  

 april 1995 om mellemperioden fra hjemtagelse af adoptivbørn og indtil  

 udfærdigelse af adoptionsbevilling er bortfaldet med virkning fra 1.  

 november 1997.
 Nye blanketter.
 Som følge af de nye regler i adoptionslovens §§ 6,  

 stk. 2, og 15 foretages der visse indholdsmæssige ændringer i de  

 blanketter, der anvendes i forbindelse med afgivelse af samtykke til  

 adoptionen i medfør af adoptionslovens §§ 5-7.
 Herudover er det ved ændring af  

 adoptionscirkulæret fastsat, at disse blanketter, der tidligere skulle  

 rekvireres hos Statens Information, nu i stedet skal være godkendt af  

 Civilretsdirektoratet.
 Der vedlægges i 10 eksemplarer følgende nye  

 blanketter:
 1. Blanket til afgivelse af samtykke til adoption efter  

 adoptionslovens § 5.
 2. Blanket til afgivelse af samtykke til adoption efter  

 adoptionslovens § 6.
 3. Blanket til afgivelse af samtykke til adoption efter  

 adoptionslovens § 7.
 Ikrafttrædelsesregler.
 De ovenfor anførte nye regler på  

 adoptionsområdet er trådt i kraft den 1. november 1997 og skal  

 anvendes ved behandlingen af såvel verserende sager som sager, hvor  

 ansøgning om adoption er indgivet efter den 1. november 1997.
 Genpart til Rigsombudsmanden på  

 Færøerne, Adoptionssamrådet på  

 Færøerne, Rigsombudsmanden i Grønland, Socialdirektoratet  

 i Grønland, Adoptionsnævnet, Adoption Center, Danadopt og Terre  

 des Hommes.
