(Til samtlige kommuner) I "Rapport om ventelister, 1991", der for nylig blev udsendt af  

 Ventelisteudvalget og Bureau 2000, omtales bl.a., i hvilket omfang kommunerne  

 lader arbejdsløshed hos forældrene indgå som kriterium ved anvisning af  

 bistandslovens dagtilbudspladser.
 Ifølge rapporten er der en forskel på kommunernes praksis i forbindelse  

 hermed, idet det fremgår, at nogle kommuner mere eller mindre automatisk  

 udelukker arbejdsløses børn fra dagtilbud, uden at der foretages en konkret  

 vurdering af det enkelte barns behov for pladsen.
I denne anledning skal Socialministeriet bemærke, at ifølge bistandslovens  

 §§ 64 og 72 træffes bestemmelse om optagelse i dagtilbud af  

 kommunalbestyrelsen, hvis afgørelse ikke kan indbringes for anden  

 administrativ myndighed.
Almindelige forvaltningsretlige principper sætter  

 dog nogle grænser for, hvordan kommunerne kan tilrettelægge  

 optagelseskriterierne.
Det er således fastslået i tidligere tilkendegivelser fra de kommunale  

 tilsynsmyndigheder og Folketingets Ombudsmand, at kommunernes ret til at  

 prioritere ansøgerne ikke indebærer, at man har ret til på forhånd at  

 udelukke en bestemt gruppe, fx arbejdsløses børn, fra optagelse.
Det er  

 derimod i overensstemmelse med bistandsloven - efter en helt konkret  

 vurdering - at lade børn med større behov for plads rykke foran på  

 ventelisten.
