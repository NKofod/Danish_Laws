Nr LSF 86 Forslag til Lov om ændring af lov om banker og sparekasser m.v.
Fremsat af industriministeren (Nils Wilhjelm) Ved 2. behandling i  

 Folketinget den L 86 B den 18. november 1987 I lov om banker og sparekasser m.v., jf. lovbekendtgørelse nr. 374 af 15. august 1985, som ændret ved lov nr. 400 og 401 af 10. juni 1987, foretages følgende ændringer:
§ 1 1. I § 1, stk. 2, 2. pkt., indsættes efter »selvejende institutioner«: », jf. dog § 52c,».
2. I § 2, 1. pkt., indsættes efter »sammensætning«: », jf.  

 dog § 52e.«.
 3. Efter § 16a indsættes:
»§ 16b.
Ethvert medlem af bestyrelsen, en direktør eller en revisor kan forlange, at bestyrelsen indkaldes.
En direktør, en revisor eller den interne revisionschef har ret til at være til stede og udtale sig ved bestyrelsesmøder, medmindre bestyrelsen i en enkelt sag træffer anden bestemmelse.
Samtlige revisorer har altid ret til at deltage i bestyrelsesmøder under behandling af sager, der har betydning for revisionen eller for aflæggelse af regnskabet.
Stk. 2. Revisorerne har pligt til at deltage i bestyrelsens behandling af de pågældende sager, såfremt det ønskes af blot eet bestyrelsesmedlem.
Stk. 3. Over forhandlingerne i bestyrelsen skal der føres en protokol, der underskrives af samtlige tilstedeværende medlemmer.
Et bestyrelsesmedlem, en direktør eller en revisor, der ikke er enig i bestyrelsens beslutning har ret til at få sin mening indført i protokollen.« 4. Efter § 20 indsættes i kap. 5:
»§ 20a.
Pengeinstituttet skal meddele tilsynet oplysninger om forhold, der er af afgørende betydning for pengeinstituttets fortsatte virksomhed.
De valgte revisorer skal påse, at pengeinstituttet overholder denne forpligtelse.« 5. § 21 affattes således:
»§ 21. Egenkapitalen i et pengeinstitut skal udgøre mindst 7 pct. af dets aktiver m.v.
Aktiverne m.v. vægtes i forhold til den risiko, der hviler på dem.
Ved opgørelsen af risikoen tages der hensyn til debitorrisiko, renterisiko og valutarisiko.
Stk. 2. De enkelte former for aktiver m.v. indgår med vægte, der fastsættes i regler udstedt af tilsynet.
Stk. 3. Tilsynet kan tillade, at aktiver, der er sikret ved garantier af ganske særegen karakter, ikke indgår i opgørelsen.
Stk. 4. Såfremt det ved en måneds- eller årsopgørelse måtte vise sig, at den i stk. 1 foreskrevne egenkapitaldækning ikke er til stede, skal denne atter tilvejebringes inden tre måneder derefter.
Tilsynet kan i det enkelte tilfælde fastsætte en kortere eller længere frist.«.
 6. § 22 ophæves.
 7. I § 23, stk. 1, indsættes efter 1. pkt.:
»Ved opgørelsen tillægges pengeinstituttets afviklingsrisiko med den pågældende kunde.
Tilsynet fastsætter nærmere bestemmelser om opgørelsen af afviklingsrisikoen.« 8. I § 24, stk. 1, 3. pkt., ændres »50 pct.« til: »75  

 pct.«.
 9. I § 24 indsættes som stk. 7:
»Stk. 7. Ved opgørelsen af de i stk. 1 og 3 nævnte grænser indgår tillige de aktiekøbs- og aktiesalgsforretninger m.v., som pengeinstituttet har indgået.
Tilsynet fastsætter nærmere bestemmelser herom.«.
 10. I § 29 indsættes som stk. 3.:
»Stk. 3. Efter et regnskabsårs første seks måneder skal der udarbejdes et halvårsregnskab bestående af balance (status), resultatopgørelse og noter.
For halvårsregnskabet finder § 29, stk. 2, 1. pkt., § 30, § 31, stk. 1-3, samt §§ 32 og 33 anvendelse.«.
 11. I § 30, stk. 4, indsættes som 3. pkt.:
»Årsregnskabet skal indeholde oplysning om retshandler af større betydning, som har fundet sted mellem pengeinstituttet og de virksomheder, som er direkte eller indirekte forbundne med pengeinstituttet, jf. definitionerne i årsregnskabslovens § 1, stk. 2, nr. 5, 6 og 7.«.
 12. § 36 affattes således:
»§ 36. Et pengeinstituts halvårsregnskab og årsregnskab skal revideres af mindst to revisorer, hvoraf den ene skal være statsautoriseret.
Mindst een af de øvrige revisorer skal være enten statsautoriseret eller registreret.
Stk. 2. Et pengeinstituts moder-, søster- og datterselskabs regnskab skal revideres af de samme revisorer, som reviderer pengeinstituttets regnskaber.
 Stk. 3. Tilsynet kan i særlige tilfælde dispensere fra kravet i stk.
 2.
Stk. 4. De for aktieselskaber gældende revisionsbestemmelser finder med de fornødne tillempelser anvendelse på sparekasser og andelskasser.
Stk. 5. Tilsynet fastsætter bestemmelser om revisionenes gennemførelse i pengeinstitutter, herunder om oprettelse af interne revisionsafdelinger og systemrevisionsafdelinger og om systemrevisionens gennemførelse i fælles datacentraler.
Stk. 6. Tilsynet kan afskedige en revisor, der findes åbenbart uegnet til sit hverv ,og i stedet udpege en anden revisor, jf.
 herved stk. 1, der fungerer, indtil nyt valg kan afholdes.
Stk. 7. Ved revisorskifte skal pengeinstituttet give tilsynet en redegørelse om grunden hertil.
En revisor, der fratræder sit hverv, skal meddele tilsynet, hvorvidt fratrædelsen skyldes særlige forhold.
Stk. 8. Tilsynet kan pålægge revisorerne enten alene eller sammen med den interne revisionschef at give oplysninger om pengeinstituttets forhold.
Stk. 9. Tilsynet kan foranstalte en ekstraordinær revision i et pengeinstitut.
Pengeinstituttet kan pålægges at betale for revisionens udførelse.
Tilsynet godkender honorarets størrelse.
Stk. 10. Revisor må ikke have lån i pengeinstituttet eller opnå pengeinstituttets garanti, ligesom han ikke må stille pant eller påtage sig kaution for forpligtelser over for pengeinstituttet.« 13. § 37, stk. 1, 1. pkt., affattes således:
»Det reviderede og af bestyrelsen godkendte halvårsregnskab og årsregnskab skal tillige med en genpart af revisionsprotokollen senest 8 dage efter afholdelse af det bestyrelsesmøde, hvor regnskabet er godkendt af bestyrelsen, og senest 3 måneder efter regnskabsperiodens afslutning indsendes til tilsynet.« 14. I § 37 indsættes efter stk. 1 som nyt stk.:
»Stk. 2. Dirigenten for generalforsamlingen eller i sparekasser det repræsentantskabsmøde, hvor regnskabet er forelagt til godkendelse, skal straks efter generalforsamlingen eller repræsentantskabsmødet give tilsynet oplysning, om regnskabet er vedtaget uden ændringer.
Hvis generalforsamlingen eller repræsentantskabet foretager ændringer i det af bestyrelsen godkendte regnskab, skal det endelige regnskab, som godkendt af generalforsamlingen eller repræsentantskabet og med angivelse af de ændringer, der er foretaget, indsendes til tilsynet inden 8 dage efter generalforsamlingen eller repræsentantskabsmødet.
Generalforsamlingen eller repræsentantskabsmødet skal finde sted senest 4 måneder efter regnskabsårets udløb.«.
 Stk. 2 og 3 bliver herefter stk. 3 og 4.
 15. I § 50, stk. 1, indsættes som 3. pkt.:
»I det omfang, det er nødvendigt for bedømmelse af et pengeinstituts økonomiske stilling, har tilsynet endvidere adgang til at indhente oplysninger og foretage inspektionsbesøg hos virksomheder, med hvilke pengeinstituttet har særlig direkte eller indirekte forbindelse, jf. definitionerne i årsregnskabslovens § 1, stk. 2, nr. 5, 6 og 7.«.
 16. Efter § 52b indsættes som nyt kapitel 12b:
»Kapitel 12b Sparekassers omdannelse til aktieselskaber § 52c.
I sparekasser, der drev virksomhed den 1. januar 1988, kan repræsentantskabet efter reglerne i dette kapitel beslutte, at sparekassen opløses uden likvidation ved overdragelse af sparekassens aktiver og gæld som helhed til et aktieselskab, der har tilladelse til at drive pengeinstitutvirksomhed, og at aktier i aktieselskabet svarende til værdien af de indskudte aktiver efter fradrag af sparekassens gæld overdrages til en erhvervsdrivende fond.
Stk. 2. Beslutning i henhold til stk. 1, træffes med det flertal, der kræves til sparekassens opløsning.
§ 52d.
Aktieselskabslovens §§ 134-134i finder med de nødvendige ændringer anvendelse på fusionen mellem aktieselskabet som det fortsættende selskab og sparekassen som det ophørende selskab.
Stk. 2. Garanterne i sparekassen skal tilbydes enten en ombytning af deres garantbeviser til aktier i aktieselskabet eller kontant indløsning efter eget valg.
Sparekassen kan endvidere tilbyde garanterne, at garantikapitalen bliver stående i selskabet i en periode på indtil 5 år.
Garantikapitalen medregnes i denne periode ved opgørelsen af egenkapitalen, jf. § 21. I tilfælde af selskabets opløsning fyldestgøres garantindskud før aktiekapitalen.
Den i aktieselskabslovens § 134a nævnte fusionsplan skal indeholde oplysning og bestemmelse om de rettigheder, der tillægges garanterne.
Stk. 3. Den i aktieselskabslovens § 134b nævnte fælles regnskabsopstilling og åbningsbalance udarbejdes efter de for pengeinstitutter gældende regnskabsregler i lov om banker og sparekasser m.v.
Stk. 4. Dokumenter, der ifølge aktieselskabslovens §§ 134-134i skal indsendes til Erhvervs- og Selskabsstyrelsen, indsendes tillige til tilsynet.
 Stk. 5. Tilsynet skal godkende fusionen i henhold til § 48.
§ 52e.
Et aktieselskab, som i medfør af reglerne i dette kapitel overtager en sparekasse, er berettiget til at betegne sig som sparekasse, idet dog ordet »aktieselskab« eller deraf dannede forkortelser skal tilføjes navnet.
Stk. 2. Reglerne for banker finder iøvrigt anvendelse på aktieselskabet.' 17. I § 53 indsættes som stk. 2:
»Stk. 2. Undlader en virksomhed, som nævnt i § 50, stk. 1, 3. pkt., at opfylde de pligter, som efter loven påhviler virksomheden, kan industriministeren som tvangsmiddel pålægge virksomheden som sådan eller de for virksomheden ansvarlige personer daglige eller ugentlige tvangsbøder.«.
 18. § 54, stk. 1, 1. pkt., affattes således:
»Overtrædelse af bestemmelserne i § 1, stk. 4 og 5, §§ 2, 4 og 4a, § 6, stk. 1, § 12, stk. 1, § 14, § 15d, stk. 1, § 15f, stk. 3, § 15k, stk. 1, §§ 19, 20, 20a og 23, stk. 1, §§ 24, 25 og 27, stk.
1, § 28, stk. 2, § 29, jf. §§ 30-35, § 36, stk. 1, 7 og 10, §§ 38, 39, § 39a, § 44, stk. 1 og 2, § 45, stk. 1, § 45a, stk. 1 og 4, §§ 47 og 48, § 48a, stk. 5, og § 51 straffes med bøde eller hæfte, for så vidt højere straf ikke er forskyldt efter borgerlig straffelov.«.
§ 2 § 1, nr. 1-4, samt nr. 10-18, træder i kraft dagen efter offentliggørelsen i Lovtidende.
 Stk 2. § 1, nr. 7-9, træder i kraft den 1. august 1988.
 Stk 3. § 1, nr. 10, 11, og bestemmelserne i § 36, stk. 1-3, i nr.
12, nr. 13 og 14, finder første gang anvendelse for regnskabsåret 1989.
 Stk 4. § 1, nr. 5 og 6, træder i kraft 1. januar 1990.
§ 3 Uanset bestemmelserne i § 22, stk. 3, 1. og 2. pkt. kan pengeinstitutter indtil udgangen af 1989 optage ansvarlig indskudskapital med et kortere opsigelsesvarsel end 5 år, som kan medregnes ved opgørelsen af egenkapitalen, jf. § 21, såfremt den tidligst kan opsiges til udgangen af 1989.
Stk. 2. Bestemmelsen træder i kraft dagen efter offentliggørelsen i Lovtidende.
Bemærkninger til lovforslaget Almindelige bemærkninger 1. Baggrund Regeringen nedsatte den 14. maj 1986 et embedsmandsudvalg med den opgave at kortlægge årsagerne til, omfanget af og strukturen i den udvikling, der pågår i det danske finansielle system.
Udvalget afgav i juni 1987 sin betænkning: Brancheglidning i den finansielle sektor (betænkning nr. 1108 af juni 1987).
Forud for udvalgets nedsættelse har der i Folketinbet været fremsat to beslutningsforslag, B 72, 1984-85 (FT sp. 5411 og 6440, FT A., sp. 3079), og B 123, 1985-86 (FT sp. 8423 og 10308, FT A, sp.
5257, FT B sp. 2299), om en modernisering af lovgivningen om de penge- og kapitalformidlende institutioner og virksomheder.
På grundlag af betænkning 1108 afgav industriministeren i november 1987 en redegørelse til Folketinget, som blev behandlet i Folketinget den 10. november 1987. I redegørelsen bebudedes en række lovgivningsinitiativer på området, hvor nærværende lovforslag er eet af tre lovforslag.
De to andre lovforslag er fremsat samtidig hermed og vedrører ændringer i lov om forsikringsvirksomhed og i lov om visse kreditinstitutter.
I det følgende omtales lovforslagets enkelte elementer.
2. Kontrol med finansielle koncerner En gruppe af forslag har som overordnet mål at skabe grundlag for bedre kontrol med pengeinstitutter, som indgår i en koncern eller i koncernlignende forhold.
Ved tidligere lovgivning er der i bank- og sparekasseloven tilvejebragt regler om fælles regnskabsaflæggelse for koncerner, hvor pengeinstituttet optræder som moderselskab.
Derimod findes ikke særlige regler i bank- og sparekasseloven for koncerner eller koncernlignende forhold, hvor pengeinstituttet indgår som søsterselskab eller som datterselskab sammen med andre typer virksomheder.
Dette indebærer, at der i sådanne relationer ikke er de samme muligheder for offentligt indseende og kontrol, som ved rene finansielle koncernforhold.
Der består i sådanne koncernforhold en risiko for, at pengeinstituttet indgår i engagementer med moderselskab eller associerede virksomheder, som ikke ville finde sted under normale, markedsmæssige vilkår.
Med henblik på at forebygge at sådanne dispositioner til skade for pengeinstituttet finder sted, foreslås regler, som sikrer større gennemsigtighed i forhold til disse koncernrelationer.
Finanstilsynet får ret til at indhente oplysninger og foretage inspektion hos øvrige virksomheder i en koncern, hvori indgår et pengeinstitut.
Samtidig indføres en pligt til for pengeinstituttet at oplyse i regnskabet om dispositioner af større betydning med øvrige virksomheder i koncernen, som ikke er under tilsyn.
3. Revision og regnskab I betænkning 1108 anbefales det at styrke revisionens rolle.
Baggrunden for overvejelserne er dels et generelt krav om tættere kontrol med pengeinstitutterne, dels at der i de større pengeinstitutter har fundet en udvikling sted med hensyn til pengeinstitutvirksomhedens stadig mere komplicerede karakter og revisionsarbejdets volumen, der har medført en betydelig afstand mellem de faktiske forhold og den situation, lovgivningen tegner, og endelig at der er opstået et behov for at beskytte den interne revisions position i pengeinstitutterne.
Forslagene skal derfor søge at sikre de interne revisionsafdelinger tilstrækkelige ressourcer og størst mulig uafhængighed, at forbedre koordinationen mellem intern revision, ekstern revision og ledelse, at sikre revisionen mulighed for på et tidligt tidspunkt at få afdækket og rapporteret eventuelle problemer i pengeinstituttet, og endelig at sikre tilsynet en løbende rapportering om pengeinstituttets økonomiske stilling og mulighed for - om nødvendigt - at gribe ind i tide.
For at styrke gennemsigtigheden i forhold til offentligheden skal pengeinstitutterne for fremtiden aflægge halvårsregnskaber.
Forslagene skal ses i sammenhæng med en række ændringer i revisionslovgivningen og i selskabslovgivningens revisionsbestemmelser, som foreslås overført til årsregnskabsloven.
4. Tilsyn Tilsynets rolle skal styrkes.
Tilsynet skal have bedre muligheder for at afdække problemer i pengeinstitutterne på et tidligt tidspunkt, hvorfor indberetningspligten skærpes og tilsynets mulighed for selv at indhente oplysninger forbedres.
Der gennemføres derfor regler om, at der bør gives tilsynet mulighed for at foranstalte ekstraordinær revision i et pengeinstiut, at tilsynets mulighed for at indkalde de eksterne revisorer bør udbygges til også at omfatte revisionschefen, og at pengeinstituttet forpligtes til selv at meddele tilsynet, hvis der konstateres alvorlige problemer.
5. Modernisering Egenkapitalkravet for pengeinstitutter (på 8 pct.) opgøres i dag i forhold til de samlede gælds- og garantiforpligtelser (passiver).
Hensynet til en ligestilling i konkurrencen med udenlandske pengeinstitutter tilsiger, at egenkapitalkravet opgøres på samme måde i Danmark som i hovedparten af OECD-landene.
Her opgøres egenkapitalkravet i forhold til pengeinstituttets aktiver (udlån, fondsbeholdning m.v.), som vægtes efter hvilken skønnet risiko, der er forbundet med det pågældende type aktiv.
Endvidere vil en omlægning til et egenkapitalkrav opgjort på grundlag af aktiverne give et mere fyldestgørende grundlag for en vurdering af de risici et pengeinstitut er engageret i.
Der stilles derfor forslag om at basere egenkapitalopgørelsen på en risikovægtet opgørelse af aktiverne.
I tilknytning til dette forslag foreslås det at lempe adgangen for pengeinstitutterne til at placere midler i aktier, idet der ved risikovægtningen vil kunne tages tilbørligt hensyn til, at egenkapitalen ikke udsættes for alvorlig forringelse ved tab på anbringelse i aktier.
Det foreslås derfor at udvide adgangen til at anbringe midler i aktier til et beløb svarende til 75 pct. af egenkapitalen.
I forbindelse med forslaget om ændring i grundlaget for opgørelsen af egenkapitalkravet foreslås det endvidere, at adgangen til at medregne ansvarlig indskudskapital ved opgørelsen ophæves.
Der er ved fastsættelsen af det nye egenkapitalkrav taget hensyn hertil, idet den ændrede metode til opgørelsen ikke tilsigtes at indebære hverken en stramning eller en lempelse.
Endelig foreslås det som en naturlig forlængelse af den ændrede metode til opgørelse af kravet til egenkapital og den risikovægtning, som finder sted her, at der indarbejdes regler i loven om afdækning af risici ved afvikling af forretninger med en kunde, som ikke kan gennemføre forretninger på grund af f.eks.
konkurs, samt om en mere hensigtsmæssig måde at registrere risici ved aktiedispositioner.
6. Omdannelse af sparekasser til aktieselskaber Sparekasserne er selvejende institutioner og kan på grund af denne virksomhedsform ikke som bankerne tilvejebringe kapital ved udstedelse af aktier.
Der stilles derfor forslag om, at sparekasserne gives mulighed for omdannelse til aktieselskaber.
Den nuværende egenkapital kanaliseres over i en fond, hvis formål bliver at drive sparekassen videre i aktieselskabsform.
Fondens kapital vil bestå af aktier i sparekasseaktieselskabet.
I øvrigt tilstræbes det i videst muligt omfang at bibeholde de særlige karakteristika, bl.a i form af kundedemokrati, som i dag kendetegner sparekasserne. Ændringen vil endvidere gøre det muligt at etablere et moderholdningselskab, hvilket i en fremtidig konkurrencesituation kan være nødvendigt for konkurrence på lige vilkår med finansielle institutter, som allerede har denne mulighed.
Ministeren for skatter og afgifter fremsætter særskilt lovforslag med de nødvendige justeringer i skattelovgivningen.
7. Høring Forslagene om ændrede regnskabs- og revisionsbestemmelser har været forelagt Foreningen af Statsautoriserede Revisorer, Foreningen af Registrerede Revisorer, Aktieselskabs-Registeret, Tilsynet med Banker og Sparekasser, Forsikringstilsynet, Det Danske Handelskammer, Assurandør-Societetet, Industrirådet, Håndværksrådet, Danmarks Sparekasseforening, Den Danske Bankforening, Dansk Revisor Union, Danmarks Rederiforening, Københavns Fondsbørs, Danmarks Nationalbank, Foreningen af Danske Børsmæglerselskaber, Foreningen af Fondsbørsvekselerere, Arbejderbevægelsens Erhvervsråd, Landsorganisationen i Danmark, Dansk Arbejdsgiverforening, Revisionschefkredsen, Forenede Danske Brugsforeninger, Dansk Organisation af Detailhandelskæder, Butikshandelens Fællesråd, Liberale Erhvervs Råd, Advokatrådet, Landbrugsrådet og Revisorkommissionen.
De øvrige forslag er udformet efter drøftelser med Den Danske Bankforening, Danmarks Sparekasseforening, Danmarks Nationalbank og Tilsynet med Banker og Sparekasser.
8. Administrative og statsfinansielle konsekvenser I forbindelse med en omorganisering af Industriministeriet sammenlægges Tilsynet med Banker og Sparekasser og Forsikringstilsynet fra 1. januar 1988 til eet tilsyn - Finanstilsynet - som i den forbindelse tilføres øgede ressourcer, bl.a. i form af årsværk.
Det er et væsentligt led i strukturændringen, at der åbnes adgang til løbende justering af ressourcefordelingen inden for ministeriets forskellige områder.
Et eventuelt yderligere behov for ressourcer, som følge af lovforslaget, kan vanskeligt vurderes før strukturomlægningen er tilendebragt.
Da pengeinstitutterne dækker omkostningerne ved tilsynet vil en eventuel ressourceforøgelse ikke medføre udgifter for statskassen.
Bemærkninger til lovforslagets enkelte bestemmelser Til nr. 1 og 2 Ændringerne er redaktionelle.
Der henvises til bemærkningerne til forslagets kapitel 12b, (nr. 16).
Til nr. 3 Revisors ret til indkaldelse af og deltagelse i bestyrelsesmøder indebærer dels, at revisor sikres information på samme niveau som bestyrelsesmedlemmer, og dels at revisor har mulighed for at orientere bestyrelsen om væsentlige regnskabsmæssige forhold af betydning for pengeinstituttets virksomhed.
Som konsekvens heraf må det forudsættes, at revisor får tilsendt dagsorden med bilag på lige fod med bestyrelsesmedlemmer.
Den kompetence, der i 3. pkt. tillægges revisorerne, gælder for såvel eksterne som interne revisorer.
Til nr. 4 Bestemmelsen sigter mod tilfælde, hvor det konstateres, at pengeinstituttet er i vanskeligheder.
I tilfælde, hvor pengeinstituttets ledelse ikke selv tager initiativ til at meddele tilsynet om dette, er de valgte revisorer forpligtede til at påse, at tilsynet får kendskab til problemerne.
Revisor kan endvidere indkalde og orientere bestyrelsen, jf. forslagets § 16b (nr. 3). Eventuelt kan revisor vælge at fratræde og herefter over for tilsynet redegøre for årsagen til fratrædelsen, jf.
 forslagets § 36, stk. 7, (nr. 12).
Til nr. 5 Bestemmelsen i stk. 1 indebærer, at egenkapitalen måles i forhold til et pengeinstituts samlede aktiver, inkl. garantier, mens den nugældende regel sætter egenkapitalen i forhold til pengeinstituttets gælds- og garantiforpligtelser.
Ved anvendelse af aktivsiden ved måling af solvens-forholdstal er det muligt at tage hensyn til de forskellige risici, der hviler på de enkelte aktiver.
De risici, der kan hvile på et aktiv, er debitorrisiko, renterisiko og valutarisiko.
Der er ved udformningen af bestemmelsen alene nævnt forskellige risikoformer, medens de enkelte forretninger, som pengeinstitutterne udfører ikke er nævnt.
Dette indebærer, at der ved reglen er taget højde for, at pengeinstitutterne til stadighed udvikler nye forretningstyper.
Begrebet aktiver skal forstås i bred forstand.
Det afgørende ved vurderingerne af, om en forretning skal medtages i beregningen, er, om der hviler en af de ovennævnte risikoformer på forretningen.
Den procentandel på 7 pct., som egenkapitalen skal udgøre af de vægtede aktiver, er fastsat ud fra kalkulationer på baggrund af pengeinstitutternes nuværende balancer.
Det har ikke været hensigten at indføre en stramning af egenkapitalkravene for pengeinstitutterne, men på den anden side heller ikke nogen lempelse.
Egenkapitalen skal derfor gennemsnitligt være af samme størrelse som det nuværende krav om, at et pengeinstituts ansvarlige kapital skal udgøre 8 pct. af dets samlede gælds- og garantiforpligtelser.
Ved debitorisiko forstås den risiko de forskellige typer udlån er behæftet med.
Der vil ved risikovægtningen kunne sondres mellem udlån til f.eks. offentlige institutioner, pengeinstitutter og private.
Ved opgørelsen af et pengeinstituts renterisiko anvendes varighedsbegrebet som udgangspunkt.
Varigheden angiver en fordrings gennemsnitlige restløbetid, idet der ved beregningen tages hensyn til fordringens afdragsprofil.
Da der ikke for alle fordringer/tilgodehavender foreligger rimeligt tilgængelige oplysninger, der kan danne grundlag for beregningen af varigheden, kan visse fordringer renterisikovægtes efter restløbetiden.
Ved anvendelsen af restløbetiden tages der ved beregningen ikke hensyn til fordringens afdragsprofil.
Det må forventes, at danske obligationer skal vægtes efter varigheden.
Varigheden vil normalt være mindre end restløbetiden, men for relativt korte restløbetider vil forskellen være beskeden.
Valutarisiko fastsættes som eet gennemsnit.
Da det endvidere er normalt at afdække valutadispositioner, vil der blive fastsat særlige regler for vægtning af valutadispositioner, for hvilke der er indgået en dækningsforretning.
Reglerne om risikovægtning vil blive omfattende og detaljerede, og vil løbende skulle justeres i takt med udviklingen.
Disse regler fastsættes derfor efter stk. 2 i en bekendtgørelse udstedt af Finanstilsynet.
 Bestemmelsen i stk. 3 svarer til den nuværende i § 21, stk. 2.
I forslagets stk. 4 foreslås, at 6-måneders fristen i den nuværende bank- og sparekasselovs § 21, stk. 3, nedsættes til 3 måneder, da egenkapitalkravet med forslaget giver et mere direkte udtryk for risikoen.
Hvis der ved en fejlstyring ikke er dækning, skal der straks træffes foranstaltninger i form af f.eks. ændring af balancesammensætningen til retablering af egenkapitaldækningen.
Tilsynet gives mulighed for i de konkrete tilfælde at forlænge eller afkorte fristen for opfyldelsen.
Til nr. 6 Der er ved fastsættelsen af egenkapitalkravet i forslaget til ændring af § 21 taget hensyn til, at reglerne om, at ansvarlig indskudskapital kan ligestilles med egenkapital, samtidig foreslås ophævet.
Baggrunden for dette forslag er følgende:
Ansvarlig indskudskapital er ikke en sikring mod konkurs, idet den ansvarlige indskudskapital ikke kan indgå i bedømmelsen af, om et pengeinstitut er solvent eller ej.
Dette er blevet illustreret af, at den ansvarlige indskudskapital i flere tilfælde har vist sig at være uegnet ved en rekonstruktion af et pengeinstitut, idet der ikke kan foretages en nedskrivning af ansvarlig indskudskapital, uden at pengeinstituttet erklæres konkurs.
Endvidere er der eksempler på, at en række af de aftaler om ansvarlig indskudskapital, som pengeinstitutterne indgår i overensstemmelse med international kutyme, indeholder klausuler, der kan medføre, at kapitalen forfalder før den stipulerede femårsperiode.
Det kan f.eks. være i tilfælde, hvor kapitalgrundlaget forringes, eller hvor pengeinstituttet bliver genstand for en rekonstruktion.
Det oprindelige formål med ansvarlig indskudskapital - at indføre en særlig kapitalform for sparekasserne - er ikke afgørende, når der som foreslået åbnes adgang til at omdanne sparekasser til aktieselskaber.
Endelig skal det nævnes, at indskudskapital som særlig sikring af indskyderne/kreditorerne vil være af mindre betydning, efter at der er indført en indskydergarantiordning.
Til nr. 7 Den nuværende § 23 har til formål at begrænse et pengeinstituts risici på en enkelt kunde, idet pengeinstitutterne ikke må have et engagement med en enkelt kunde, der overstiger 35 pct. af pengeinstituttets egenkapital.
Såfremt direktionen og to trediedele af bestyrelsen er enig, kan engagementet forhøjes til 50 pct. af pengeinstituttets egenkapital.
Ved engagementer har loven hidtil kun henregnet »at yde kredit eller påtage sig garanti for«.
Imidlertid kan et pengeinstitut have andre risici med en enkelt kunde, uden at disse risici er medtaget i den nuværende bestemmelse.
Formålet med ændringen er derfor at medtage disse.
Risiciene opstår ved, at pengeinstituttets kunde på grund af sine økonomiske forhold, f.eks. konkurs, ikke kan gennemføre indgåede forretninger med pengeinstituttet.
Pengeinstituttet kan derfor være nødsaget til at foretage en kompensationsforretning til anden side, og er i den forbindelse udsat for at lide et økonomisk tab.
Tabet vil som regel kunne anmeldes i den oprindelige kontrahents bo, men kravet vil ofte ikke have megen værdi.
Pengeinstitutter medregner ofte internt de nævnte afviklingsrisici, når pengeinstituttet opgør forholdet til en kunde.
For disse institutter vil der derfor alene være tale om, at de i almindelighed benyttede regler tillige gøres til et lovkrav.
Til nr. 8 I betænkning nr. 1108 om »Brancheglidning i den finansielle  

 sektor« er det foreslået at forøge muligheden for pengeinstitutternes samlede aktieportefølje.
Liberaliseringen skal ses som led i et almindeligt ønske om at kunne tilføre risikovillig kapital til erhvervsvirksomheder.
Begrænsningen for den samlede aktieinvestering vedrører såvel aktier i pengeinstitutternes datterselskaber som i koncernuafhængige selskaber.
Udvidelsen får derfor tillige den virkning, at pengeinstitutterne i et vist omfang får mulighed for at udvide aktiviteterne i datterselskaber.
Finanstilsynet har mulighed for at dispensere fra reglen, og det forudsættes, at den nuværende dispensationspraksis fortsættes.
Efter praksis dispenseres der sædvanligvis for aktier i udenlandske datterbanker og i børsmæglerselskaber.
Baggrunden herfor er, at man ikke vil hæmme de danske pengeinstitutters udvikling i udlandet henholdsvis, at børsreformen har medført, at pengeinstitutterne har udskilt en del af den sædvanlige drift i et selvstændigt selskab.
Til nr. 9 I forbindelse med ændringen af bank- og sparekasselovens § 21, hvorefter egenkapitalen sættes i relation til risikoen på pengeinstitutters aktiver m.v., er det naturligt tillige at ændre risikoreglerne i bank- og sparekasselovens § 24. Ændringen vil indebære, at kravene udmåles i forhold til den risiko, som pengeinstituttet har på sine aktiedispositioner, uanset om aktierne indgår i den bogførte beholdning eller ej.
De regler, som fastsættes af Finanstilsynet, vil f.eks. indeholde bestemmelser om spot- og terminsforretninger, idet pengeinstituttets risiko er den samme, hvadenten en aktie findes i den bogførte beholdning eller den er købt spot eller på termin.
Endvidere vil aktiekursrisikoen elimineres, hvis aktier i den bogførte beholdning modsvares af salgsspot- eller terminsforretninger.
Til nr. 10 Bestemmelsen lovfæster pengeinstituttets pligt til udarbejdelse af halvårsregnskab.
Ved halvårsregnskabets aflæggelse kræves der ikke beretning, og der er ikke hjemmel til at foretage de i § 31 , stk. 4, nævnte opskrivninger af anlægsaktiver.
Til nr. 11 Forslaget skal gøre det muligt for tilsynet og trediemand at orientere sig i årsregnskabet om, hvilke eventuelle særlige forhold som følger af, at et pengeinstitut indgår i en finansiel koncern udover, hvad allerede følger af bank- og sparekasselovens § 48a.
Af særlig interesse vil være at få oplysning om transaktioner, som har haft væsentlige konsekvenser for pengeinstituttets indtjeningsevne, resultat, egenkapital (aktivsiden) eller forpligtelser (passivsiden), som har fundet sted mellem pengeinstituttet og dets moderselskab, søsterselskab og de med disse associerede virksomheder.
Transaktioner mellem et pengeinstitut og et datterselskab er tillige omfattet af bestemmelserne om konsolideret tilsyn i bank- og sparekasselovens § 48a, hvorved risikoen for misbrug i denne relation må anses som forholdsvis ringe.
Transaktioner mellem et pengeinstitut og dets datterselskaber, som led i normal pengeinstitutvirksomhed, skal derfor ikke oplyses efter § 30, stk. 4, 3. pkt.
Som middel til at afgrænse bestemmelsens område er der henvist til de forbindelser mellem virksomheder, som er defineret i årsregnskabslovens § 1, stk. 2, nr. 5, 6 og 7. Denne fremgangsmåde er valgt, fordi dansk ret ikke indeholder en samlet, velafgrænset definition af koncernbegrebet, som umiddelbart ville være anvendelig i den foreliggende sammenhæng.
Med henvisningen til årsregnskabsloven omfatter reglen dels alle virksomheder, som er forbundne med et pengeinstitut, hvadenten pengeinstituttet er henholdsvis moder-, datter- eller søsterselskab til den pågældende virksomhed, dels alle virksomheder, som er associerede i den i § 1, stk. 2, nr. 6, definerede betydning til en hvilken som helst virksomhed inden for koncernen, hvori pengeinstitutet indgår.
 De pågældende bestemmelser i årsregnskabsloven er affattet således:
§ 1, stk. 2, »5. Dattervirksomheder:
aktieselskaber og anpartselskaber, som er datterselskaber af et selskab, jf. § 2 i aktieselskabsloven og i anpartselskabsloven, samt andre virksomheder, med hvilken selskabet har en tilsvarende forbindelse.
 6. Associerede virksomheder:
virksomheder, som ikke er dattervirksomheder, men i hvilke et selskab har kapitalandele med henblik på en varig tilknytning, der bidrager til selskabets aktiviteter.
En virksomhed formodes at være en associeret virksomhed, hvis selskabet ejer 20 pct.
eller mere af dens kapital, medmindre andet fremgår af selskabets og virksomhedens forhold og omstændighederne i øvrigt.
 7. Koncernvirksomheder:
et moderselskab og dets dattervirksomheder, jf. nr. 5.« Til nr. 12 Efter den gældende lovgivning skal et pengeinstituts årsregnskab revideres af mindst to revisorer, hvoraf den ene skal være statsautoriseret.
For at sikre, at pengeinstitutternes regnskaber reelt bliver reviderede af mindst to offentligt godkendte revisorer foreslås det i stk. 1, at mindst een af de øvrige revisorer skal være statsautoriseret eller registreret.
Bestemmelsen i stk. 2 lovfæster Brancheglidningsudvalgets henstilling (Betænkning nr. 1108, 1987, side 43) om, at der bør stilles krav om, at der skal være sammenfald mellem den eksterne revision i moder-, søster- og datterselskaber.
Der kan bl.a. være særlige problemer i forbindelse med revisors adgang til at revidere et pengeinstituts udenlandske selskab(er), hvorfor det foreslås i stk. 3, at tilsynet får mulighed for i særlige tilfælde af dispensere fra kravet i stk. 2.
 Bestemmelsen i stk. 4 er enslydende med det i nuværende stk. 2.
Reglerne for revision i aktieselskaber foreslås samtidigt i et selvstændigt lovforslag overflyttet til årsregnskabsloven.
I forbindelse med udstedelsen af en ny bekendtgørelse om revisionens gennemførelse i pengeinstitutter, hvori kravene til den interne revisionsafdeling skærpes, foreslås det i stk. 5, at oprettelsen af en intern revisionsafdeling formaliseres i loven.
Endvidere foreslås det, at Finanstilsynet får hjemmel til at udstede retningslinier for oprettelse af systemrevisionsafdelinger og om systemrevisionens gennemførelse i fælles datacentraler.
Meningen med bestemmelsen er at give mulighed for at etablere en systemrevision på fælles datacentraler, som helt eller delvist udarbejder regnskabsmateriale eller skaber transaktionsgrundlag for flere pengeinstitutter.
I stk. 6 foreslås, at Finanstilsynet, hvis en valgt revisor afskediges, kan udpege en anden revisor, der fungerer, indtil nyt valg kan afholdes.
Denne anden revisor skal udnævnes under iagtagelse af bestemmelsen i stk. 1.
Bestemmelsen i stk. 7 forpligter pengeinstituttet til at redegøre over for tilsynet, hvis en valgt revisor udskiftes.
Samtidig foreslås det, at en revisor, der fratræder sit hverv, er forpligtet til at meddele tilsynet, hvorvidt fratrædelsen skyldes særlige forhold.
I forbindelse med skærpelsen af kravene til de interne revisionsafdelinger foreslås det i stk. 8, at den gældende bestemmelse, jf. lovens § 36, stk. 5, udvides til også at omfatte den interne revisionschef.
Tilsynet kan herefter pålægge de valgte revisorer enten alene eller sammen med den interne revisionschef at give oplysninger om pengeinstituttets forhold.
Formålet med denne udvidelse er at give tilsynet større mulighed for at afdække eventuelle problemer i pengeinstituttet.
I stk. 9 foreslås, at tilsynet kan foranstalte en ekstraordinær revision i et pengeinstitut.
Bestemmelsen tager sigte på tilfælde, hvor tilsynet har en mistanke til, at der kan være problemer. og der gives med bestemmelsen mulighed for tilsynet til at foranstalte en kontrol af revisorernes arbejde.
 Stk. 10 er enslydende med det nuværende stk. 6.
Til nr. 13 og 14 Det foreslås, at halvårsregnskabet og årsregnskabet samt revisionsprotokollerne skal indsendes til tilsynet senest 8 dage efter afholdelse af det bestyrelsesmøde, hvor regnskabet er godkendt og senest 3 måneder efter regnskabsperiodens afslutning.
Forslaget er en skærpelse af tidsfristerne i den gældende lovgivning, og har til formål at give tilsynet de relevante oplysninger hurtigere, end det er tilfældet i dag.
Til nr. 15 Forslaget er udarbejdet i overensstemmelse med anbefalingerne i betænkning nr. 1108 »Brancheglidning i den finansielle sektor« side 42-44.
Formålet er at gøre det muligt for Finanstilsynet at skaffe sig indseende med transaktioner, som finder sted inden for en såkaldt finansiel koncern, og som har betydning først og fremmest for pengeinstituttets soliditet og indskydernes sikkerhed.
Som middel til at afgrænse bestemmelsens område er der henvist til de forbindelser mellem virksomheder, som er defineret i årsregnskabslovens § 1, stk. 2, nr. 5, 6 og 7. Denne fremgangsmåde er valgt, fordi dansk ret ikke indeholder en samlet, velafgrænset definition af koncernbegrebet, som umiddelbart ville være anvendelig i den foreliggende sammenhæng.
Med henvisning til årsregnskabsloven omfatter reglen dels alle virksomheder, som er forbundne med et pengeinstitut, hvadenten pengeinstituttet er henholdsvis moder-, datter- eller søsterselskab til den pågældende virksomhed, dels alle virksomheder, som er associerede i den i § 1, stk. 2, nr. 6, definerede betydning til en hvilken som helst virksomhed inden for koncernen, hvori pengeinstituttet indgår.
De pågældende bestemmelser i årsregnskabsloven er gengivet i bemærkningerne til nr. 11.
Til nr. 16 Til kapitel 12b Formålet med lovforslagets kapitel 12b er at skabe lovhjemmel for, at sparekasser kan ændre deres retlige organisationsform fra selvejende institutioner til aktieselskaber.
Ifølge bank- og sparekasseloven skal sparekasser være selvejende institutioner i modsætning til banker, der skal være aktieselskaber.
Sparekassernes organisationsform går helt tilbage til 1820-erne.
Med gennemførelsen af bank- og sparekasseloven i 1975 indførtes som hovedprincip en ligestilling af sparekasser med banker med hensyn til de forretningsmæssige aktiviteter, der må udføres.
På grund af de forskellige organisationsformer består der imidlertid ikke lighed med hensyn til kapitaltilførsel.
Medens banker kan finansiere den for driften nødvendige kapital ved udstedelse af aktier og konvertible obligationer til offentlig tegning, er sparekasserne henvist til at fremskaffe den fornødne kapital gennem egenkonsolidering og tegning af garantikapital.
Garantikapital udgør sammenlignet med aktiekapital ikke en tilsvarende attraktiv og fleksibel finansieringskilde.
Hidtil har kapitalfremskaffelse for sparekasser ikke været et problem, men i et fremadrettet perspektiv med skærpede konkurrencevilkår som følge af internationaliseringen og liberaliseringen af kapitalbevægelserne, herunder ikke mindst gennemførelsen af EF-s indre marked, vil det være af vital betydning for sparekassernes konkurrenceevne over for bankerne, at de får mulighed for ekstern kapitalfremskaffelse på konkurrencedygtige vilkår på lige fod med banker og derigennem at skaffe soliditetsdækning for balancevæksten.
Sparekasserne er enige om, at der bør skabes mulighed for, at de sparekasser, som måtte finde behov derfor, får adgang til at ændre deres retlige status til aktieselskab.
Mellem Industriministeriet og Danmarks Sparekasseforening har der været ført drøftelser om, hvorledes omdannelse vil kunne ske og principperne herfor.
Det har været ledende, at en omdannelse i videst muligt omfang skulle finde sted inden for de eksisterende lovgivningsmæssige rammer, og at et lovforslag alene skulle indeholde de enklest mulige ændringer for at lette omdannelsen og for at sikre, at man i realiteten fik en uforandret videreførelse af sparekassevirksomheden.
Ved udarbejdelsen af nærværende forslag har der i overensstemmelse med ønsker fra sparekasserne været lagt vægt på at sikre, at ændringen af organisationsformen vil kunne gennemføres, uden at sparekasserne derved mistede deres særkende, dvs.
 kundedemokratiet, den decentrale struktur og lokale forankring.
Garant- og kundedemokratiet skal således kunne fortsætte med den forskel, at der efter omdannelsen er tale om et aktionærdemokrati.
Den selvejende institution adskiller sig fra aktieselskabet navnlig derved, at der ikke bag den selvejende institution er en ejerkreds.
Hverken sparekassens garanter eller andre har andel i sparekassens formue eller overskud.
I tilfælde af sparekassens ophør skal formuen uddeles til almennyttige og velgørende formål.
Ved overgang til aktieselskabsform har det derfor været afgørende at sikre, at de i sparekassen opsamlede reserver fortsat er til rådighed for sparekassens drift samtidig med, at det sikres, at de fremtidige aktionærer i aktieselskabet ikke får andel i disse midler.
Det foreslås derfor, at der i forbindelse med omdannelsen overdrages aktier fra aktieselskabet til en erhvervsdrivende fond svarende til den af sparekassen indskudte egenkapital.
Fondens formål i vedtægten vil være at videreføre sparekassens virksomhed i aktieselskabet, således at dette til stadighed fremstår som et konkurrencedygtigt og velkonsolideret pengeinstitut.
Samtidig sikres det, at fondens formue i tilfælde af pengeinstitutvirksomhedens ophør uddeles til almennyttige og velgørende formål.
Ved at overdrage aktierne til en fond, der dermed bliver moderfond, opnås som en konsekvens, at der herved samtidig skabes grundlag for etablering af en finansiel koncern med mulighed for udøvelse af flere former for finansiel aktivitet, hvis der i fremtiden måtte vise sig behov herfor.
Af kapitaltilførselsgrunde kan det dog vise sig nødvendigt, at der mellem fonden og sparekasseaktieselskabet indskydes et holdningaktieselskab.
Til § 52c Lovforslaget åbner mulighed for, at de sparekasser, der drev virksomhed den 1. januar 1988, og som måtte finde behov herfor, kan vælge at ændre selskabsretlig organisationsform til aktieselskab.
Loven gælder også for sparekasser, der er opstået ved fusion mellem sparekasser, der drev virksomhed den 1. januar 1988.
Omdannelsen foreslås at ske på den måde, at sparekassen fusionerer med et aktieselskab efter reglerne om fusion i aktieselskabslovens kapitel 15. Dette sikres i lovens § 52d.
Ved at anvende aktieselskabslovens fusionsregler, hvorefter sparekassens aktiver og gæld som helhed overdrages til et aktieselskab, opnås, at omdannelsen kan ske uden likvidation, og at sparekassevirksomheden videreføres inden for rammerne af aktieselskabet med ophør af den selvejende institution.
Fusion efter aktieselskabslovens regler indebærer videre den fordel, at omdannelsen ikke medfører et debitorskifte, men at aktieselskabet indtræder i alle sparekassens rettigheder og forpligtelser.
Lovforslaget er udformet således, at også andre sparekasser vil kunne fusionere med det pågældende aktieselskab.
Ved fusionen overdrages sparekassens aktiver og passiver, herunder dens egenkapital, til aktieselskabet.
Herved sikres, at kapitalen fortsat anvendes til dens primære formål: pengeinstitutvirksomhed.
Som nævnt i bemærkningerne til kapitel 12b er sparekasser selvejende institutioner og adskiller sig fra aktieselskaber ved, at der ikke er en ejerkreds bag fonden.
Hverken sparekassens garanter eller andre har andel i sparekassens formue eller overskud.
Sparekassens formue skal i tilfælde af sparekassens ophør uddeles til almennyttige eller velgørende formål.
Med henblik på varetagelse af disse hensyn foreslås det derfor, at der i forbindelse med sparekassens fusion med aktieselskabet oprettes en erhvervsdrivende fond, der får overdraget aktier i aktieselskabet svarende til sparekassens reserver.
 Erhvervsdrivende fonde er omfattet af lov om erhvervsdrivende fonde.
Når en sparekasse ved omdannelse efter lovforslaget opdeles i en fond og et aktieselskab, er det nødvendigt at sikre, at begge virksomheder fortsat undergives en erhvervsøkonomisk lovgivning, henholdsvis lov om erhvervsdrivende fonde og bank- og sparekasseloven, da det fortsat er hensigten, at de to virksomheder forretningsmæssigt skal fungere som en helhed.
Selv om aktier udbydes til offentlig tegning, må det formodes, at fonden gennem nogle år vil besidde den største aktiepost i selskabet og derigennem - hvis der ikke indføres en stemmeretsbegrænsning - repræsentere flertallet af stemmerne.
Heraf vil i sig selv følge, at fonden er erhvervsdrivende og omfattet af lov om erhvervsdrivende fonde, jf. lovens § 1, stk.
 2, nr. 3.
Sparekassers formål i dag er at drive pengeinstitutvirksomhed, og aktieselskabets og fondens formål skal tilsammen være at videreføre denne virksomhed.
Efter lov om erhvervsdrivende fonde vil en fond kunne have til formål udelukkende at opretholde og videreføre en virksomhed.
Der kræves ikke noget eksternt uddelingsformål.
Fonden vil som følge af sit formål kunne geninvestere eventuelt udbetalt udbytte som ny aktiekapital i selskabet eller varetage anden tilknyttet finansieringsvirksomhed.
I vedtægten sikres det, at de i sparekassen opbyggede reserver anvendes til almennyttige og velgørende formål, hvis hovedformålet, konsolidering af pengeinstitutvirksomheden, måtte ophøre.
I lov om banker og sparekasser m.v. er det gennem stemmeretsbegrænsninger sikret, at ingen enkeltinteresser i sparekassen kan få afgørende indflydelse på valget af sparekassens repræsentantskab.
Ved omdannelse til aktieselskab er det fra sparekassernes side ønsket, at der uden at fonden mister sin karakter af erhvervsdrivende fond skabes mulighed for at indføre stemmeretsbegrænsninger i aktieselskabet dels som værn mod overtagelse, dels for at bevare sparekassernes særkende som demokratisk ledede selskaber.
Selv om fonden underlægges stemmeretsbegrænsning i aktieselskabet anfægter dette ikke umiddelbart dens status som erhvervsdrivende fond, men det vil være en forudsætning, at fonden vedtægtsmæssigt sikres indflydelse på sparekasseaktieselskabet ved beslutninger af særlig betydning for sparekassevirksomheden.
Dette følger tillige af fondens hovedformål om at videreføre og konsolidere sparekassen.
En bestemmende indflydelse kan følge af bestemmelser i vedtægter eller lignende, f.eks. aftale.
Fondens karakter af erhvervsdrivende fond vil f.eks. kunne sikres ved, at det i forbindelse med indførelsen af stemmeretsbegrænsningen - og som forudsætning for denne - vedtægtsmæssigt bestemmes, at fonden skal tiltræde størrelsen af den udbytteprocent, som sparekasseaktieselskabets bestyrelse foreslår på selskabets generalforsamling, ligesom fonden skal godkende vedtægtsændringer i aktieselskabet, herunder kapitalforhøjelser/-nedsættelser.
Fondens betydelige andel i selskabets driftsresultat vil kunne følge af, at fonden modtager udbytte fra selskabet, ligesom at fonden under alle omstændigheder gennem sin betydelige aktiebesiddelse vil få andel i den del af driftsresultatet, der henlægges til reserverne.
Fonden vil som følge af sit formål kunne geninvestere eventuelt udbetalt udbytte som ny aktiekapital i selskabet.
Sparekassernes nuværende garant- og indskyderdemokrati fortsætter med den forskel, at der efter omdannelsen er tale om aktionærdemokrati.
Det forudsætter en høj grad af aktiespredning.
Denne spredning vil i første omgang kunne ske på grundlag af de nuværende garanter, kunder og ansatte i sparekassen.
Et aktionærdemokrati med afdelingsmøder i princippet svarende til garantmøder, regionsmøder og lignende kan etableres med Finanstilsynets tilladelse i medfør af bank- og sparekasselovens § 8a.
Herved vil den eksisterende demokratiske opbygning kunne fastholdes og udbygges.
Det forudsættes, at Finanstilsynet giver tilladelse efter § 8a.
Med hensyn til den ledelsesmæssige opbygning i såvel aktieselskabet som i fonden kan de almindelige regler i bank- og sparekasseloven og i lov om erhvervsdrivende fonde anvendes.
Vedtægten for fonden skal oplyse, hvorledes bestyrelsen udpeges, da der ikke findes en ejerkreds, der skal foretage valg af ledelsen.
På grund af den nære samhørighed mellem fonden og aktieselskabet i formålsmæssig og virksomhedsmæssig henseende kan det være naturligt, at det i fondens vedtægt bestemmes, at der er et ikke uvæsentligt sammenfald mellem de to bestyrelser.
Hertil kommer, at der intet er til hinder for, at den enkelte sparekasse indfører overgangsregler, hvorefter den bestyrelse sparekassen har ved omdannelsen i en overgangsperiode vil kunne udgøre - helt eller delvis - bestyrelsen i fonden.
Der vil endvidere kunne etableres en ordning, hvorefter et antal medlemmer af fondsbestyrelsen vælges direkte af de øvrige aktionærer i aktieselskabet gennem det etablerede aktionærdemokrati.
I medfør af § 12, stk. 1, 2.
pkt., i lov om erhvervsdrivende fonde skal fondsmyndigheden godkende mindst eet medlem af bestyrelsen.
Såfremt der efter de beskrevne retningslinier sikres fonden en bestemmende indflydelse og en betydelig andel i driftsresultatet for sparekasseaktieselskabet anses fonden for erhvervsdrivende og dermed omfattet af lov om erhvervsdrivende fonde.
Til § 52d Aktieselskabslovens fusionsregler i kapitel 15 omfatter alene fusion mellem aktieselskaber.
Ved udtrykkeligt at gøre disse regler anvendelige med de fornødne ændringer på fusion mellem en selvejende institution og et aktieselskab fastslås samtidig princippet om universalsuccession, dvs. at aktieselskabet indtræder i sparekassens rettigheder og forpligtelser uden debitorskifte.
Stk. 2 omhandler forholdet til sparekassens garanter.
Garantikapital hæfter for sparekassens forpligtelser og svarer i det store og hele til aktiekapital.
Garanter er stemmeberettigede ved valg af sparekassens repræsentantskab.
Det foreslås, at garanterne som led i omdannelsen tilbydes ombytning af deres garantbeviser med aktier eller kontant indløsning efter eget valg.
Da der ikke kan ses bort fra, at der blandt garanterne vil være nogle, for hvem den faste rente på garantbeviset er en økonomisk nødvendighed, foreslås det, at garantikapitalen kan blive stående i selskabet i en overgangsperiode på indtil 5 år efter omdannelsen.
Garanterne kan i denne periode ikke kræve deres garantbeviser indløst, og garantindskuddet kan derfor medregnes ved opgørelsen af selskabets egenkapital i medfør af bank- og sparekasselovens § 21. Sparekassen vil i overgangsperioden dog kunne tilbyde ombytning af garantbeviserne med aktier.
De nærmere bestemmelser om de rettigheder, der tillægges garanterne skal indeholdes i fusionsplanen.
Bestemmelserne i stk. 3 og 4 er konsekvensændringer som følge af, at de pågældende virksomheder er pengeinstitutter, for hvilke der gælder særlige regnskabsregler.
Stk. 5 fastslår, hvad der allerede fremgår af § 48, at Finanstilsynet skal godkende fusionen.
Til § 52e Da der ved omdannelse alene sker en ændring i den retlige organisationsform, men ikke i øvrigt nogen ændring i den forretningsmæssige virksomhed, er det fundet rimeligt, at de pågældende sparekasser fortsat skal kunne kalde sig for sparekasser.
Ligesom for andre aktieselskaber skal ordet aktieselskab eller deraf dannede forkortelser dog tilføjes navnet.
Stk. 2 fastslår, at de for banker gældende regler, dvs. bank- og sparekasseloven og aktieselskabsloven, fremtidig skal finde anvendelse på de her omhandlede sparekasseaktieselskaber.
Til nr. 17 Forslaget er en konsekvens af ændringen til § 50, stk. 1, 3. pkt., hvor tilsynet gives adgang til at indhente oplysninger og foretage inspektion hos virksomheder, som i øvrigt ikke er omfattet af loven.
Til nr. 18 Tilføjelserne til straffebestemmelsen er en konsekvens af de skærpede krav i forslagets § 20a og § 36, stk. 1, 7 og 10.
Til § 2 Generelt er det ønskeligt, at bestemmelserne om kontrol og revison sættes i kraft så hurtigt som muligt.
En række af forslagene kræver dog af tekniske grunde en længere forberedelsestid hos pengeinstitutterne og hos Finanstilsynet.
Til § 3 Overgangsbestemmelsen giver i tiden frem til § 22 ophæves, den 1.
januar 1990, pengeinstitutterne mulighed for at tegne ansvarlig indskudskapital, som kan medregnes ved opgørelsen af egenkapitalen efter § 21, uanset at kapitalen er bundet i mindre end 5 år og uanset om der - i løbet af 1989 - er mindre end 12 måneder til kapitalen skal udbetales.
L 86 A Efter 2. behandlingen den 12. april 1988.
§ 1 I lov om banker og sparekasser m.v., jf. lovbekendtgørelse nr. 374 af 15. august 1985, som ændret ved lov nr. 400 og 401 af 10. juni 1987, foretages følgende ændringer:
1. I § 1, stk. 2, 2. pkt., indsættes efter »selvejende institutioner«: », jf. dog § 52 c,».
2. I § 2, 1. pkt., indsættes efter »sammensætning«:  

 », jf. dog § 52 e«.
 3. Efter § 16 a indsættes:
» § 16 b.
Ethvert medlem af bestyrelsen, en direktør eller en revisor kan forlange, at bestyrelsen indkaldes.
En direktør, en revisor eller den interne revisionschef har ret til at være til stede og udtale sig ved bestyrelsesmøder, medmindre bestyrelsen i en enkelt sag træffer anden bestemmelse.
Samtlige revisorer har altid ret til at deltage i bestyrelsesmøder under behandling af sager, der har betydning for revisionen eller for aflæggelse af regnskabet.
Stk. 2. Revisorerne har pligt til at deltage i bestyrelsens behandling af de pågældende sager, såfremt det ønskes af blot eet bestyrelsesmedlem.
Stk. 3. Over forhandlingerne i bestyrelsen skal der føres en protokol, der underskrives af samtlige tilstedeværende medlemmer.
Et bestyrelsesmedlem, en direktør eller en revisor, der ikke er enig i bestyrelsens beslutning, har ret til at få sin mening indført i protokollen.« 4. Efter § 20 indsættes i kapitel 5:
»  § 20 a.
Pengeinstituttet skal meddele tilsynet oplysninger  

 om forhold, der er af afgørende betydning for pengeinstituttets fortsatte virksomhed.
De valgte revisorer skal påse, at pengeinstituttet overholder denne forpligtelse.« 5. § 21 affattes således:
 » § 21. Egenkapitalen i et pengeinstitut skal udgøre mindst 7  

 pct.
af dets aktiver m.v.
Aktiverne m.v. vægtes i forhold til den risiko, der hviler på dem.
Ved opgørelsen af risikoen tages der hensyn til debitorrisiko, renterisiko og valutarisiko.
Stk. 2. De enkelte former for aktiver m.v. indgår med vægte, der fastsættes i regler udstedt af tilsynet.
Stk. 3. Tilsynet kan tillade, at aktiver, der er sikret ved garantier af ganske særegen karakter, ikke indgår i opgørelsen.
Stk. 4. Såfremt det ved en måneds- eller årsopgørelse måtte vise sig, at den i stk. 1 foreskrevne egenkapitaldækning ikke er til stede, skal denne atter tilvejebringes inden tre måneder derefter.
Tilsynet kan i det enkelte tilfælde fastsætte en kortere eller længere frist.« 6. § 22 ophæves.
 7. I § 23, stk. 1, indsættes efter 1. pkt.:
»Ved opgørelsen tillægges pengeinstituttets afviklingsrisiko med den pågældende kunde.
Tilsynet fastsætter nærmere bestemmelser om opgørelsen af afviklingsrisikoen.« 8. I § 24, stk. 1, 3. pkt., ændres »50 pct.« til:  

 »75 pct.«.
 9. I § 24 indsættes som stk. 7:
»Stk. 7. Ved opgørelsen af de i stk. 1 og 3 nævnte grænser indgår tillige de aktiekøbs- og aktiesalgsforretninger m.v., som pengeinstituttet har indgået.
Tilsynet fastsætter nærmere bestemmelser herom.« 10. I § 29 indsættes som stk. 3.:
»Stk. 3. Efter et regnskabsårs første seks måneder skal der udarbejdes et halvårsregnskab bestående af balance (status), resultatopgørelse og noter.
For halvårsregnskabet finder § 29, stk. 2, 1. pkt., § 30, § 31, stk. 1-3, samt §§ 32 og 33 anvendelse.« 11. I § 30, stk. 4, indsættes som 3. pkt.:
»Årsregnskabet skal indeholde oplysning om retshandler af større betydning, som har fundet sted mellem pengeinstituttet og de virksomheder, som er direkte eller indirekte forbundne med pengeinstituttet, jf. definitionerne i årsregnskabslovens § 1, stk. 2, nr. 5, 6 og 7.« 12. § 36 affattes således:
» § 36. Et pengeinstituts halvårsregnskab og årsregnskab skal revideres af mindst to revisorer, hvoraf den ene skal være statsautoriseret.
Mindst een af de øvrige revisorer skal være enten statsautoriseret eller registreret.
Stk. 2. Et pengeinstituts moder-, søster- og datterselskabs regnskab skal revideres af de samme revisorer, som reviderer pengeinstituttets regnskaber.
 Stk. 3. Tilsynet kan i særlige tilfælde dispensere fra kravet i stk.
 2.
Stk. 4. De for aktieselskaber gældende revisionsbestemmelser finder med de fornødne tillempelser anvendelse på sparekasser og andelskasser.
Stk. 5. Tilsynet fastsætter bestemmelser om revisionens gennemførelse i pengeinstitutter, herunder om oprettelse af interne revisionsafdelinger og systemrevisionsafdelinger og om systemrevisionens gennemførelse i fælles datacentraler.
Stk. 6. Tilsynet kan afskedige en revisor, der findes åbenbart uegnet til sit hverv ,og i stedet udpege en anden revisor, jf.
 herved stk. 1, der fungerer, indtil nyt valg kan afholdes.
Stk. 7. Ved revisorskifte skal pengeinstituttet give tilsynet en redegørelse om grunden hertil.
En revisor, der fratræder sit hverv, skal meddele tilsynet, hvorvidt fratrædelsen skyldes særlige forhold.
Stk. 8. Tilsynet kan pålægge revisorerne enten alene eller sammen med den interne revisionschef at give oplysninger om pengeinstituttets forhold.
Stk. 9. Tilsynet kan foranstalte en ekstraordinær revision i et pengeinstitut.
Pengeinstituttet kan pålægges at betale for revisionens udførelse.
Tilsynet godkender honorarets størrelse.
Stk. 10. Revisor må ikke have lån i pengeinstituttet eller opnå pengeinstituttets garanti, ligesom han ikke må stille pant eller påtage sig kaution for forpligtelser over for pengeinstituttet.« 13. § 37, stk. 1, 1. pkt., affattes således:
»Det reviderede og af bestyrelsen godkendte halvårsregnskab og årsregnskab skal tillige med en genpart af revisionsprotokollen senest 8 dage efter afholdelse af det bestyrelsesmøde, hvor regnskabet er godkendt af bestyrelsen, og senest 3 måneder efter regnskabsperiodens afslutning indsendes til tilsynet.« 14. I § 37 indsættes efter stk. 1 som nyt stykke:
»Stk. 2. Dirigenten for generalforsamlingen eller i sparekasser det repræsentantskabsmøde, hvor regnskabet er forelagt til godkendelse, skal straks efter generalforsamlingen eller repræsentantskabsmødet give tilsynet oplysning, om regnskabet er vedtaget uden ændringer.
Hvis generalforsamlingen eller repræsentantskabet foretager ændringer i det af bestyrelsen godkendte regnskab, skal det endelige regnskab som godkendt af generalforsamlingen eller repræsentantskabet og med angivelse af de ændringer, der er foretaget, indsendes til tilsynet inden 8 dage efter generalforsamlingen eller repræsentantskabsmødet.
Generalforsamlingen eller repræsentantskabsmødet skal finde sted senest 4 måneder efter regnskabsårets udløb.« Stk. 2 og 3 bliver herefter stk. 3 og 4.
 15. I § 50, stk. 1, indsættes som 3. pkt.:
»I det omfang, det er nødvendigt for bedømmelse af et pengeinstituts økonomiske stilling, har tilsynet endvidere adgang til at indhente oplysninger og foretage inspektionsbesøg hos virksomheder, med hvilke pengeinstituttet har særlig direkte eller indirekte forbindelse, jf. definitionerne i årsregnskabslovens § 1, stk. 2, nr. 5, 6 og 7.« 16. I § 53 indsættes som stk. 2:
»Stk. 2. Undlader en virksomhed som nævnt i § 50, stk. 1, 3. pkt., at opfylde de pligter, som efter loven påhviler virksomheden, kan industriministeren som tvangsmiddel pålægge virksomheden som sådan eller de for virksomheden ansvarlige personer daglige eller ugentlige tvangsbøder.« 17. § 54, stk. 1, 1. pkt., affattes således:
»Overtrædelse af bestemmelserne i § 1, stk. 4 og 5, §§ 2, 4 og 4 a, § 6, stk. 1, § 12, stk. 1, § 14, § 15 d, stk. 1, § 15 f, stk. 3, § 15 k, stk. 1, §§ 19, 20, 20 a og 23, stk. 1, §§ 24, 25 og 27, stk. 1, § 28, stk. 2, § 29, jf. §§ 30-35, § 36, stk. 1, 7 og 10, §§ 38, 39, § 39 a, § 44, stk. 1 og 2, § 45, stk. 1, § 45 a, stk.
1 og 4, §§ 47 og 48, § 48 a, stk. 5, og § 51 straffes med bøde eller hæfte, for så vidt højere straf ikke er forskyldt efter borgerlig straffelov.« § 2 Stk. 1. § 1, nr. 1-4 samt nr. 10-17, træder i kraft dagen efter bekendtgørelsen i Lovtidende.
 Stk 2. § 1, nr. 7-9, træder i kraft den 1. august 1988.
 Stk 3. § 1, nr. 10, 11, og bestemmelserne i § 36, stk. 1-3, i nr.
12, nr. 13 og 14, finder første gang anvendelse for regnskabsåret 1989.
Stk 4. § 1, nr. 5 og 6, træder i kraft 1. januar 1990, jf. dog § 3, stk. 2.
§ 3 Stk. 1. Uanset bestemmelserne i § 22, stk. 3, 1. og 2. pkt., kan pengeinstitutter indtil udgangen af 1989 optage ansvarlig indskudskapital med et kortere opsigelsesvarsel end 5 år, som kan medregnes ved opgørelsen af egenkapitalen, jf. § 21, såfremt den tidligst kan opsiges til udgangen af 1989.
Stk. 2. Pengeinstitutter, som i fjerde kvartal 1986 ved opgørelsen efter § 21 kunne medregne ansvarlig indskudskapital med et beløb, som i gennemsnit oversteg 30 pct. af egenkapitalen, kan i perioden 1. januar 1990 til 31. december 1991 medregne ansvarlig indskudskapital ved opgørelsen efter § 21. Den medregnede ansvarlige indskudskapitals andel af egenkapitalen må højst udgøre den medregnede ansvarlige indskudskapitals gennemsnitlige andel af egenkapitalen i fjerde kvartal 1986 fratrukket 30 procentpoints.
Uanset § 1, nr. 6, skal den således medregnede ansvarlige indskudskapital i øvrigt opfylde betingelserne i § 22 bortset fra bestemmelsen i § 22, stk. 3, 2. pkt.
Stk. 3. Bestemmelsen i stk. 1 træder i kraft dagen efter bekendtgørelsen i Lovtidende.
L 86 B Efter afstemningen den 12. april 1988 § 1 I lov om banker og sparekasser m.v., jf. lovbekendtgørelse nr. 374 af 15. august 1985, som ændret ved lov nr. 400 og 401 af 10. juni 1987, foretages følgende ændring:
 Efter § 52 b indsættes som nyt kapitel 12 b:
»  Kapitel 12 b Sparekassers omdannelse til aktieselskaber § 52 c.
I sparekasser, der drev virksomhed den 1. januar 1988, kan repræsentantskabet efter reglerne i dette kapitel beslutte, at sparekassen opløses uden likvidation ved overdragelse af sparekassens aktiver og gæld som helhed til et aktieselskab, der har tilladelse til at drive pengeinstitutvirksomhed, og at aktier i aktieselskabet svarende til værdien af de indskudte aktiver efter fradrag af sparekassens gæld overdrages til en fond, som anses som en erhvervsdrivende fond.
Stk. 2. Beslutning i henhold til stk. 1 træffes med det flertal, der kræves til sparekassens opløsning.
§ 52 d.
Aktieselskabslovens §§ 134-134 i finder med de nødvendige ændringer anvendelse på fusionen mellem aktieselskabet som det fortsættende selskab og sparekassen som det ophørende selskab.
Stk. 2. Garanterne i sparekassen skal tilbydes efter eget valg enten en ombytning til markedskurs af deres garantbeviser til aktier i aktieselskabet eller kontant indløsning.
Sparekassen kan endvidere tilbyde garanterne, at garantikapitalen bliver stående i selskabet i en periode på indtil 5 år.
Garantikapitalen medregnes i denne periode ved opgørelsen af egenkapitalen, jf. § 21. I tilfælde af selskabets opløsning fyldestgøres garantindskud før aktiekapitalen.
Den i aktieselskabslovens § 134 a nævnte fusionsplan skal indeholde oplysning og bestemmelse om de rettigheder, der tillægges garanterne.
Stk. 3. Den i aktieselskabslovens § 134 b nævnte fælles regnskabsopstilling og åbningsbalance udarbejdes efter de for pengeinstitutter gældende regnskabsregler i lov om banker og sparekasser m.v.
Stk. 4. Dokumenter, der ifølge aktieselskabslovens §§ 134-134 i skal indsendes til Erhvervs- og Selskabsstyrelsen, indsendes tillige til tilsynet.
 Stk. 5. Tilsynet skal godkende fusionen i henhold til § 48.
§ 52 e.
Fonden ledes af en bestyrelse på mindst fem medlemmer.
Stk. 2. Et medlem, som skal have økonomisk og regnskabsmæssig indsigt, udpeges af fondsmyndigheden.
Vederlag udredes af fonden og fastsættes efter samme regler, som er givet efter § 16, stk. 2.
Stk. 3. Mindst tre medlemmer udpeges af sparekasseaktieselskabets bestyrelse blandt bestyrelsens medlemmer.
Formanden for sparekasseaktieselskabets bestyrelse er altid medlem af fondens bestyrelse.
Stk. 4. Finder reglerne i lov om erhvervsdrivende fonde om koncernmedarbejderrepræsentation ikke anvendelse, udpeges eet medlem af og blandt sparekasseaktieselskabets medarbejderrepræsentanter.
Reglerne i aktieselskabsloven om koncernrepræsentation finder tilsvarende anvendelse for det pågældende medlem.
§ 52 f.
Sparekasseaktieselskabets vedtægter skal indeholde bestemmelser om stemmeretsbegrænsning for aktionærerne.
 Stk. 2. Sparekasseaktieselskabets beslutning om:
1) vedtægtsændring, 2) udbyttefastsættelse, 3) årsregnskab og 4) bestyrelsens vederlag kræver uanset bestemmelser fastsat i medfør af stk. 1 fondens godkendelse.
Stk. 3. Ved godkendelse af beslutninger nævnt i stk. 2 skal fonden have for øje, at sparekasseaktieselskabet skal drives som et velkonsolideret og konkurrencedygtigt pengeinstitut i pagt med sparekassetradition.
§ 52 g.
Et aktieselskab, som i medfør af reglerne i dette kapitel overtager en sparekasse, er berettiget til at betegne sig som sparekasse, idet dog ordet »aktieselskab« eller deraf dannede forkortelser skal tilføjes navnet.
Stk. 2. Reglerne for banker finder i øvrigt anvendelse på aktieselskabet.' § 2 Loven træder i kraft dagen efter bekendtgørelsen i Lovtidende.
