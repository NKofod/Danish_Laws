Ændringsforslag stillet den 24. maj 2016 uden for betænkningen Ændringsforslag til 2. behandling af Forslag til lov om ændring af lov om værdipapirhandel m.v., lov om finansiel virksomhed, lov om forvaltere af alternative investeringsfonde m.v., straffeloven og retsplejeloven (Ændringer som følge af forordningen om markedsmisbrug samt gennemførelse af regler om provisionsbetalinger m.v. fra tredjeparter og oplysninger om omkostninger m.v. i direktivet om markeder for finansielle instrumenter (MiFID II)) [Af erhvervs- og vækstministeren (Troels Lund Poulsen)]:
Til § 6 Af erhvervs- og vækstministeren:
 18) I stk. 2 ændres »1. januar 2017« til: »1. juli 2017«.
[Ændring af ikrafttrædelsestidspunktet for dele af lovforslaget] Bemærkninger Til nr. 18 Med ændringsforslaget foreslås en ændring af ikrafttrædelsestidspunktet for lovforslagets § 2 og § 3, nr. 1, 2, 4 og 5, således at de dele af lovforslaget, der vedrører provisionsbetalinger m.v. fra tredjeparter og oplysninger om omkostninger m.v., træder i kraft den 1. juli 2017 i stedet for den 1. januar 2017 som oprindelig foreslået.
Baggrunden for forslaget om en ændret ikrafttrædelsesdato er, at det under udvalgsbehandlingen af lovforslaget er blevet tilkendegivet fra brancheorganisationerne for de berørte virksomheder, at lovforslaget skaber et behov for at få en række praktiske forhold på plads i forhold til bl.a. indgåelse af nye kundeaftaler om porteføljepleje m.v., ligesom der vil være et væsentligt behov for rådgivning af kunderne om de ændringer, som lovforslaget medfører.
Det er branchens vurdering, at det ikke vil være muligt at nå dette til den 1. januar 2017, idet det bl.a. erfaringsmæssigt vil tage længere tid at indhente kundernes accept af evenuelle nye aftaler, end en ikrafttræden den 1. januar 2017 ville indebære.
 Med ændringsforslaget sikres der yderligere tid til rådgivning af kunderne om de ændringer, der følger af lovforslaget, og til indhentelse af kundernes accept af de nye vilkår.
