Skriftlig fremsættelse (29. januar  

 2003) Socialministeren Herved tillader jeg mig for Folketinget at  

 fremsætte:
Forslag til lov om ændring af lov om social  

 service (Mulighed for madordninger i børnehaver mod fuld  

 forældrebetaling) (Lovforslag nr.
L 135).
 Lovforslaget er et led i regeringens  

 regelforenklingsprogram og indgår tillige i kommuneaftalen for  

 2003.
 Der stilles forslag om, at kommunerne kan beslutte, at der  

 skal være mulighed for at oprette madordninger mod fuld  

 forældrebetaling i dagtilbud til børn i alderen fra 3 år  

 og derover.
 Efter forslaget overlades det til  

 forældrebestyrelsen i det enkelte dagtilbud at beslutte, om der skal  

 oprettes en madordning, og hvordan madordningen skal tilrettelægges  

 inden for de overordnede rammer for madordninger, som kommunen har fastsat.  

 Det foreslås, at de enkelte forældre med børn i et  

 dagtilbud med forældrebetalt madordning kan vælge, om de  

 ønsker at være med i madordningen.
Formålet med forslaget er at give kommunerne mulighed for at tilbyde  

 forældre med børn i dagtilbud mere service uden at belaste den  

 kommunale økonomi, at sikre mulighed for at eksisterende og  

 velfungerende forældreorganiserede madordninger kan fortsætte, og at udvide grundlaget for at små børn kan  

 få god og sund mad, mens de er i dagtilbud.
 Med forslaget lægges der op til, at der gennem den  

 lokale dialog om madordninger findes frem til løsninger, der kan  

 indpasses med det konkrete dagtilbuds pædagogiske principper og  

 forældrenes forventninger til en madordning.
 Forslaget er forhandlet med de kommunale parter og  

 skønnes ikke at have økonomiske eller administrative  

 konsekvenser for kommunerne.
 Med disse bemærkninger indstiller jeg lovforslaget  

 til Folketingets velvillige behandling.
