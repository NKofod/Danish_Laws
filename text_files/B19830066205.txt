 I henhold til § 23, stk. 1 og 2 samt § 28, stk. 4 i arbejdsministeriets  

 bekendtgørelse nr. 540 af 2. september 1982 om stoffer og materialer  

 fastsættes:
 § 1.  Bekendtgørelsen omfatter beklædte elektroder til  

 manuel lysbuesvejsning og stativsvejsning af ulegeret stål (elektroder  

 svarende til DS 317.1), stativsvejseelektroder,  

 indtrængningselektroder(dybsvejseelektroder) samt elektroder til svejsning af  

 legeret stål og alle andre metaller.
 § 2.  Fremstillere eller importører af  

 svejseelektroder omfattet af § 1 skal årligt foretage anmeldelse til  

 arbejdstilsynet.
 Stk. 2.  Anmeldelse skal foretages for hver type og  

 dimension af elektrode og skal indeholde oplysning om type, dimension,  

 røgklasse og den årligt solgte mængde i kg.
 Stk. 3.  Anmeldelse skal foretages på et skema, der  

 udleveres af arbejdstilsynet.
 Stk. 4.  Anmeldelse skal foretages for et kalenderår ad  

 gangen og skal være arbejdstilsynet i hænde inden 1. april det følgende år.
 § 3.  Direktøren for arbejdstilsynet kan, hvor særlige  

 forhold foreligger, tillade afvigelser i enkelttilfælde fra bestemmelserne i  

 denne bekendtgørelse.
 Stk. 2.  Direktørens afgørelse kan indbringes for  

 arbejdsministeren inden 4 uger efter, at afgørelsen er meddelt den  

 pågældende.
 Stk. 3.  Rettidig klage har opsættende virkning, indtil  

 klagemyndighedens afgørelse foreligger, eller klagemyndigheden bestemmer  

 andet.
 Stk. 4.  Når særlige grunde taler derfor, kan  

 klagemyndigheden behandle en klage og tillægge denne opsættende virkning,  

 selv om klagen først fremkommer efter udløbet af den frist, der er nævnt i  

 stk. 2.
 § 4.  Overtrædelse af § 2, eller tilsidesættelse af  

 vilkår for tilladelser i henhold til § 3, stk. 1, straffes med bøde eller  

 hæfte.
 Stk. 2.  For overtrædelser, der begås af aktieselskaber,  

 andelsselskaber eller lignende, kan der pålægges selskabet som sådant  

 bødeansvar.
 § 5.  Bekendtgørelsen træder i kraft den 1. marts  

 1984.
