Pressenævnets kendelse i sag nr. 2019-80-0359 Afvisning af klage over Ekstra Bladet på grund af fristoverskridelse En person klagede over en artikel bragt af Ekstra Bladet.
Klagen var indbragt for Pressenævnet efter udløbet af 12-ugers klagefristen.
Klagen blev derfor afvist uden nærmere behandling.
 [Klager] har klaget til Pressenævnet over artiklen Internat melder hundeejer til politiet: Skal alligevel udlevere hundene, som blev bragt den 1. april 2016 af Ekstra Bladet på ekstrabladet.dk, idet hun mener, at god presseskik er tilsidesat.
 Klagen er modtaget i Pressenævnet den 25. juli 2019.
 Den påklagede artikel indeholder omtale af en internatleders bekymring for, at 12 hunde, som tidligere er blevet fjernet fra ejeren af politiet, er blevet afleveret tilbage til ejeren.
[Klager] har til støtte for klagen anført, at god presseskik er tilsidesat i artiklen, da Ekstra Bladet udelukkende har bragt artiklen efter ønske fra internatlederen. [Klager] har endvidere anført, at artiklen er løgnagtig og ukritisk samt indeholder voldsomme og truende kommentarer.
De efterfølgende konsekvenser har haft ufatteligt omfang for [Klager], navnlig at hun fik stjålet hunden [hundenavn].
 Pressenævnets formand, Hanne Schmidt, udtaler:
En klage over overtrædelse af god presseskik kan indgives til mediet eller direkte til Pressenævnet.
I begge tilfælde er klagefristen tolv uger fra offentliggørelsen. jf. medieansvarsloven § 34, stk. 2.
 Klagen vedrører en artikel på ekstrabladet.dk bragt af Ekstra Bladet den 1. april 2016 og klager har først klaget til Pressenævnet den 25. juli 2019. Da klagen derved er indgivet efter 12-ugers klagefristens udløb, afvises den som for sen, jf.  medieansvarsloven § 43, stk. 3.
Det kan tilføjes, at Pressenævnet ikke kan behandle spørgsmål om overtrædelse af straffeloven.
Disse forhold skal anmeldes til politiet og henhører under domstolene.
