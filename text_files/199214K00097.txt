Nr BTL 97 Betænkning over Forslag til lov om ændring af lov om Klagenævnet for Udbud  

 (Udbud af bygge- og anlægsarbejder og indkøb i De Europæiske Fællesskaber)  

  

 Nr L 97 1992-93, 1. samling Afgivet af Erhvervsudvalget Afgivet: 19921208 Udvalget har behandlet lovforslaget i nogle møder og har herunder stillet spørgsmål til industriministeren, som denne har besvaret skriftligt.
 Et af udvalgets spørgsmål til industriministeren og dennes svar herpå er  

 optrykt som bilag til betænkningen.
 Herefter indstiller udvalget lovforslaget til vedtagelse  

 uændret .
Et mindretal inden for flertallet (Fremskridtspartiets medlem af udvalget)  

 er af den opfattelse, at der skal gøres mest muligt for at få helt frie  

 markedsforhold inden for EF.
Imidlertid udgør vores offshore-industri et  

 problematisk område.
De tidsfrister for licitation og udbud, som kan  

 forekomme rimelige og velbegrundede i al øvrig offentlig og privat  

 virksomhed, kan have særdeles uheldige bivirkninger i offshore-industrien  

 m.v.
Der er derfor grund til at være meget opmærksom på, at Folketinget ikke  

 gennem uagtsomhed eller sløset lovgivning kommer til at genere  

 offshore-industrien unødigt.
Den danske offshore-industri skal efter  

 Fremskridtspartiets opfattelse forkæles.
De enorme milliardbesparelser på  

 energiområdet, den danske økonomi og den danske betalingsbalance nyder godt  

 af, skyldes primært vores efterforskning og udvinding af kulbrinter i  

 Nordsøen.
 Fremskridtspartiet skal derfor opfordre industriministeren til at holde  

 meget tæt kontakt til energiministeren og være meget påpasselig i udmøntning  

 og administration af loven.
Vibeke Storm Rasmussen (S) Ole Vagn Christensen (S) Sonja Mikkelsen (S)  

 Erling Olsen (S) Trøjborg (S) fmd.
Løvig Simonsen (S) Tommy Dinesen (SF)  

 Rahbæk Møller (SF) Sonja Albrink (CD) Flemming Hansen (KF) nfmd.
Kai  

 Dige Bach (KF) Svend Heiselberg (V) Pia Larsen (V) Helge Sander (V) Annette  

 Just (FP) Lone Dybkjær (RV) Lysholm Christensen (KRF) Bilag Et af udvalgets spørgsmål til industriministeren og dennes svar herpå Spørgsmål 1:
 Vil ministeren oplyse, om arbejdsmarkedets parter får samme rettigheder i  

 klagenævnet på de nyindførte områder, som de har på de eksisterende områder.
 Svar:
Lovforslaget tilsigter ikke ændringer i rettighederne for kredsen af  

 klageberettigede, der er opregnet i § 14 i bekendtgørelse nr. 72 af 30.  

 januar 1992 om Klagenævnet for Udbud.
Denne bekendtgørelse er udstedt i  

 medfør af lov nr. 344 af 6. juni 1991 om Klagenævnet for Udbud.
 Det fremgår af § 14 i bekendtgørelsen, at klager efter lovens § 1, stk. 1,  

 bl.a. kan indgives af Landsorganisationen i Danmark og af Dansk  

 Arbejdsgiverforening.
 Der er ikke for tiden overvejelser om en ændring af bekendtgørelsen, og en  

 gennemførelse af lovforslaget vil ikke i sig selv berøre den eksisterende  

 klageadgang.
 For god ordens skyld skal det tilføjes, at udpegningen af medlemmer af  

 Klagenævnet fortsat vil ske efter samråd med relevante eksterne parter,  

 blandt andet arbejdsmarkedets hovedorganisationer, og at der således ved  

 sammensætningen vil blive sørget for, at der også findes sagkyndige i  

 arbejdsmarkedsspørgsmål i nævnet.
