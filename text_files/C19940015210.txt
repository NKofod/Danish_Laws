 Efter Bygge- og Boligstyrelsens bekendtgørelse nr. 463 af 15. juni 1992,  

 som ændret ved bekendtgørelse nr. 684 af 20. juli 1994, skal den statslige  

 bygningsejer lade foretage 5 års eftersyn inden 5 år efter afleveringen af et  

 byggeri, når dette er påbegyndt projekteret efter den 31. december 1986.
 Nogle foreløbige erfaringer om eftersynene har været drøftet i  

 Samordningsudvalget for den statslige ejendomsforvaltning (SEF), og Bygge- og  

 Boligstyrelsen skal herefter udsende følgende retningslinier om nogle  

 enkeltheder i forbindelse med eftersynene, jf. §9a i ovennævnte  

 bekendtgørelse.
 1. MINDSTEGRÆNSE FOR 5-ÅRS EFTERSYN.
Udgifterne til eftersynene afholdes af bygningsejeren og eventuel dækning  

 af byggeskader skal ligeledes betales af bygningsejeren.
Under hensyn hertil  

 er det rimeligt at lade bygningsejerne selv afgøre, om eftersynene skal  

 afholdes i forbindelse med visse byggerier, når risikoen for skader ikke står  

 mål med udgifterne til eftersynet, efter følgende retningslinier:
 Byggerier med samlet byggesum under 2 millioner kr.
 Eftersyn kan undlades i byggerier, hvor den samlede byggesum er under 2  

 mill. kr.
Undladelse af eftersyn i byggesager under 2. mill. kr. skal dog altid ske  

 efter en konkret vurdering.
Således kan bl.a. følgende forhold tale for  

 eftersyn også i byggesager under 2 mill. kr.:
- Bygningen er af en teknisk kompliceret art - Der er særlige risikoområder i byggeriet - Der er fare for omfattende følgeskader - Der er anvendt nye typer byggematerialer eller konstruktioner.
 - Bygningen er i 5-års perioden taget i brug til andet formål end  

 oprindelig planlagt.
 Byggerier med samlet byggesum over 2 millioner kr.:
 Som udgangspunkt skal der altid foretages 5-års eftersyn i byggerier med  

 en samlet byggesum over 2 mill. kr.
 Eftersyn kan dog undlades i tilfælde, hvor eftersyn efter en konkret  

 risikovurdering ikke vil være økonomisk fordelagtigt, f.eks. hvor  

 bygningen/bygningsdelen:
- er af midlertidig karakter - er tiltænkt en kort holdbarhedstid.
 - er af så enkel en udforming, at skader umiddelbart kan konstateres.
 - er berørt eller ændret ved byggearbejder efter afleveringen i et sådant  

 omfang, at det ikke er muligt at gøre krav gældende overfor entreprenøren på  

 det oprindelige byggeri. (Om der skal foretages 5-års eftersyn af ombygningen  

 vurderes efter ovenstående kriterier).
 2. EFTERSYN EFTER ALMINDELIGE BETINGELSER FOR ARBEJDER  

 OG LEVERANCER/TOTALENTREPRISER (AB92/ABT93) OG EFTER BEKENDTGØRELSEN.
 I princippet skal der gennemføres to eftersyn, et eftersyn efter  

 bekendtgørelsen og et eftersyn efter AB92/ABT93.
I praksis kan de to eftersyn slås sammen til et, blot man er opmærksom på  

 habilitetsreglen i bekendtgørelsens §4, stk. 2. Ifølge denne bestemmelse må  

 den sagkyndige, der foretager eftersynet, ikke have haft med byggeriets  

 gennemførelse eller drift at gøre som bygherre, ejer, rådgiver, entreprenør,  

 leverandør eller bygningsforvalter.
En tilsvarende habilitetsregel findes  

 ikke i AB92.
 De to eftersyn har ikke sammenfaldende formål og indhold:
 Eftersyn efter bekendtgørelsen:
 Eftersynet omfatter nybyggeri og ombygninger, når disse gennemføres efter  

 et projektmateriale og har et sådant omfang at de i det væsentlige  

 organiseres og afvikles som en byggesag.
Formålet med eftersynet er, at finde byggeskader.
Eftersynet består  

 i en systematisk, byggeteknisk gennemgang af byggeriet med det formål, at  

 beskrive og vurdere dettes tilstand, herunder vedligeholdelsestilstanden.  

 Skader og tegn på skader skal registreres og om muligt skal årsagerne hertil  

 belyses.
 Ved skade forstås svigt, som giver sig udslag i brud, lækage, deformering,  

 svækkelse eller ødelæggelse i bygningen eller i andre fysiske forhold, når  

 disse forhold væsentligt nedsætter bygningens brugbarhed efter dens formål.
 Ved svigt forstås, at materialer, konstruktioner eller bygningsdele i et  

 bygværk savner egenskaber, som efter aftaler eller forudsætninger, efter  

 offentlige forskrifter eller god byggeskik hører med.
Eftersynet skal altså opfange skader, før de får større omfang eller  

 bevirker følgeskader.
Eftersynsrapporten skal desuden indgå i byggeriets  

 erfaringsopsamling.
 Eftersynet omhandler alene de byggetekniske forhold og således ikke  

 spørgsmål om byggeriets udformning eller funktionelle og  

 juridske/ansvarsmæssige forhold.
Eftersynet skal først og fremmest sigte på skjulte skader, men eventuelle  

 åbenbare skader skal selvfølgelig også registreres.
Eftersynet omfatter såvel  

 kendte skadetyper og udviklingsskader.
Ved udviklingsskader forstås skader,  

 som ikke kunne forudses med baggrund i den viden, der fandtes på  

 udførelsestidspunktet.
Også tegn på skader omfattes af eftersynet.
Herved vil bl.a. nedsat  

 holdbarhed eller kortere levetid end aftalt eller forventet typisk skulle  

 registreres ved eftersynet.
 Eftersyn efter AB92/ABT93:
 Eftersynet omfatter ethvert byggeri, hvor AB92/ABT93 er vedtaget.
 Formålet med eftersynet er at finde mangler, der skal afhjælpes af  

 entreprenøren, så ansvar kan gøres gældende inden ansvarsperiodens udløb.
 Ifølge AB92/ABT93 §30 er der tale om en mangel, når arbejdet ikke er  

 udført i overensstemmelse med aftalen, fagmæssigt korrekt eller i  

 overensstemmelse med bygherrens eventuelle anvisninger efter § 15. Det samme  

 gælder, hvis entreprenøren ikke har leveret andre aftalte ydelse i  

 forbindelse med arbejdet, såsom dokumentation af kvalitetssikring og  

 oplysninger til brug i bygningsdriften.
 Anvendte materialer skal desuden som udgangspunkt være som aftalt eller af  

 sædvanlig kvalitet.
 AB92/ABT93's mangelsbegreb er således normalt mere omfattende end  

 eftersynsordningens skadebegreb.
Der findes ikke regler i AB92/ABT93 om, hvor omfattende eftersynet skal  

 være.
Bygherren må derfor selv afveje sin interesse i eftersynets grundighed  

 mod udgifterne herved.
