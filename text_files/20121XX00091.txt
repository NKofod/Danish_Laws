Skriftlig fremsættelse (26. oktober 2012) Beskæftigelsesministeren: (Mette Frederiksen):
 Herved tillader jeg mig for Folketinget at fremsætte:
Forslag til lov om ændring af lov om arbejdsløshedsforsikring m.v. og lov om aktiv socialpolitik (Midlertidig ændring af kommunernes medfinansiering af arbejdsløshedsdagpenge og kontanthjælp) (Lovforslag nr.
L 44) Lovforslaget udmønter dele af aftalen om kommunernes økonomi for 2013 indgået mellem regeringen (Socialdemokraterne, Radikale Venstre og Socialistisk Folkeparti) og KL vedrørende en 2-årig suspension af reglerne om 100 pct. kommunal finansiering af udgifterne til arbejdsløshedsdagpenge og kontanthjælp, hvis tilbud om aktivering og samtaler ikke gennemføres rettidigt (strafrefusion).
 Lovforslaget udmønter ovennævnte del af aftalen om kommunernes økonomi for 2013 og indeholder følgende to elementer:
  Suspension af reglerne om kommunernes 100 pct. finansiering af arbejdsløshedsdagpenge, når tilbud ikke er givet til tiden.
  Suspension af reglerne om kommunernes manglende ret til refusion af udgifterne til kontanthjælp, når tilbud ikke er givet til tiden.
 Suspensionen gælder for årene 2013 og 2014.
 Det fremgår af aftale om kommunernes økonomi for 2013, at en suspension af reglerne om kommunernes 100 pct. finansiering af udgifterne til dagpenge for forsikrede ledige vil frigøre 20,3 mio. kr. (2013-pl) årligt i administrative besparelser, som vil indgå som element i regeringens opfyldelse af moderniseringsaftalen.
Kommunerne blev i forbindelse med indførelsen af reglen om 0 pct. refusion for kontanthjælp, når tilbud ikke er givet rettidigt, kompenseret med 16,7 mio. kr. årligt (2013-pl) for de administrative meropgaver og ekstra udgifter til revision.
Suspensionen af reglen vurderes på denne baggrund at lette kommunerne for opgaver og udgifter i tilsvarende omfang, dvs. administrative mindreudgifter svarende til 16,7 mio. kr. årligt i 2013 og 2014.
 Det foreslås, at lovforslaget træder i kraft den 1. januar 2013.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
