Kapitel 1   Løn- og pensionsvilkår Kapitel 2   Lønindplacering og lønanciennitet Kapitel 3   Ledelsens forpligtelse til at fastsætte principper for anvendelse af det nye lønsystem Kapitel 4   Antal pligtige undervisningstimer Kapitel 5   Ikrafttrædelsesbestemmelser mv.
Bilag 1 Cirkulære om løn mv. til forstandere og lærere ved folkehøjskoler I medfør af Undervisningsministeriets bekendtgørelse nr. 166 af 2. marts 2009 om ansættelsesvilkår for forstandere og lærere ved folkehøjskoler (ansættelsesbekendtgørelsen) fastsættes:
Kapitel 1 Løn- og pensionsvilkår Forstandere § 1. Forstandere aflønnes således:
 Stk. 2 . Til forstandere ved skoler med under 100 årselever, som den 31. marts 1988 oppebar det særlige tillæg til lønramme 31, som indtil da tilfaldt forstandere, der i 5 år havde været aflønnet på slutløn i denne lønramme, ydes som overgangsordning et særligt tillæg på 14.700 kr. (årligt grundbeløb pr. 1. oktober 1997). Tillægget ydes som en personlig ordning, så længe den pågældende er ansat som forstander ved samme folkehøjskole.
 Stk. 3. Når skolen i 2 skoleår i træk har haft et årselevtal, som efter stk. 1 medfører en ændret aflønning af forstanderstillingen, ændres forstanderens indplacering fra begyndelsen af det følgende skoleår, jf. dog stk. 5.
 Stk. 4. Hvis en folkehøjskole er kombineret med en eller flere skoler under de andre frie skoleformer, og der er fælles forstander, lægges det samlede årselevtal til grund for forstanderens indplacering.
 Stk. 5. En forstanders indplacering kan ikke ændres i nedadgående retning under den pågældendes ansættelse som forstander ved samme skole.
 § 2.  Skolens bestyrelse kan bestemme, at forstandere i særlige tilfælde skal aflønnes med en højere løn end efter § 1.
 Stk. 2. Den del af en forstanders løn, der gives i henhold til stk. 1, er ikke pensionsgivende.
Nyt lønsystem for lærere § 3. Nyansatte lærere aflønnes efter nyt lønsystem.
Lønsystemet består af en basisløn og en tillægsdel.
Tillægsdelen omfatter funktionstillæg, kvalifikationstillæg og engangsvederlag.
For lærere, ansat før 1. januar 2005, gælder en overgangsordning, jf. § 8.
§ 4. Lærere, som ikke har en akademisk uddannelse, indplaceres i nedenstående basislønforløb i forhold til anciennitet, jf. dog § 8 om overgangsordning for indførelse af nyt lønsystem.
Basislønnen er angivet i 1. oktober 1997-niveau:
 Stk. 2. Basisløntrin 1 er 5-årigt, og basisløntrin 2 er 3-årigt.
Stk. 3. Ved ikke-akademiske uddannelser forstås blandt andet 1) seminarieuddannelser, herunder lærereksamen 2) bachelorgrad (BA og BS) 3) afgang fra kunstakademier, musikkonservatorier mm. uden afsluttende diplomeksamen 4) musikpædagoguddannelse, uddannelse fra teaterskolen, filmskolen eller designskolerne 5) uddannelse fra Danmarks Journalisthøjskole 6) uddannelse fra sociale højskoler.
§ 5. Lærere, som har en akademisk uddannelse, indplaceres i nedenstående basislønforløb i forhold til anciennitet, jf. dog § 8 om overgangsordning for indførelse af nyt lønsystem.
Basislønnen er angivet i 1. oktober 1997-niveau:
 Stk. 2. Basisløntrin 1 er 1-årigt, og basisløntrin 2 er 4-årigt.
Stk. 3. Ved en akademisk uddannelse forstås blandt andet 1) kandidatgrad fra universiteter og andre højere læreanstalter 2) afsluttende diplomeksamen fra kunstakademier, musikkonservatorier mm.
 3) udenlandske kandidateksaminer (minimum en magistergrad).
 § 6. Der kan lokalt tildeles tillæg for særlige funktioner, der varetages i stillingen eller stillingsgruppen, herunder arbejdsbestemte tillæg, der ydes for de timer/det tidsrum, hvori den pågældende funktion udføres.
 Stk. 2. Der kan lokalt tildeles et særligt funktionstillæg for varetagelse af hvervet som viceforstander.
 Stk. 3. Der kan lokalt tildeles tillæg for kvalifikationer mv., dvs. på grundlag af den ansattes faglige og personlige kvalifikationer, kvaliteten i opgavevaretagelsen, balancen i forhold til tilsvarende stillinger på det øvrige arbejdsmarked eller af hensyn til rekruttering og fastholdelse.
Stk. 4. Tillæg efter stk. 1 og 2 kan tildeles i form af varige tillæg eller midlertidige tillæg.
Tillæggene angives i grundbeløb (niveau 1. oktober 1997).
 Stk. 5. Der kan lokalt tildeles engangsvederlag, f.eks. som honorering af en særlig indsats.
 Stk. 6. Undervisningsministeriet kan fastlægge bestemmelse om et tillæg til lærere, der har gennemført et særligt beskrevet pædagogisk kursusforløb.
 § 7. Lokale tildelinger af funktionstillæg og kvalifikationstillæg kan opsiges i overensstemmelse med reglerne i den enkelte tildeling.
Stk. 2. Ved opsigelse af tildeling af funktionstillæg gives der skriftlig meddelelse til den enkelte ansatte om tildelingens opsigelse, og at tillægget bortfalder med et varsel svarende til den enkeltes individuelle opsigelsesvarsel, med mindre andet fastlægges.
Funktionstillæg bortfalder i øvrigt, når funktionen ophører, og det af tildelingen fremgår, at tillægget er knyttet til varetagelsen af den pågældende funktion.
Hvis den funktion, som ligger til grund for tillægget, må anses for at være en afgørende del af selve stillingsindholdet, f.eks. hvor funktionstillægget kan sidestilles med udnævnelse i en ny stilling, kan funktionen og dermed funktionstillægget kun bringes til ophør efter de almindelige regler, der gælder for opsigelse af ansættelsesforholdet.
 Stk. 3. Ved opsigelse af tildeling af kvalifikationstillæg bevarer den ansatte tillægget som en personlig ordning, med mindre andet fastsættes.
 Stk. 4. Midlertidige tillæg bortfalder i overensstemmelse med de bestemmelser, der er fastsat om tidsbegrænsningen.
Overgangsordning for indførelse af nyt lønsystem § 8. Nyansatte lærere ansættes på nyt lønsystem, jf. § 3, stk. 1.
Stk. 2. De lærere, der når sluttrin i skalalønsystemet, overgår til nyt lønsystem på dette tidspunkt.
Akademisk uddannede lærere indplaceres i det nye lønsystem på AC-basisløntrin 3, og ikke-akademisk uddannede lærere indplaceres på ikke-AC-basisløntrin 3, jf. stk. 5.
Stk. 3. For lærere, der pr. 1. januar 2005 havde været ansat i mere end 6 år ved samme skole, er overgang til nyt lønsystem frivilligt frem til det tidspunkt, hvor de når sluttrin i skalalønsystemet.
Akademisk uddannede lærere og ikke-akademisk uddannede lærere bevarer det hidtidige skalatrinsforløb, dvs. for de ikke-akademisk uddannede skalatrin 24-39 (40-44) og for de akademisk uddannede skalatrin 21-44, jf. bilag 1. Pr. 1. januar 2005 kan ikke-akademisk uddannede lærere ikke overgå til det forlængede (akademiske) lønforløb (skalatrin 40, 42 og 44).
 Stk. 4. Lærere, der forbliver skalatrinsaflønnet, kan tildeles engangsvederlag som honorering af særlig indsats.
Stk. 5. Ved overgang til nyt lønsystem indplaceres læreren på nærmeste højere basisløntrin.
Hvis den samlede faste løn ved indplacering på basisløn er lavere end den hidtidige samlede faste løn, ydes et personligt varigt tillæg til udligning af forskellen.
Tillægget ydes som et lokalt kvalifikationstillæg.
 Stk. 6. Lærere, der aflønnes efter skalatrinssystemet, bevarer denne aflønning ved umiddelbar overgang til ansættelse ved en anden folkehøjskole.
Regulering § 9. Følgende løndele reguleres tilsvarende de generelle stigninger, der aftales centralt ved aftale- og overenskomstfornyelserne og/eller udmøntes via en generel reguleringsordning:
1) basislønningerne efter §§ 4 og 5 2) funktions- og kvalifikationstillæg efter § 6 samt engangsvederlag efter § 8, stk. 4, med mindre andet fastsættes 3) eventuelt personligt tillæg efter overgangsordningerne til basislønsystemet 4) kostskoletillæg efter § 12 5) løn og tillæg efter §§ 1 og 2 samt bilag 1.
Deltidsbeskæftigede lærere § 10. Til deltidsbeskæftigede lærere ydes løn i forhold til det kontraktfastsatte antal pligtige undervisningstimer.
Stk. 2. Viser det sig ved skoleårets slutning eller ved fratræden, at en deltidsbeskæftiget lærer har haft flere undervisningstimer end det kontraktfastsatte antal, betales det antal undervisningstimer, der ligger ud over det aftalte, som ekstratimer med pensionsberegning.
Hvis en lærer i en længere periode skal have flere timer end de aftalte, skal ansættelseskontrakten ændres.
 Stk. 3. Deltidsbeskæftigede lærere ved en folkehøjskole kombineret med en anden uddannelsesinstitution og med hovedbeskæftigelse ved den anden uddannelsesinstitution, kan aflønnes for deres timer ved folkehøjskolen efter de regler, som Finansministeren har fastsat for lærere ved den anden uddannelsesinstitution.
Timelønnede lærere § 11. Timelønnede lærere aflønnes efter skolens vurdering med mindst kr. 264,60 (grundbeløb pr. 1. oktober 1997) og højst kr. 357,01 (grundbeløb pr. 1. oktober 1997) pr. undervisningstime for det faktiske antal læste timer.
 Stk. 2 . Timelønnede lærere, der har undervisning inden for humanistiske, samfundsvidenskabelige og naturvidenskabelige områder på et niveau, der må sidestilles med akademisk uddannede læreres undervisning, aflønnes pr. undervisningstime med indtil kr. 489,81 (grundbeløb pr. 1. oktober 1997).
 Stk. 3. For kostskolearbejde, planlægning af kurser ud over almindelig forberedelse eller deltagelse i møder, jf. § 8, stk. 2, i ansættelsesbekendtgørelsen, udgør timelønnen kr. 111,09 (grundbeløb pr. 1. oktober 1997). Kostskolearbejde kan maksimalt udgøre 300 timer årligt.
Kostskoletillæg § 12. Til forstandere ydes et kostskoletillæg på 7.100 kr. (årligt grundbeløb pr. 1. oktober 1997).
 Stk. 2. Til de lærere, der bevarer aflønning på skalatrinssystemet, jf. bilag 1, ydes et kostskoletillæg på 7.100 kr. (årligt grundbeløb pr. 1. oktober 1997).
 Stk. 3. Til de lærere, der aflønnes efter nyt lønsystem, ydes et kostskoletillæg på 12.000 kr. (årligt grundbeløb pr. 1. oktober 1997). Dette gælder dog ikke for de lærere, der før overgang til nyt lønsystem har nået sluttrin i skalalønsystemet, jf. § 8, stk. 2.
Udbetaling af løn § 13. Lønnen til fuldtidsbeskæftigede og deltidsbeskæftigede udbetales månedsvis bagud.
 Stk. 2. Forstandere og lærere, der umiddelbart forud for en fastansættelse på en folkehøjskole har været forudlønnet, bevarer retten til forudløn.
Pension (ansatte med tjenestemandslignende pensionsordning) § 14. For forstandere og lærere med en tjenestemandslignende pensionsordning udgør pensionsbidraget 15 % af basislønnen/skalalønnen.
Skolen indbetaler pensionsbidraget til den statsgaranterede pensionsordning.
 Stk. 2. Lærere uden akademisk uddannelse, som overgår til aflønning efter det nye lønsystem, og som personlig ordning har bevaret medlemskab af en statsgaranteret pensionsordning, indplaceres i pensionsmæssig henseende i skalatrinsforløbet 24, 25, 27, 29, 31, 33, 35, 37, 39.
 Stk. 3. Lærere med akademisk uddannelse, som overgår til aflønning efter det nye lønsystem, og som personlig ordning har bevaret medlemskab af en statsgaranteret pensionsordning, indplaceres i pensionsmæssig henseende i skalatrinsforløbet 21, 26, 28, 30, 32, 38, 40, 42, 44.
§ 15. Det kan som supplement til den tjenestemandslignende pensionsordning lokalt bestemmes, at der til en pensionsordning, der opfylder de af Finansministeriet fastsatte generelle krav til bidragsfinansierede pensionsordninger, indbetales pensionsbidrag af varige og midlertidige tillæg.
Pensionsprocenten udgør 17,1. Skolen afholder den samlede udgift til pensionsbidrag, hvoraf 1/3 anses for den ansattes egetbidrag.
Pension (ansatte med forsikringsordning) § 16. Pensionsbidraget udgør 17,1 % af basislønnen/skalalønnen.
Skolen afholder den samlede udgift til pensionsbidrag, hvoraf 1/3 anses for den ansattes egetbidrag.
 Stk. 2. Skolen indbetaler arbejdsgiverbidraget og egetbidraget til pensionsordningen i tilknytning til lønudbetalingen.
 Stk. 3. Varige tillæg (udligningstillæg, funktionstillæg og kvalifikationstillæg) er pensionsgivende med mindre andet lokalt bestemmes.
Ansatte, der er fyldt 70 år § 17. Til ansatte, der er fyldt 70 år, udbetales pensionsbidraget som løn, medmindre den ansatte ønsker bidraget indbetalt på en pensionsordning.
Pensionsbidraget kan endvidere anvendes til køb af frihed.
Stk. 2. Den ansatte retter henvendelse til skolen, hvis pensionsbidraget ikke ønskes udbetalt som løn, men i stedet ønskes indbetalt til en pensionsordning eller til køb af frihed.
Hvis den ansatte senere, dog tidligst efter et år ikke længere ønsker pensionsbidraget indbetalt til en pensionskasse eller anvendt til køb af frihed, retter den ansatte på ny henvendelse til skolen.
 Stk. 3. Ved udbetaling som løn gælder følgende:
1) Der beregnes ikke ferietillæg af beløbet 2) Beløbet er ikke pensionsgivende.
 Stk. 4. For så vidt angår betaling og andre vilkår for køb af frihed finder samme regler som de mellem Finansministeriet og centralorganisationerne aftalte bestemmelser om seniordage tilsvarende anvendelse.
Kapitel 2 Lønindplacering og lønanciennitet § 18. Ved ansættelsen indplaceres læreren på 1. basisløntrin i basislønforløbet, medmindre tillagt lønanciennitet efter nedenstående bestemmelser berettiger til højere indplacering.
Lønancienniteten regnes fra den første i ansættelsesmåneden og altid i hele måneder.
Medregning af tidligere beskæftigelse i lønancienniteten § 19. For lærere aflønnet efter § 4 medregnes følgende tidligere beskæftigelse i lønancienniteten:
 1) Undervisning i folkeskolen og ved offentligt godkendte eller tilskudsberettigede skoler og eksamenskurser.
 2) Beskæftigelse som udsendt af Mellemfolkeligt Samvirke, Danida, UNESCO eller andre tilsvarende statsanerkendte organisationer.
 3) Beskæftigelse som erhvervsvejleder.
 4) Beskæftigelse som ansat/konsulent i ungdomsforeninger, idrætsforeninger og andre tilsvarende folkeoplysende organisationer, hvis en nærmere skriftlig redegørelse fra ansættelsesstedet kan dokumentere, at beskæftigelsen har indeholdt mindst 50 % undervisningsaktivitet.
 5) Beskæftigelse som præst eller præstegerning godkendt af Kirkeministeriet.
 Stk. 2. Praktisk virksomhed kan i et vist omfang medregnes i lønancienniteten, jf. § 21.
 § 20. For lærere aflønnet efter § 5 medregnes følgende beskæftigelse efter endt kandidateksamen i lønancienniteten, forudsat at den pågældendes akademiske uddannelse har været en nødvendig forudsætning for beskæftigelsen:
 1) Undervisning ved offentligt godkendte eller tilskudsberettigede læreanstalter, skoler og eksamenskurser.
 2) Beskæftigelse som udsendt af Mellemfolkeligt Samvirke, Danida, UNESCO eller andre tilsvarende statsanerkendte organisationer.
 3) Beskæftigelse som erhvervsvejleder.
 4) Beskæftigelse som ansat/konsulent i ungdomsforeninger, idrætsforeninger og andre tilsvarende folkeoplysende organisationer, hvis en nærmere skriftlig redegørelse fra ansættelsesstedet kan dokumentere, at beskæftigelsen har indeholdt mindst 50 % undervisningsaktivitet.
 5) Beskæftigelse som præst eller præstegerning godkendt af Kirkeministeriet.
 6) Forskning.
 Stk. 2. Praktisk virksomhed kan i et vist omfang medregnes i lønancienniteten, jf. § 21.
Medregning af praktisk virksomhed i lønancienniteten § 21. Praktisk virksomhed forud for ansættelsen som lærer kan under visse forudsætninger medregnes i lønancienniteten med 50 % (dog højst med 10 år) ved førstegangsansættelse på en folkehøjskole.
Dette gælder både privat og offentligt lønnet virksomhed.
 Stk. 2. Det forudsættes, at en konkret vurdering af den praktiske virksomhed set i relation til stillingen giver grundlag for medregning af denne virksomhed i lønancienniteten.
Optjening og beregning af lønanciennitet § 22. Der optjenes fuld lønanciennitet for en beskæftigelsesgrad på 15/37 eller derover.
Ved en beskæftigelsesgrad på under 15/37 optjenes halv lønanciennitet.
 Stk. 2. Kun beskæftigelse af 1 måneds varighed eller derover medregnes i lønancienniteten.
 Stk. 3. Hvis en ansat i en periode har haft mere end én deltidsansættelse, kan disse ansættelser lægges sammen til brug ved fastsættelse af lønancienniteten.
 Stk. 4. I ganske særlige tilfælde kan lønancienniteten forhøjes ved ansættelsen, selv om den forudgående beskæftigelse ikke kan medregnes i lønancienniteten i henhold til §§ 18-21. Det forudsættes, at en konkret vurdering af den ansattes tidligere arbejdsmæssige erfaringer og kvalifikationer mv. set i relation til stillingen giver grundlag herfor.
Optjening af lønanciennitet i forbindelse med lovligt fravær § 23. Der optjenes lønanciennitet under 1) Ferie.
 2) Sygdom.
 3) Barsel, adoption og omsorgsdage.
 4) Barns første sygedag.
 5) Tjenestefrihed med løn.
 6) Fravær med henblik på varetagelse af borgerligt ombud.
 7) Aftjening af værnepligt og deltagelse i FN-tjeneste.
 8) Forældreorlov i den periode, den ansatte har krav på.
 9) Orlov til pasning af alvorligt syge børn og slægtninge.
Kapitel 3 Ledelsens forpligtelse til at fastsætte principper for anvendelse af det nye lønsystem § 24. Den enkelte folkehøjskole skal have en lønpolitik med principper for anvendelse af det nye lønsystem.
Politikken skal være en del af skolens samlede personalepolitik og skal være nedskrevet.
Stk. 2. Skolens ledelse fastsætter efter drøftelse med lærerne principper for løn- og personalepolitikken.
Det er skolens ledelse, der har ansvaret for, at der på skolen tages initiativ til disse drøftelser.
Kapitel 4 Antal pligtige undervisningstimer Undervisningstime § 25. En undervisningstime svarer til 60 minutter, eksklusiv pauser.
Forstandere § 26. For forstandere er antallet af undervisningstimer pr. skoleår mindst 100. Fra begyndelsen af det skoleår, hvori forstanderen fylder 60 år, nedsættes antallet af undervisningstimer efter forstanderens anmodning til ikke under 85 pr. skoleår.
Fuldtidsbeskæftigede § 27. For fuldtidsbeskæftigede lærere er antallet af undervisningstimer pr. skoleår ca. 408. Fra begyndelsen af det skoleår, hvori læreren fylder 60 år, nedsættes antallet af undervisningstimer efter lærerens anmodning til ikke under 345 pr. skoleår.
Antallet af undervisningstimer skal fordeles over mindst 32 uger.
Deltidsbeskæftigede § 28. For deltidsbeskæftigede lærere er antallet af undervisningstimer pr. skoleår mindst 137 og højst 407. Fra begyndelsen af det skoleår, hvori læreren fylder 60 år, nedsættes antallet af undervisningstimer efter lærerens anmodning til mindst 116 og højst 344 pr. skoleår.
Antallet af timer skal fordeles over mindst 20 uger.
Tidsbegrænset ansættelse § 29. Lærere, der ansættes i en tidsbegrænset periode - dog mindst 3 måneder - skal undervise mindst det antal undervisningstimer, der svarer til periodens andel af det årlige pligtige antal undervisningstimer.
Timelønnede § 30. En timelønnet lærer ansat i henhold til § 8 i bekendtgørelse om ansættelsesvilkår for forstandere og lærere ved folkehøjskoler tillægges højst 204 undervisningstimer pr. skoleår.
Timetallet nedsættes forholdsmæssigt, hvis ansættelsesperioden er kortere end 1 år.
Fravær § 31. Ved fravær på grund af deltagelse i kursus eller bestyrelsesarbejde, der er omfattet af Undervisningsministeriets bekendtgørelse om tilskud m.v. til folkehøjskoler, efterskoler, husholdningsskoler og håndarbejdsskoler (frie kostskoler), kan det antal undervisningstimer, som kan medregnes for den enkelte fraværsdag, fastsættes efter skolens nærmere bestemmelse.
Antallet af undervisningstimer kan dog ikke overstige den pågældende ansattes normale daglige antal timer, og antallet af dage kan ikke overstige det antal, der udløser tilskud.
Kapitel 5 Ikrafttrædelsesbestemmelser mv.
 § 32. Cirkulæret træder i kraft den 1. april 2009.
 Stk. 2. Samtidigt ophæves Undervisningsministeriets cirkulære nr. 9145 af 29. april 2008 om løn mv. til forstandere og lærere ved folkehøjskoler.
Undervisningsministeriet, den 5. marts 2009 P.M.V.E.B.Jens Kroman Bilag 1 Aflønning af fuldtidsbeskæftigede lærere, der bevarer skalatrinsaflønning 1. Lærere, som ikke har en akademisk uddannelse, aflønnes på skalatrin: 24, 25, 27, 29, 31, 33, 35, 37 og 39.
 Til lærere på skalatrin 24, 25, 27, 29 og 31 ydes et tillæg på 3.200 kr. (årligt grundbeløb pr. 1. oktober 1997).
 Alle skalatrin er 2-årige.
Ved ikke-akademiske uddannelser forstås blandt andet 1) seminarieuddannelser, herunder lærereksamen 2) bachelorgrad (BA og BS) 3) afgang fra kunstakademier, musikkonservatorier mm. uden afsluttende diplomeksamen 4) musikpædagoguddannelse, uddannelse fra teaterskolen, filmskolen eller designskolerne 5) uddannelse fra Danmarks Journalisthøjskole 6) uddannelse fra sociale højskoler.
 2. Lærere, som har en akademisk uddannelse, aflønnes i lønrammeforløbet 16/21/29/31 således:
 Lønramme 16 skalatrin 21.
 Lønramme 21 skalatrin 26, 28, 30, 32.
 Lønramme 29 skalatrin 38, 40, 42.
 Lønramme 31 skalatrin 44.
 Ud over ovennævnte aflønning ydes der følgende tillæg (1. oktober 1997-beløb):
 Oprykning til lønramme 21 skalatrin 26 finder sted, når den pågældende lærer i 1 år har været på 1. skalatrin i lønramme 16. De øvrige skalatrin er 2-årige.
Ved en akademisk uddannelse forstås blandt andet 1) kandidatgrad fra universiteter og andre højere læreanstalter 2) afsluttende diplomeksamen fra kunstakademier, musikkonservatorier mm.
 3) udenlandske kandidateksaminer (min. en magistergrad).
