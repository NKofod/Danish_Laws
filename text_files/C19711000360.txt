Koncentrationer af CO2 på mere end 8-10 pct. virker lammende på menneskers  

 åndedræt og kan medføre bevidstløshed i løbet af få minutter.
En hurtigt  

 opstående høj CO2-koncentration i et rum, hvor mennesker opholder sig, kan  

 derfor frembyde en dødelig fare for disse, hvis de ikke omgående kan  

 undslippe fra rummet.
 I skibe ved værft har utilsigtet udløsning af CO2-brandslukningsanlæg til  

 maskinrum krævet adskillige dødsofre.
 Som eksempel kan nævnes, at 12 ud af 50 personer i 1970 omkom i et  

 maskinrum, fordi de ikke kunne nå at komme op, efter at CO2-anlægget  

 fejlagtigt var sat i funktion.
 Efter forhandling med direktoratet for statens skibstilsyn har  

 direktoratet for arbejdstilsynet med hjemmel i lov om almindelig  

 arbejderbeskyttelse, jfr. lovbekendtgørelse nr. 297 af 4. juli 1968, påbudt  

 nedenstående for det i lovens § 1, stk. 4, nr. 3 b, nævnte område  

 (Værftsarbejde og arbejde, der må ligestilles hermed):
 »Total Flooding« brandslukningsanlæg med CO2 (kulsyre,  

 kuldioxyd) eller andre ildslukkende luftarter indrettet til fjernbetjening  

 med henblik på brandslukning i maskinrum og lignende rum i skibe under  

 bygning, eller i hvilke der udføres værftsarbejde eller arbejde, der må  

 ligestilles hermed, skal, så længe der arbejdes i de nævnte rum, sikres enten  

 ved aflåsning af hovedstopventiler eller ved isætning af blindflanger  

 (skydeflanger) efter hovedstopventiler.
 Herved skal opnås sikkerhed for, at den brandslukkende luftart ikke ved  

 utilsigtet udløsning af slukningsanlægget kan udbredes i fordelingsrørene.
