Antaget, at et fagligt, politisk sekretariat kunne registrere rent  

 personlige oplysninger om socialdemokratiske partimedlemmer i tilknytning til  

 de enkelte arbejdspladser.
Det skete ud fra en vurdering af registerets  

 formål samt de opgaver, som det faglige, politiske sekretariat udfører.  

 Oplysningerne afgives personligt af de registrerede.
 Foranlediget af omtale i dagspressen, hvoraf det fremgik,  

 at Landsorganisationen i Danmark ( LO) registrerer oplysninger om  

 tillidsfolks politiske tilhørsforhold, anmodede Registertilsynet LO om en  

 udtalelse.
Det fremgik af sagen, at LO og Socialdemokratiet i forening  

 fører Arbejderbevægelsens faglige, politiske Sekretariat,  

 kaldet Fællessekretariatet.
Fællessekretariatets arbejde udføres under ansvar  

 for LOs og Socialdemokratiets forretningsudvalg.
Det fremgik endvidere, at Fællessekretariatet registrerer  

 socialdemokratiske partimedlemmer i tilknytning til de enkelte  

 arbejdspladser.
Der foretages ikke registrering af andre personer, herunder  

 ikke af andre personers politiske tilhørsforhold.
Formålet med den omhandlede  

 registrering er at etablere et landsdækkende  

 »arbejdspladskontaktnet« med kontaktpersoner, som via omdeling af  

 informationsmateriale m.v., skal informere om fagbevægelsen  

 og Socialdemokratiet.
Kontaktpersonerne anvendes endvidere som mellemled ved  

 faglige/politiske aktiviteter, f.eks. i forbindelse med afholdelse af møder.
Om den enkelte kontaktperson registreres oplysning om navn, adresse og  

 stilling, samt oplysning om hvilken socialdemokratisk vælgerforening, hvilken  

 lokal faglig organisation og fagforbund vedkommende er medlem af,  

 arbejdspladsens navn og adresse, samt antal ansatte, herunder antallet af  

 publikationer, der ønskes omdelt, samt oplysning om kontaktperson.
Fratræder  

 en kontaktperson, slettes de registrerede oplysninger om vedkommende.
De  

 omhandlede oplysninger afgives af den pågældende personlig ved udfyldelse af  

 en standardblanket.
De registrerede oplysninger videregives ikke til personer uden for  

 arbejderbevægelsen.
Oplysninger om navn og adresse udleveres alene til  

 arbejderbevægelsen på foranledning af konkrete forespørgsler fra f.eks. et  

 af LOs medlemsforbund om, hvorvidt en given person er optaget i registeret.  

 Det fremgik endvidere, at den omhandlede videregivelse til LOs medlemsforbund  

 kun foretages i begrænset omfang, idet Fællessekretariatet selv typisk  

 forestår udsendelse af informationsmateriale, som Fællessekretariatet enten  

 selv har produceret, eller udsender på vegne af det pågældende  

 medlemsforbund.
Det fremgik endvidere, at Fællessekretariatet ved tvivl om rigtigheden af  

 de af kontaktpersonen meddelte oplysninger anmoder den lokale partiforening  

 om at oplyse, hvorvidt den pågældende er medlem af foreningen.
Til brug  

 herfor anvendes en standardskrivelse, i hvilken partiforeningen foretager  

 afkrydsning i en ja/nej-rubrik.
 Registertilsynet udtalte, at man ud fra en vurdering af registerets formål  

 og de opgaver, som LO varetager i samarbejde med Socialdemokratiet, fandt, at  

 registreringen af de omhandlede oplysninger, der afgives af den pågældende  

 personlig, ikke kunne antages at stride mod lov om private registre m.v. § 3,  

 stk. 2.
 Med hensyn til udlevering af oplysninger fra det omhandlede register til  

 f.eks. medlemsforbund og partiforeninger, udtalte Registertilsynet, at den  

 pågældende udlevering efter Registertilsynets opfattelse indebar en  

 videregivelse af oplysninger om politiske forhold, hvorfor Registertilsynet  

 henledte opmærksomheden på lov om private registre m.v. § 4, stk. 1,  

 hvorefter registrerede oplysninger, som nævnt i lovens § 3, stk. 2, ikke må  

 videregives uden samtykke fra den registrerede eller den, der handler på hans  

 vegne, medmindre dette følger af anden lovgivning.
 Da det endvidere fremgik, at Fællessekretariatet i den anvendte  

 standardblanket, som udfyldes af den pågældende kontaktperson, påtænkte at  

 informere om, til hvilke formål der vil kunne forekomme videregivelse, pegede  

 Registertilsynet i denne forbindelse på muligheden for, at LO samtidig med en  

 ændret udformning af den pågældende blanket sikrede, at det fornødne samtykke  

 forelå.
 Registertilsynets årsberetning 1987 s. 69-70.
