 Udgifterne ved start af et selskab i England med henblik på salg af 2  

 herværende virksomheders produkter blev anset fradragsberettigede i henhold  

 til ligningslovens § 8, stk. 1.
A Aps klagede for skatteårene 1984/85 og 1985/86 over, at selskabet var  

 anset for uberettiget til i henhold til ligningslovens § 8, stk. 1, at  

 fradrage udgifter på henholdsvis 46.636 kr. og 470.022 kr., der var anvendt i  

 forbindelse med start af ny virksomhed, B Ltd. i England.
Endvidere var  

 udgifterne ikke anset behørigt dokumenteret.
Myndighederne havde videre  

 nægtet fradrag for udgifter til besøg på glasværker i England og Finland på  

 henholdsvis 19.893 kr. og 18.392 kr., idet disse rejser var anset for  

 studierejser af generel karakter.
Det fremgik, at selskabet fabrikerede isoleringsruder, og at man ønskede,  

 sammen med et andet firma inden for samme branche, at komme ind på det  

 engelske marked.
Man havde valgt at oprette et selskab i England, B Ltd., som  

 alene havde til formål at sælge danske vinduesglas.
Selskabet havde engageret  

 en engelsk forretningsmand af dansk afstamning til at lede afdelingen i  

 London, og udstillingslokaler var etableret i hans ejendom.
 B Ltd. ejedes for 54 %»s vedkommende af den pågældende  

 forretningsmand og dennes danske hustru, medens de to danske firmaer havde  

 tegnet sig for hver 23 %. Lederen var provisionslønnet, og når salget i  

 England var organiseret på denne måde, skyldtes det, at de engelske købere  

 foretrak at handle med et engelsk selskab.
 Selskabet hævdede, at udgifterne alene var afholdt med det formål at  

 foretage markedsførende og salgsopsøgende arbejde i udlandet, og at de derfor  

 måtte være fradragsberettigede i henhold til ligningslovens § 8, stk. 1.
 Uanset at udgifterne i et vist omfang måtte anses for mangelfuldt  

 dokumenteret, fandt retten imidlertid, at det nye firma i England alene var  

 startet med henblik på afsætning af de to danske firmaers produkter, og at  

 udgifterne derfor burde anses omfattet af ligningslovens § 8, stk. 1.
For så vidt angik de afholdte rejseudgifter til besøg på to glasværker i  

 henholdsvis England og Finland var oplyst, at selskabets direktør og dennes  

 hustru, der var ansat i firmaet, havde foretaget rejserne alene med det  

 formål at studere en speciel produktion på de to glasværker.
Rejserne havde  

 kort varighed, og der var ikke forbundet turistbesøg med turene.
 Efter det således oplyste om rejsernes formål og varighed samt det  

 forhold, at der ikke havde være turistmæssigt islæt forbundet hermed, fandt  

 Landsskatteretten, at udgifterne hertil var fradragsberettigede i henhold til  

 statsskattelovens § 6 a.
 De påklagede ansættelser blev herefter nedsat i overensstemmelse hermed.
 LV 1988, C 2.1.
