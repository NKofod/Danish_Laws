Fremsat den 7. februar 2017 af Jacob Mark (SF) og Kirsten Normann Andersen (SF) Forslag til folketingsbeslutning om en særlig indsats for at øge valgdeltagelsen blandt unge ved kommunalvalget i 2017 Folketinget pålægger regeringen senest den 1. maj 2017 at fremsætte forslag om at styrke indsatsen for at øge valgdeltagelsen ved kommunalvalget den 21. november 2017 i samarbejde med kommuner og Dansk Ungdoms Fællesråd svarende til indsatsen i 2013, således at den planlagte indsats på ca. 1,5 mio. kr. fra Økonomi- og Indenrigsministeriet, KL og Danske Regioner suppleres med et beløb på 5 mio. kr. med henblik på at styrke valgdeltagelsen blandt unge mellem 18 og 25 år og blandt etniske minoriteter.
Bemærkninger til forslaget I forbindelse med kommunalvalget i 2013 lykkedes det med midler fra Momsfondet på 6,4 mio. kr. og en særlig indsats fra det daværende Økonomi- og Indenrigsministerium, KL og Danske Regioner at øge valgdeltagelsen især blandt unge som følge af kampagnen »Tænk dig om før du ikke stemmer«.
Valgretskommissionens betænkning (Valgretkommissionen: Demokrati for fremtiden  Valgretskommissionens betænkning om unges demokratiske engagement,  2011)  viste, at unges demokratiske valgdeltagelse er skrøbelig, at valgdeltagelsen fortsat er lavere ved kommunalvalgene end ved folketingsvalg, og at politikerleden er udbredt i disse år.
Derfor er det vigtigt, at man fortsætter de gode initiativer, Økomomi- og Indenrigsministeriet, KL og Danske Regioner foretog i 2013, så vi får styrket unges og etniske minoriteters demokratiske vaner og ikke igen får en lav valdeltagelse.
Socialistisk Folkeparti foreslår derfor, at Folketinget supplerer bidragene fra Økonomi- og Indenrigsministeriet, KL og Danske Regioner med 5 mio. kr., så man dels kan foretage en oplysningsindsats svarende til den, man foretog i 2013, og man dels arbejder videre med lokale bring out the vote-projekter på uddannelsessteder, på biblioteker, i medborgerhuse og i boligområder, hvor man ved, at valgdeltagelsen er lav.
Dette arbejde bør selvsagt foregå i et tæt samarbejde med kommuner og gerne Dansk Ungdoms Fællesråd, der har en særlig viden og erfaring med unges demokratiske vaner.
Skriftlig fremsættelse Jacob Mark (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om en særlig indsats for at øge valgdeltagelsen blandt unge ved kommunalvalget i 2017.
(Beslutningsforslag nr.
B 66) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
