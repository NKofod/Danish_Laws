Skriftlig fremsættelse (19. februar 2004) Miljøministeren  

  

 (Hans Chr.
Schmidt):
 Herved tillader jeg mig for Folketinget at fremsætte:
Forslag til lov om  

 ændring af lov om forurenet jord (Kommunal udgiftsdækning og søgsmålsfrist) (Lovforslag nr.
L 167).
 Lovforslaget gør det muligt at hjælpe borgere og andre, der  

 er kommet økonomisk i klemme som ejer eller sælger af et areal, der på et  

 tidspunkt  

 har været ejet af en kommune.
Problemet opstår, fordi det meget længe efter, at kommunen  

 solgte arealet, viser sig, at det hele tiden har været forurenet.
Dette fører  

 til, at den nuværende ejer rejser krav mod sin sælger.
Muligheden for at  

 videreføre kravet til en tidligere ejer er imidlertid afskåret på grund af  

 forældelsesreglerne, hvis der er gået 20 år eller mere.
 Med den foreslåede ændring af jordforureningsloven vil  

 kommunerne få hjemmel til at undlade at påberåbe sig forældelse og dermed  

 betale et berettiget mangelskrav, uanset at kommunen ikke er forpligtet til  

 at  

 betale, fordi der er gået mere end 20 år, siden kommunen solgte det  

 forurenede  

 areal.
 Endvidere vil lovforslaget betyde en forlængelse af  

 søgsmålsfristen på jordforureningsområdet fra 6 måneder til 1 år.
Da afgørelser på jordforureningsområdet ofte er ganske  

 komplicerede, har borgerne brug for en vis periode til at overveje, om der i  

 virkeligheden er behov for at få en afgørelse prøvet ved domstolene.
Med den  

 nuværende søgsmålsfrist på 6 måneder anlægges der retssager, som kun har til  

 formål at få afbrudt søgsmålsfristen.
Herved belastes domstolene med unødige  

 sager, hvor sagens parter undervejs når frem til, at de faktisk ikke er  

 uenige  

 og derfor hæver sagen.
 De to lovinitiativer i forslaget er bebudet i den  

 redegørelse om lovovervågning af lov om forurenet jord, som jeg sendte til  

 Folketingets Miljø- og Planlægningsudvalg den 11. december 2003.
 Idet der i øvrigt henvises til lovforslaget med  

 bemærkninger, anbefales forslaget til Folketingets velvillige behandling.
