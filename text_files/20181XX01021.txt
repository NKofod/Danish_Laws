Skriftlig fremsættelse (24. april 2019) Børne- og socialministeren (Mai Mercado):
 Herved tillader jeg mig for Folketinget at fremsætte:
Forslag til lov om ændring af lov om social service (Ophævelse af adgang til at fastsætte regler om anbragte børn og unges egenbetaling) (Lovforslag nr.
L 230) Lovforslagets formål er at sikre, at der ikke fremover kan fastsættes administrative regler om anbragte børn og unge under 18 års betaling for døgnophold, og at kommunerne herefter ikke kan træffe afgørelse om, at børnene og de unge skal bidrage til udgifterne til opholdet.
 Lovforslaget udmønter dele af initiativet om Ro og stabilitet for udsatte børn og unge, som indgår i den politiske aftale Udmøntning af satspuljen for 2019-2022 (Delaftale på børne- og socialområdet) indgået af regeringen (Venstre, Liberal Alliance og Det Konservative Folkeparti), Socialdemokratiet, Dansk Folkeparti, Alternativet, Radikale Venstre og Socialistisk Folkeparti.
 Lovforslaget følger samtidig op på B 138 om forslag til folketingsbeslutning om børn og unge under 18 års egenbetaling for ophold på anbringelsessteder, der blev fremsat den 5. april 2018.
Kommunerne kan i dag træffe afgørelse om, at børn og unge, som er anbragt uden for hjemmet, og som har indtægter fra f.eks. formueafkast eller eget arbejde, skal bidrage til udgifterne til opholdet.
Afgørelsen træffes efter bekendtgørelsesregler, som er fastsat med hjemmel i servicelovens § 159.
De nuværende regler kan bl.a. modvirke anbragte børn og unges motivation til at tage et fritidsjob eller erhvervsarbejde og derigennem få styrket personlige kompetencer som selvstændighed og evnen til at tage ansvar for eget liv.
Opkrævning af egenbetaling fra anbragte børn og unge kan samtidig bidrage til, at de pågældende børn og unge, som i forvejen er i en sårbar position, føler sig ekskluderede og anderledes end deres jævnaldrende.
Det foreslås derfor, at bemyndigelsesbestemmelsen i servicelovens § 159 ændres, så der ikke fremover vil kunne fastsættes bekendtgørelsesregler om anbragte børn og unge under 18 års egenbetaling for døgnophold.
Lovforslaget indebærer endvidere, at hjemmelsgrundlaget for de nuværende bekendtgørelsesregler om anbragte børn og unge under 18 års egenbetaling falder bort.
 Det sene fremsættelsestidspunkt skyldes et politisk ønske om at fremsætte et selvstændigt lovforslag om anbragte børn og unges egenbetaling i indeværende samling uanset den oprindelige tidsplan for udmøntningen i satspuljeaftalen.
 Af satspuljeaftalen fremgår det således, at et lovforslag, der udmønter de lovgivningsmæssige dele af initiativet Ro og stabilitet for udsatte børn og unge, skal fremsættes i oktober I 2019. Dog forventedes delinitiativet om anbragte børn og unges egenbetaling gennemført allerede med virkning fra 1. juli 2019 med en ændring af bekendtgørelsen på området og efterfølgende lovforslag, der ophæver bemyndigelsen til fremover at fastsætte regler om anbragte børn og unges egenbetaling.
 Fremsættelsen af et selvstændigt lovforslag om anbragte børn og unges egenbetaling i indeværende samling sker efter høring af ordførerne fra partierne bag satspuljeaftalen.
Lovforslaget ønskes så vidt muligt færdigbehandlet og gennemført i indeværende folketingsår.
Det vil betyde, at der kan ske en samlet, samtidig ændring af både lov og bekendtgørelsesregler.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
