Ankestyrelsens principafgørelse O-32-87 om opholdskommunerefusion - flytning som led i uddannelse - ophør af ægtefællers gensidige forsørgelsespligt ved separation Resume:
En gift mand, der modtog hjælp efter bistandslovens § 42 (nu § 43), flyttede i begyndelsen af 1984 fra A kommune til B kommune som led i færdiggørelsen af sin uddannelse.
A kommune gav i denne forbindelse tilsagn om refusion over for B kommune.
Pr.1. august 1984 blev manden og hans ægtefælle separeret.
Efter separationen afviste  A kommune at yde refusion af den hjælp, der var ydet til hustruen.
Ankestyrelsen fandt, at  A kommune med  rette havde afvist B kommunes refusionskrav vedrørende hjælp, der var ydet til hustruen efter den 1. august 1984. Ankestyrelsen lagde vægt på, at det af A kommune afgivne refusionstilsagn i henhold til bistandslovens § 11 vedrørende den hjælp i henhold til lovens § 42  ( nu § 43), der blev ydet til manden, alene kunne anses for at omfatte den samlede hjælp til familien, så længe mandens forsørgelsespligt over for hustruen bestod, jfr. bistandslovens § 6. Da mandens forsørgelsespligt over for hustruen ophørte pr. 1. august 1984, måtte det efter dette tidspunkt påhvile B kommune at afholde udgifterne vedrørende hustruen. ___________________________________________________________________________________ Kassation:
Der er kommet nye regler på området Love:
Lov om social bistand - lovbekendtgørelse nr. 829 af 1. oktober 1992 - § 6 og § 11 Vejledninger:
Socialministeriets cirkulære nr. 140 af 15. august 1975 om bistandslovens almindelige bestemmelser - pkt. 20 Sagsfremstilling:
En gift ansøger M fik af det sociale udvalg i A kommune bevilget hjælp efter bistandslovens § 42 til en uddannelse som landbrugstekniker.
Uddannelsen, som skulle påbegyndes pr. 1 marts 1984, og som forventedes at vare 3 år, skulle foregå på en landbrugsskole i B kommune.
M skulle under uddannelsen bo på skolen.
 I slutningen af februar 1984 flyttede M med sin ægtefælle H og to mindreårige børn til B kommune, hvor familien lejede et rækkehus til en betydeligt billigere husleje end den, familien tidligere havde på sit eget hus, og som den havde haft svært ved at klare.
 I forbindelse med flytningen opsagde H sit deltidsarbejde som sygehjælper med udgangen af februar 1984. Efter flytningen til B kommune fik H deltidsarbejde på et plejehjem.
 Den 24. januar 1984 afgav det sociale udvalg i A kommune refusionstilsagn i henhold til bistandslovens § 11 overfor B kommune.
Pr. 1. august 1984 blev M og H separeret.
H fik forældremyndigheden over de to børn, og boligforholdene forblev uændrede.
H har efter separationen modtaget supplerende kontanthjælp.
Det sociale udvalg i A kommune afslog at refundere udgifterne vedrørende den hjælp, der var ydet til H efter separationen.
Udvalget henviste til, at M's forsørgelsespligt overfor ægtefællen på dette tidspunkt var ophørt.
Socialforvaltningen i B kommune anførte heroverfor, at det ikke kunne anses for et nødvendigt led i revalideringen at flytte hele familien til B, når hensås til, at M var forpligtet til at bo og spise på skolen, samt at uddannelsen måtte betragtes som relativt kort.
Socialforvaltningen fandt derfor, at den nærmere begrundelse for flytningen skulle ses i de store boligudgifter i A kommune, og henviste til, at samtykkereglerne efter bistandslovens § 47 derfor skulle have været fulgt.
Amtsankenævnet fandt ikke grundlag for at pålægge det sociale udvalg i A kommune at refundere B kommune udgifterne vedrørende den hjælp, der var ydet til H efter hendes separation den 1. august 1984. Nævnet begrundede sin afgørelse med, at H ved separationen fandtes at have brudt det forløb, der af det sociale udvalg i A kommune var planlagt for familien i forbindelse med tildelingen af § 42-støtte.
Nævnet fandt endvidere ikke grundlag for at kritisere det sociale udvalgs afgørelse vedrørende tildeling af støtte til flytning af hele familien til B i forbindelse med revalideringsplanen.
Socialforvaltningen i B kommune gjorde bl.a. gældende, at H og børnene ikke ved separationen afbrød en planlagt behandlingsplan efter § 42, men netop ved separationen fik endnu mere brug for hjælp og støtte.
Forvaltningen anførte endvidere, at der i B kommune findes mange uddannelsesinstitutioner, og at der som følge heraf er mange §42-bevillinger, som er givet af en anden kommune og med refusionstil sagn.
Det var derfor af væsentlig principiel betydning, at kommunerne ikke ukritisk kunne løse deres boligproblemer m.v. under dække af § 42, jfr. § 11, samt iøvrigt slippe for refusion, blot fordi en oprindelig behandlingsplan mere eller mindre ændres. ___________________________________________________________________________________ Afgørelse:
 Ankestyrelsen finder, at det sociale udvalg i A kommune med rette har afvist B kommunes refusionskrav vedrørende den hjælp, der er ydet til H efter den 1. august 1984.
 Ankestyrelsen har herved lagt vægt på, at det af det sociale udvalg i A kommune afgivne refusionstilsagn i henhold til bistandslovens § 11 vedrørende den hjælp i henhold til bistandslovens § 42, der er ydet til M, alene kan anses for at omfatte den samlede hjælp til familien, så længe M's forsørgelsespligt over for H består, jfr. bistandslovens § 6.
 Da M's forsørgelsespligt over for H ophørte pr. 1. august 1984, finder Ankestyrelsen, at det efter dette tidspunkt må påhvile B kommune at afholde udgifterne vedrørende H.
 Ankestyrelsen tiltræder således amtsankenævnets afgørelse.
