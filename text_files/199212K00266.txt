Nr LSF 266 Forslag til Lov om ændring af lov om byfornyelse og boligforbedring og lov  

 om midlertidig regulering af boligforholdene (Påbudsbestemmelser ved  

 sundheds- og brandfarlige boliger) Fremsat af Pelle Voigt (SF) Gade (SF) Holger K.
Nielsen (SF) Riishøj (SF) den 13. april 1993 § 1 I lov om byfornyelse og boligforbedring, jf. lovbekendtgørelse nr. 498 af  

 28. juni 1990, som ændret ved § 1 i lov nr. 274 af 8. maj 1991, § 4 i lov nr.  

 380 af 6. juni 1991 og § 2 i lov nr. 1044 af 23. december 1992, foretages  

 følgende ændring:
 § 72, stk. 2, affattes således:
» Stk. 2. I det omfang foranstaltningerne falder ind under  

 ejers vedligeholdelses- og fornyelsespligt efter lov om leje og lov om  

 midlertidig regulering af boligforholdene, kan kommunalbestyrelsen ubetinget  

 meddele påbud efter stk. 1, jf. boligreguleringslovens § 60. Herudover kan  

 kommunalbestyrelsen kun meddele påbud efter stk. 1, såfremt den enten yder  

 offentlig støtte til gennemførelse af påbudet efter reglerne i kap.
VII og §  

 52, stk. 3, eller kommunal støtte efter § 8, stk. 3. Tilsagn om offentlig  

 støtte kan gives samtidig med godkendelse af projekt for de påbudte  

 foranstaltninger.« § 2 I lov om midlertidig regulering af boligforholdene, jf. lovbekendtgørelse  

 nr. 251 af 9. april 1992, som ændret ved § 2 i lov nr. 380 af 20. maj 1992, §  

 15 i lov nr. 475 af 24. juni 1992, lov nr. 1046 af 23. december 1992 og § 3 i  

 lov nr. 1048 af 23. december 1992, foretages følgende ændring:
 § 60, stk. 1, affattes således:
»Har en udlejer ikke udført renholdelses- og vedligeholdelsesarbejder  

 samt forbedringsarbejder inden en af huslejenævnet eller kommunalbestyrelsen  

 fastsat frist, jf. § 22, stk. 3, § 27, stk. 6 og § 27 a, stk. 2, eller  

 byfornyelseslovens § 72, stk. 1 og stk. 2, kan investeringsfonden på begæring  

 af en lejer eller kommunalbestyrelsen lade de nævnte arbejder udføre for  

 udlejerens regning, uanset om udlejeren har indbragt afgørelsen for  

 domstolene.« § 3 Loven træder i kraft den 1. januar 1994.
Bemærkninger til lovforslaget Bestemmelsen i byfornyelseslovens § 72, stk. 1, giver  

 kommunalbestyrelserne mulighed for at påbyde udbedring af sundheds- og  

 brandfare i beboelsesejendomme.
 Bestemmelsen anvendes imidlertid kun i stærkt begrænset omfang, da der med  

 de nugældende bestemmelser samtidig er en pligt for kommunen til at yde  

 økonomisk støtte til de påbudte arbejder.
 I praksis må de fleste kommuner begrænse sig til at anvende virkemidlerne  

 kondemnering/beboelsesforbud og egentlige byfornyelsesbeslutninger.
Som bekendt findes der imidlertid et ret stort antal boligejendomme, der  

 udviser så store vedligeholdelsesmangler, at der er tale om sundhedsfare for  

 beboerne.
Langtfra alle disse ejendomme er så ringe, at de bør kondemneres  

 eller alternativt underkastes egentlig byfornyelse.
 Da der er tale om en gruppe ejendomme, hvor de sundhedsmæssige mangler  

 skyldes vedligeholdelsessvigt, er det vel heller ikke rimeligt at anvende  

 offentlige midler i form af byfornyelse, hvis man kan opnå opfyldelse af  

 vedligeholdelsespligten på anden vis.
Det kan man efter eksisterende lovgivning, gennem boligreguleringslovens  

 bestemmelser om huslejenævn og tvangsvedligeholdelse via Grundejernes  

 Investeringsfond; men dette forudsætter nogle ret ressourcestærke beboere,  

 der har kræfter og tålmodighed til at gennemføre en sådan  

 tvangsvedligeholdelsessag.
Mange af ejendommene har ikke sådanne beboere, og  

 forfaldet fortsætter.
 Her kunne et meget effektivt virkemiddel være at give  

 kommunalbestyrelsen/boligkommissionen tilsvarende påbudsbeføjelser, som  

 huslejenævn har, og det er, hvad nærværende forslag går ud på.
Bemærkninger til lovforslagets enkelte bestemmelser Til § 1 Den foreslåede ændring indebærer, at der gives  

 kommunalbestyrelse/boligkommission beføjelse til at påbyde udbedring af  

 sundhedstruende vedligeholdelsesmangler, inden for den vedligeholdelsespligt,  

 ejer har efter leje- og boligreguleringslov, og således uden kommunal støtte.  

 I tilfælde af, at et påbud siddes overhørigt, åbnes der for, at  

 kommunalbestyrelse/boligkommission kan anvende de velafprøvede og ret  

 effektive bestemmelser om tvangsvedligeholdelse via Grundejernes  

 Investeringsfond (boligreguleringslovens § 60).
Til § 2 Konsekvensændringer i boligreguleringslovens § 60, stk. 1.
