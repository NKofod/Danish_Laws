Skriftlig fremsættelse (25. oktober 2018) Miljø- og fødevareminister Jakob Ellemann-Jensen:
 Herved tillader jeg mig for Folketinget at fremsætte:
Forslag til lov om ændring af lov om miljøbeskyttelse (obligatorisk digital kommunikation om rottebekæmpelse og autorisation hertil) (Lovforslag nr.
L 82) Lovforslagets formål er at muliggøre en effektivisering af sagsbehandlingen i forbindelse med indberetning til kommunalbestyrelsen om bekæmpelse af rotter og af Miljøstyrelsens meddelelse af autorisation hertil.
 Med henblik herpå tilvejebringer forslaget hjemmel i miljøbeskyttelsesloven til at miljø- og fødevareministeren kan fastsætte regler om pligt til at anvende digital kommunikation i forbindelse med indberetninger til kommunalbestyrelsen om rottebekæmpelse og Miljøstyrelsens afgørelser om autorisationer til bekæmpelse af rotter.
 Det foreslås, at loven træder i kraft den 1. januar 2019.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
