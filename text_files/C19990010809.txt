Cirkulære om  

 aftale om videreførsel af statslig uddannelsesorlov (Til samtlige ministerier mv.) 1. Det meddeles herved, at der mellem  

 Finansministeriet og Statsansattes Kartel, Statstjenestemændenes  

 Centralorganisation II, Akademikernes Centralorganisation, Lærernes  

 Centralorganisation og Overenskomstansattes Centralorganisation den 28. maj  

 1999 er indgået aftale om videreførsel af aftalen om statslig  

 uddannelsesorlov.
 Aftalen er optrykt som bilag.
 Aftalens parter er enige om at udarbejde en fælles  

 vejledning om ordningen.
 2. Cirkulæret har virkning fra 1. april 1999.  

 Samtidig ophæves Finansministeriets cirkulære af 10. juni 1997 om  

 aftale om en styrket videre- og efteruddannelsesindsats i staten (aftale om  

 statslig uddannelsesorlov) Fmst.nr. 39/97.
Økonomistyrelsen, den 9. juni 1999 P.M.V.E.B.Peter Friis Bilag Aftale om videreførelse af statslig uddannelsesorlov  

 med løn Videre- og efteruddannelsen af de statsansatte er et  

 vigtigt middel i den langsigtede fornyelse af de statslige arbejdspladser.  

 Den hidtidige efteruddannelsesindsats, der især har været  

 koncentreret om korte, meget specifikke og ofte meget snævre faglige  

 uddannelsesforløb, vil ikke i længden være  

 tilstrækkeligt til at sikre en gennemgribende fornyelse af den  

 offentlige sektor.
Den efteruddannelsesindsats, som i dag finder sted  

 på de statslige arbejdspladser, bør derfor suppleres med mere  

 grundlæggende og ofte også længerevarende  

 uddannelsesforløb.
 Erfaringerne med statslig uddannelsesorlov viser, at der  

 er et stort behov for efteruddannelsestilbud, som tilgodeser en  

 grundlæggende og længerevarende opkvalificering af medarbejderne,  

 og som samtidigt sikrer en større jobrotation ved besættelsen af  

 de ledige stillinger.
 Der er derfor aftalt at:
 § 1. Der afsættes 38 mill. kr. hvert af årene til  

 videre- og efteruddannelse (VEU-midler). VEU-midler anvendes til  

 lønopfyldning under videre- og efteruddannelse af mere end 5 dages  

 varighed.
 § 2. VEU-midler kan således anvendes til at supplere den  

 ydelse, som medarbejdere oppebærer under uddannelse/uddannelsesorlov i  

 henhold til lov om orlov, lov om arbejdsmarkedsuddannelser og lov om  

 voksenuddannelsesstøtte.
Stk. 2. Er der enighed om at anvende VEU-midler til  

 uddannelse/uddannelsesaktiviteter, hvor medarbejderen ikke oppebærer  

 godtgørelse, forudsættes det, at ansættelsesmyndigheden  

 yder et beløb svarende til godtgørelsen.
I den forbindelse kan  

 uddannelsesaktiviteterne defineres bredere end konkrete kurser og  

 uddannelsesforløb.
Kravet er, at uddannelsesaktiviteterne skal  

 være målfastsatte og led i en udviklings- og/eller  

 uddannelsesplan for medarbejderen.
En uddannelsesaktivitet kan være et  

 individuelt tilrettelagt forløb, f.eks. bestående af en  

 kombination af udstationering (nationalt som internationalt), studieture,  

 studieophold, selvstudium og/eller individuel supervision, samt evt.  

 kurser.
 § 3. Det er et krav for at anvende VEU-midler, at der  

 ansættes en afløser.
Stk. 2. Udgangspunktet er, at afløseren erstatter den  

 person, der er på orlov.
Der er dog mulighed for at fravige dette, hvis  

 det skønnes hensigtsmæssigt for institutionens drift.
 Stk. 3. Det er dog en forudsætning, at der sker en  

 genbesættelse i et omfang svarende til det antal uger, en medarbejder  

 har haft orlov.
 § 4. VEU-midler kan ikke anvendes i forbindelse med afholdelse  

 af virksomhedsinterne kurser og lignende.
§ 5. VEU-midler bruges således, at medarbejderen sikres  

 normal løn (herunder optjening af pensions- og lønanciennitet)  

 under uddannelse/uddannelsesorlov.
En bevilling af VEU-midler svarer  

 således til forskellen mellem  

 orlovsydelse/uddannelsesgodtgørelse og den pågældendes  

 normale løn, det vil sige ekskl. særlige ydelser,  

 overarbejdsbetaling mv.
§ 6. Når VEU-midlerne anvendes på  

 uddannelsesforløb, hvor medarbejderen kan opnå  

 godtgørelse, får de statslige institutioner dækket sine  

 fulde merudgifter.
For uddannelsesforløb hvor medarbejderne ikke kan  

 opnå godtgørelse, dækkes et beløb svarende til  

 forskellen mellem merudgiften og den gældende godtgørelse.
 § 7. For hvert ministerområde udmeldes en  

 maksimumsgrænse for antallet af VEU-uger i perioden.  

 Maksimumsgrænsen for samtlige ministerområder vil i  

 overenskomstperioden svare til 70.500 uger (svarende til 114 mio. kr., jf.  

 pkt. 1).
 Stk. 2. Ordningen skal behandles i samarbejdsudvalget med  

 henblik på at fastsætte generelle retningslinier for ordningens  

 anvendelse på arbejdspladsen.
 § 8. Der nedsættes en arbejdsgruppe med  

 repræsentanter fra Centralorganisationernes Fællesudvalg (CFU) og  

 Finansministeriet, som inden udgangen af april måned 1999  

 fastlægger de overordnede retningslinier for anvendelse af  

 VEU-midler.
 Stk. 2. Arbejdsgruppen har endvidere til opgave at sikre god  

 information om ordningen til medarbejdere og ledere i staten, samt  

 følge brugen af ordningen.
 Stk. 3. Arbejdsgruppen udarbejder en vejledning om ordningen.  

 Vejledningen skal bl.a. tage hensyn til revideret lovgivning på  

 området, herunder særlig § 10 i Arbejdsmarkedsstyrelsens  

 bekendtgørelse nr. 984 af 17. december 1998.
 § 9. CFU har fuld indsigt i VEU-midlernes anvendelse og  

 mulighed for indsigelse, såfremt der fremkommer utilsigtet brug af  

 midlerne.
 § 10. VEU-midler afsættes som en midlertidig ordning,  

 der løber til og med udgangen af finansåret 2001. Det vil sige,  

 at aftaler om brug af VEU-midler skal være indgået senest den 31.  

 december 2001, og orloven skal være påbegyndt den 31. marts  

 2002.
 Stk. 2. Såfremt der i perioden ændres i love og  

 bekendtgørelser på området, tages følgevirkningerne  

 af dette op til drøftelse mellem parterne.
