Fremsat den 25. februar 2015 af Pernille Skipper (EL), Jørgen Arbo-Bæhr (EL), Stine Brix (EL), Per Clausen (EL), Lars Dohn (EL), Henning Hyllested (EL), Christian Juhl (EL), Rosa Lund (EL), Johanne Schmidt-Nielsen (EL), Finn Sørensen (EL), Nikolaj Villumsen (EL) og Frank Aaen (EL) Forslag til folketingsbeslutning om mindre lukrativ beregning af pension til ministre Regeringen pålægges at fremsætte lovforslag inden udgangen af Folketingsåret 2014-15, der indebærer, at beregningen af ministerpensionen ændres, 1) således at man som minister efter 2 år kan få udbetalt pension svarende til en tjenestemandsansat på løntrin 49 i 9 år, og 2) således at 3-4 års funktionstid som minister giver ret til pension svarende til 14 år og så fremdeles sluttende med maksimal pension svarende til en tjenestemandsansat på løntrin 49 med en funktionstid på 29 år.
Det øverste løntrin for ministre fjernes dermed, hvilket betyder, at den maksimale pension for ministre vil blive 230.096,28 kr. mod 276.115,54 kr. i dag.
Ministre, som har optjent ret til ministerpension i denne valgperiode, omfattes af ændringerne.
Bemærkninger til forslaget I dag giver 1 års arbejde som minister ret til en årlig ministerpension på knap 80.000 kr. fra efterlønsalderen (ministerpensionen falder dog en anelse, efter at ministeren når folkepensionsalderen). Jo længere tid som minister, jo større er pensionen, med et loft på lidt under 300.000 kr. årligt efter 8 år som minister.
Ministerpensionen udbetales oven i folketingspensionen, dog med et pensionsloft på omkring 600.000 kr., jf. § 118, stk. 3, i valgloven.
 Pensionsloftet for folketingspolitikere er følgende:
  Fra efterlønsalderen: 619.822,54 kr.
  Fra folkepensionsalderen: 577.465,33 kr.
 Dertil får tidligere ministre også udbetalt folkepension og private pensioner uden modregning.
 Ministrenes pension udregnes efter pensionstaksterne for tjenestemandsansatte på løntrin 49 og udbetales resten af livet, fra ministeren rammer efterlønsalderen.
Den nuværende regering har sammen med et flertal i Folketinget gennemført en række reformer, som har forringet de økonomiske vilkår for de fattigeste grupper i samfundet.
Regningen for den økonomiske krise er altså blevet sendt til de grupper i samfundet, som har mindst, imens de rigeste er blevet rigere, bl.a. igennem regeringens skattereform.
En ting er, at ministre får høj løn og pension, men de økonomiske privilegier for ministre skal også være rimelige, især i forhold til de økonomiske vilkår, den almindelige befolkning har.
 Forslagsstillerne mener, at de nuværende ministerpensioner er for lukrative, og foreslår derfor at fjerne det øverste pensionstrin.
Skriftlig fremsættelse Pernille Skipper (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om mindre lukrativ beregning af pension til ministre.
(Beslutningsforslag nr.
B 82) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
