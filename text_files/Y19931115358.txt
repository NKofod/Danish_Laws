 Orientering fra Civilretsdirektoratet til statsamterne og Københavns  

 Overpræsidium på Skarrildhus 1993 om praksis, som fremover agtes fulgt hos de  

 procesbevilgende myndigheder ved behandlingen af ansøgninger om fri proces  

 til sager af spekulativ karakter.
 Orientering om spekulationsafslag.
Det fremgår af Betænkning 404/1966, side 15, at en ansøgning om fri proces  

 undertiden vil blive afslået allerede under hensyn til søgsmålets art.
Der  

 nævnes i den forbindelse blandt andet sager, hvor de sociale hensyn, der  

 ligger til grund for reglerne om fri proces, kun undtagelsesvis gør sig  

 gældende, f.eks. i sager angående forretningsmæssige forhold, køb eller leje  

 af luksusprægede genstande og lignende.
Uden for de nævnte grupper af  

 tilfælde kræves det, at retssagen - efter en konkret helhedsvurdering - ikke  

 må være af en sådan karakter, at det skønnes urimeligt at belaste det  

 offentlige med udgifter til sagens førelse.
Betænkningen nævner ikke særskilt  

 sager om spekulation.
Det, som karakteriserer spekulation, er, at man løber en vis - som regel  

 betydelig - økonomisk risiko for at opnå en ekstraordinær økonomisk gevinst i  

 forbindelse med erhvervelse af f.eks. værdipapirer, valuta, anparter,  

 ædelmetaller eller ædelsten.
Ofte vil spekulation kunne sidestilles med visse  

 dispositioner af erhvervsmæssig karakter.
Almindelig opsparing i f.eks.  

 aktier og obligationer, hvor formålet i første række er at bevare midlerne på  

 en sikker måde, vil derfor normalt ikke være omfattet af  

 spekulationsbegrebet.
Udgangspunktet er, at det ikke er rimeligt at belaste det offentlige med  

 udgifter til sager, der udspringer af, at en person alene for at opnå  

 ekstraordinær økonomisk gevinst har kastet sig ud i risikofyldte økonomiske  

 dispositioner.
Disse sager kan i almindelighed sidestilles med sager af  

 erhvervsmæssig karakter og de sociale hensyn, der ligger til grund for  

 reglerne om fri proces, gør sig kun ganske undtagelsesvis gældende i disse  

 tilfælde.
Der kan dog forekomme tilfælde, hvor fri proces ikke skal afslås, selvom  

 sagen udspringer af spekulation.
Hvis ansøger har ladet sig narre af en smart  

 markedsføring til at foretage nogle dispositioner, hvis karakter han ikke  

 forstår, taler meget for, at en ansøgning om fri proces ikke afslås med  

 henvisning til sagens spekulative karakter.
