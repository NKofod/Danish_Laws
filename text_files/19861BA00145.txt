Nr BSF 145 Forslag til folketingsbeslutning om overskudsdeling i den private  

 udlejningssektor Fremsat af Ruth Olsen (SF) Ingerlise Koefoed (SF) Ebba Strange (SF) Pelle  

 Voigt (SF) den 3. marts 1987 Folketinget opfordrer regeringen til at fremsætte lovforslag til gennemførelse af overskudsdeling i den private udlejningssektor efter følgende retningslinjer:
1. 50 procent af det overskud, der fremkommer ved salg af en ejendom, dvs. forskellen mellem ejerens købspris og salgspris korrigeret for en normal forrentning af den investerede kapital, tilfalder lejerne som kollektiv andel.
 2. Denne andel indgår som prioritet med henblik på lejernes evt.
 senere overtagelse af ejendommen.
 3. Forslaget omfatter alle ejendomme med mere end 2 lejemål.
4. Lejerne fastsætter i fællesskab regler for denne overskudsandels anvendelsesmuligheder og regler for den kollektive dispositionsrets udøvelse.
BEMÆRKNINGER TIL FORSLAGET Beregninger over rentabiliteten og det reelle kapitalafkast i den private udlejningssektor har vist, at forrentningen af udlejernes investering overvejende fremkommer ved salg af ejendommen.
 Udlejningsejendomme omsættes gennemsnitligt hver 10.-12. år.
Kapitalgevinsten ved salget giver en høj og overnormal forrentning.
Disse kapitalgevinster skyldes ikke forbedringer eller vedligeholdelse af ejendommene, men alene de almindelige værdistigninger.
Socialistisk Folkeparti så helst alle private udlejningsejendomme omdannet til almennyttige andelsboligforeninger straks.
Det er urimeligt, at menneskets grundlæggende tryghedsramme, boligen, skal være investeringsobjekt for spekulationskapital.
Men indtil en omdannelse er mulig, bør lejerne i det mindste have del i den samfundsskabte værdistigning, eftersom det dog er lejerne, der sørger for, at ejernes investeringer er ganske risikofrie, og eftersom det er lejerne, der har betalt ejendomsskatterne.
Dette forslags gennemførelse skønnes at give lejerne en overskudsandel på 20.000-40.000 kr. pr. lejlighed.
Det er selvfølgelig ikke rimeligt, at ejeren ud over normalforrentningen får et beløb svarende til lejernes samlede andel, men med en sådan indestående lejerkapital vil det dog blive lettere for lejerne at udnytte lejelovens tilbudspligt.
