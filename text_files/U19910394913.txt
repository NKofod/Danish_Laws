 Litografer skulle ikke ansættes efter typografoverenskomst.
En overenskomst mellem Finansministeriet og Dansk Typograf- Forbund  

 omfattede stillinger inden for staten, der oprettedes som faglærte typografer  

 til besættelse på overenskomstvilkår samt eksisterende stillinger, hvor  

 parterne var enige om, at der overvejende udførtes typografisk arbejde, og  

 hvor forbundet yderligere dokumenterede, at det repræsenterede flertallet af  

 de ansatte i de pågældende stillinger.
I et bilag til overenskomsten var det  

 anført, at bl.a.
Post- og Telegrafvæsenets trykkerier i København var  

 omfattet af overenskomsten I en tilsvarende overenskomst med Dansk  

 Litografisk Forbund vedrørende litografer var Post- og telegrafvæsenets  

 trykkerier i København ikke medtaget i det bilag, der angav de virksomheder,  

 der var omfattet af overenskomsten.
Efter indgåelsen af typografoverenskomsten blev to litografer ansat i  

 Postens frimærkecenter, der er et af Post- og telegrafvæsenets trykkerier i  

 København.
De pågældende blev ansat efter litografoverenskomsten.
 Arbejdsretten fandt ikke dette stridende mod typografoverenskomsten.
 Under denne sag har Landsorganisationen i Danmark for Dansk  

 Typograf-Forbund indklaget Finansministeriet for Generaldirektoratet for  

 Post- og Telegrafvæsenet for Arbejdsretten og nedlagt påstand om, at  

 Generaldirektoratet for Post- og Telegrafvæsenet handlede  

 overenskomststridigt ved at aflønne medarbejdere i Frimærketrykkeriet efter  

 overenskomst mellem Finansministeriet og Dansk Litografisk Forbund, og at  

 Generaldirektoratet for Post- og Telegrafvæsenet tilpligtes at betale en  

 efter rettens skøn fastsat bod.
 Indklagede har påstået frifindelse.
 1989-overenskomsten mellem Finansministeriet og Dansk Typograf-Forbund for  

 faglærte typografer ved en række statsinstitutioner, der gjaldt fra den 1.  

 april 1989 til den 31. marts 1991, indeholdt i § 1 blandt andet følgende  

 bestemmelser:
 »1. Overenskomsten omfatter stillinger inden for staten, der oprettes  

 som faglærte typografer til besættelse på overenskomstvilkår.
 Stk. 2. Overenskomsten dækker endvidere eksisterende stillinger, hvor  

 parterne er enige om, at der overvejende udføres typografisk arbejde, og hvor  

 forbundet yderligere dokumenterer, at det repræsenterer flertallet af de  

 ansatte i de pågældende stillinger.
I Bilag 1 er anført de institutioner, der er omfattet af overenskomsten på  

 overenskomstens underskriftsdato.« Bilag 1 til typografoverenskomsten anførte 34 statsinstitutioner, blandt  

 andet Danmarks Statistik og Post- og Telegrafvæsenets trykkerier i København.
 1989-overenskomsten mellem Finansministeriet og Dansk Litografisk Forbund  

 for faglærte litografer ved en række statsinstitutioner, der gjaldt fra den  

 1. april 1989 til den 31. marts 1991, indeholdt i § 2 blandt andet følgende  

 bestemmelser:
 »§ 2 Overenskomsten omfatter stillinger inden for staten, der  

 oprettes som faglærte litografer til besættelse på overenskomstvilkår.
 Stk. 2. Overenskomsten omfatter endvidere eksisterende stillinger -  

 bortset fra tjenestemandsstillinger og tjenestemandslignende stillinger -  

 hvor parterne er enige om, at der overvejende udføres litografisk arbejde, og  

 hvor forbundet yderligere dokumenterer, at det repræsenterer flertallet af de  

 ansatte i de pågældende stillinger.
I Bilag 1 er anført de institutioner, der er omfattet af overenskomsten på  

 overenskomstens underskriftsdato.« Bilag 1 til litografoverenskomsten anførte 12 statsinstitutioner, blandt  

 andet Danmarks Statistik, men ikke Post- og Telegrafvæsenet trykkerier i  

 København.
 Lønniveauet efter de to ovenfor nævnte 1989-overenskomster var ens.
Postens Frimærkecenter, som producerer de danske frimærker, består af en  

 produktions-, en værksteds- og en administrationsafdeling.
Selve trykningen  

 forestås af produktionsafdelingen, som er bemandet med 1 produktionschef, 3  

 tjenestemandsansatte typografer, 4 mekanikere, 8 montører, 11  

 bogtrykkeriassistenter, 2 værkmestre, kontorpersonale og fra den 17.  

 september 1990 2 overenskomstansatte faglærte litografer.
 De to litografer blev ansat efter følgende stillingsopslag:
»LITOGRAFISKE TRYKKERE POSTENS FRIMÆRKECENTER Til et spændende og kreativt job i Postens Frimærkecenter søger vi to  

 litografiske trykkere.
Postens Frimærkecenter trykker frimærker i offset, stålstik og dybtryk.
Vi  

 er landets eneste trykkeri af sin art.
 Er du kvalitetsbevidst, engageret og har du gode samarbejdsevner, kan vi  

 tilbyde dig et interessant job i lyse og venlige lokaler.
Arbejdstiden er 37 timer pr. uge (fra 1.9.90) og vil dagligt ligge inden  

 for tidsrummet kl. 7-16 på mandage-fredage.
Skifteholdsarbejde og overarbejde  

 kan forekomme i mindre omfang.
 Yderligere oplysninger om stillingerne kan fås ved henvendelse til  

 produktionschef Bjørn Larsen, tlf. 44 66 19 66.
 Løn og ansættelsesvilkår i henhold til overenskomst mellem  

 Finansministeriet og Dansk Litografisk Forbund.
Har du interesse i jobbet bedes ansøgning sendt til Postens  

 Frimærkecenter, Produktionsafdelingen, Telegrafvej 7, 2750 Ballerup.
Vi skal  

 have din ansøgning senest den 20. august 1990.« Dansk Typograf-Forbund var af den opfattelse, at de to litografer, der var  

 blevet ansat ved Postens Frimærkecenter, skulle ansættes i henhold til  

 overenskomsten mellem Finansministeriet og Dansk Typograf-Forbund.
Der blev  

 derfor den 2. oktober 1990 afholdt et forhandlingsmøde mellem  

 Generaldirektoratet for Post- og Telegrafvæsenet, Dansk Litografisk Forbund  

 og Dansk Typograf-Forbund.
I referatet fra dette møde hedder det blandt  

 andet:
 »Dansk Typografforbund fastholdt, at de omtalte litografers løn- og  

 ansættelsesvilkår skulle være sket i henhold til overenskomst mellem  

 Finansministeriet og Dansk Typograf- Forbund, idet nævnte maskiner har en  

 størrelse, der er omfattet af nævnte overenskomst.
Generaldirektoratet for P&T fastholdt, at de pågældende litografer var  

 korrekt ansat i henhold til overenskomst mellem Finansministeriet og Dansk  

 Litografisk Forbund.
Man fremførte til støtte herfor, at den indgåede  

 overenskomst »omfatter stillinger inden for staten, der er oprettet som  

 faglærte litografer til besættelse på overenskomstvilkår«.
Yderligere  

 fremførtes, at den i bilag 1 anførte liste indeholder de institutioner der er  

 omfattet af overenskomsten på underskriftsdatoen, og at denne liste efter  

 aftale mellem overenskomstparterne automatisk udvides i takt med at der  

 ansættes litografer der opfylder de i overenskomstens § 2 anførte  

 betingelser.
Dansk Litografisk Forbund fandt ingen anledning til at anfægte ansættelsen  

 af de to litografer, men kunne tilføje, at arbejdspladsen principielt er en  

 af de i den mellem finansministeriet og Dansk Typograf-Forbund nævnte  

 virksomheder.
Organisationstilhørsforholdet beror iøvrigt mellem forbundene.
 Enighed kunne ikke opnås.
Dansk Typografforbund forbeholdt sig sin stilling i sagen.' Da Landsorganisationen i Danmark var af den opfattelse, at de to  

 litografer, der var blevet ansat ved Postens Frimærkecenter, skulle ansættes  

 i henhold til overenskomsten mellem Finansministeriet og Dansk  

 Typograf-Forbund, blev der den 29. oktober 1990 afholdt et fællesmøde mellem  

 Finansministeriet, Landsorganisationen i Danmark, Generaldirektoratet for  

 Post- og Telegrafvæsenet og Dansk Typograf-Forbund.
I referatet fra dette  

 møde hedder det blandt andet:
 »LO fastholdt, at de omtalte litografers løn- og ansættelsesvilkår  

 skulle være sket i henhold til overenskomst mellem Finansministeriet og Dansk  

 Typograf- Forbund, idet arbejdspladsen er omfattet af nævnte overenskomst.
 LO var endvidere af den opfattelse, at der var tale om en  

 organisationsfjendtlig handling, idet formålet var at udelukke typografer.
Finansministeriet fastholdt, at de pågældende litografer var korrekt ansat  

 i henhold til overenskomst mellem Finansministeriet og Dansk Litografisk  

 Forbund.
Man fremførte til støtte herfor, at den indgåede overenskomst  

 »omfatter stillinger inden for staten, der er oprettet som faglærte  

 litografer til besættelse på overenskomstvilkår«.
Yderligere fremførtes,  

 at den i bilag 1 anførte liste indeholder de institutioner der er omfattet af  

 overenskomsten på underskriftsdatoen, og at denne liste efter aftale mellem  

 overenskomstparterne automatisk udvides i takt med at der ansættes litografer  

 der opfylder de i overenskomstens § 2 anførte betingelser.
 Finansministeriet afviste, at der var tale om organisationsfjentlig  

 handling, men det drejer sig om at få den bedst kvalificerede arbejdskraft  

 til det pågældende arbejde, der overvejende er offsettryk.
 Enighed kunne ikke opnås.
LO forbeholdt sig at videreføre sagen fagretsligt.' Dansk Litografisk Forbund har ved skrivelse af 15. august 1991 meddelt,  

 »at forhandlingsmødet den 2. oktober 1990 mellem Generaldirektoratet for  

 Post- og Telegrafvæsenet, Dansk Typograf-Forbund og Dansk Litografisk Forbund  

 fra vor side må forstås som en tiltræden af Dansk Typograf-Forbund's  

 standpunkt om, at arbejdspladsen Postens Frimærkecenter principielt er en af  

 de i den mellem Finansministeriet og Dansk Typograf-Forbund nævnte  

 overenskomstbeskrevne virksomheder/institutioner.
Der eksisterer således ikke  

 mellem de to forbund uoverensstemmelse om overenskomstområdets  

 beskrivelse.« Finansministeriet og Grafisk Industri- og Mediekartel har den 27.  

 september 1991 indgået en overenskomst, der gælder fra den 1. april 1991 og  

 omfatter stillinger i staten, der oprettes som faglærte grafiske arbejdere,  

 d.v.s. blandt andet både litografer og typografer, til besættelse på  

 overenskomstvilkår.
 Der er under domsforhandlingen afgivet forklaring af inspektør Lars Bo  

 Jepsen, Postens Frimærkecenter, og sekretær Preben Hansen, Dansk  

 Typograf-Forbund.
Inspektør Lars Bo Jepsen har forklaret, at Postens Frimærkecenter har to  

 frimærketrykkemaskiner: M.3., der blev anskaffet i 1968 og anvendes til  

 trykning i stålstik, og M. 4., der blev anskaffet i 1981 og anvendes til  

 trykning i både stålstik, dybtryk og offset.
Maskinerne betjenes af de tre  

 tjenestemandsansatte typografer, der har været ansat i 20 år, 10 år og 4 år,  

 og som er organiseret i Dansk Postforbund.
M.4. maskinen blev de første fem  

 år udelukkende anvendt til stålstik.
Nu anvendes den primært til offset og  

 kombinationer.
I 1990 ønskede produktionsafdelingen, der har en typograf som  

 produktionschef, af hensyn til konkurrencesituationen at effektivisere  

 produktionen ved at øge produktionshastigheden og nedsætte antallet af  

 frimærker, der måtte makuleres.
Det lykkedes ikke at få en aftale med de  

 ansatte typografer, der ikke var uddannet i offset, om efteruddannelse heri.  

 Det blev derfor besluttet, at ansætte to litografer, der kendte offset fra  

 deres uddannelse.
Ansættelsen af de to litografer har medført en forøgelse af  

 produktionshastigheden med 15% og et fald i makuleringsprocenten på 7-13%.
Sekretær Preben Hansen har forklaret, at litografer aldrig har beskæftiget  

 sig med stålstik og dybtryk.
Offset er siden 1950-erne indgået i uddannelsen  

 af både litografer og typografer.
Litograferne betjener i det offentlige de  

 store offsetmaskiner, medens typograferne betjener de mindre maskiner.
I det  

 private erhvervsliv betjener litografer og typografer de samme  

 offsetmaskiner.
Klagerne har anført, at Postens Frimærkecenter ved ansættelsen af de to  

 litografer har været uvidende om, hvad litografer og typografer kan, og har  

 begrundet den nedlagte påstand med, at 1989-overenskomsterne kun omfatter de  

 i overenskomsternes bilag 1 nævnte statsinstitutioner.
Her nævner bilag 1 til  

 overenskomsten med Dansk Typograf-Forbund Post- og Telegrafvæsenets  

 trykkerier i København, hvad bilag 1 til overenskomsten med Dansk Litografisk  

 Forbund ikke gør.
Indklagede har til støtte for frifindelsespåstanden anført, at de to  

 litografer er ansat i stillinger, der er oprettet for litografer i Postens  

 Frimærkecenter.
De var derfor omfattet af § 2 i 1989-overenskomsten med Dansk  

 Litografisk Forbund og ikke af § 1 i 1989-overenskomsten med Dansk  

 Typograf-Forbund.
Opregningen af »de institutioner, der er omfattet af  

 overenskomsten på overenskomstens underskrivelsesdato« afskærer ikke  

 ikke nævnte statsinstitutioner fra i overenskomstperioden at oprette  

 stillinger, som litografer med den virkning, at de bliver omfattet af  

 litografoverenskomsten.
Det er i øvrigt helt absurd, at Dansk  

 Typograf-Forbund skal forhandle de to litografers forhold.
 Arbejdsretten skal udtale:
De to litografer, der den 17. september 1990 blev ansat i Postens  

 Frimærkecenter, blev ansat i stillinger, der blev oprettet for litografer og  

 opslået til ansættelse i henhold til overenskomsten med Dansk Litografisk  

 Forbund.
Den omstændighed, at der på tidspunktet for indgåelsen af 1989-  

 overenskomsten med Dansk Litografisk Forbund ikke var oprettet nogen stilling  

 som litograf i Postens Frimærkecenter, og at Postens Frimærkecenter derfor  

 ikke var medtaget på bilag 1 til denne overenskomst, kan ikke medføre, at de  

 to litografer i Postens Frimærkecenter ikke er omfattet af overenskomsten med  

 Dansk Litografisk Forbund.
Generaldirektoratet for Post- og Telegrafvæsenet  

 har derfor ikke gjort sig skyldig i overenskomstbrud mod Dansk  

 Typograf-Forbund.
Indklagede må derfor frifindes.
 T h i k e n d e s f o r r e t :
 Indklagede, Finansministeriet for Generaldirektoratet for Post- og  

 Telegrafvæsenet, frifindes.
 Klagerne, Landsorganisationen i Danmark for Dansk Typograf- Forbund, skal  

 inden 14 dage efter denne doms afsigelse betale 2.000 kr. i sagsomkostninger  

 til Arbejdsretten.
 (* 1) Henvisninger: Per Jacobsen s.186, Rise Faglig Voldgift s. 96, s.227.
