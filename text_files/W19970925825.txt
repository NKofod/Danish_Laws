Ankestyrelsens principafgørelse D-12-97 om EØS-land - beskæftigelseskrav - udland - barseldagpenge Resume:
En lønmodtager bosat i et andet EØS-land opfyldte ikke beskæftigelseskravet, idet lønmodtageren ikke havde været i arbejde umiddelbart op til fraværet og heller ikke var dagpengeberettiget i sin danske A-kasse, før hun vendte tilbage til Danmark.
Lønmodtageren var derfor ikke berettiget til barseldagpenge.
 Love:
Lov om dagpenge ved sygdom eller fødsel - lovbekendtgørelse nr. 549 af 23. juni 1995 - § 4, stk. 1, § 17, stk. 1, nr. 1 og § 17, stk. 1, nr. 2 Lov om sygedagpenge - lov nr. 563 af 9. juni 2006 - § 32, stk. 1 Lov om ret til orlov og dagpenge ved barsel - lov nr. 566 af 9. juni 2006 - § 27 Sagsfremstilling:
 En lønmodtager søgte barseldagpenge i september 1996. Lønmodtageren havde på dette tidspunkt sammen med sin mand været udstationeret i Sverige siden 1995, men havde ikke haft arbejde i Sverige og var ikke medlem af en svensk A-kasse.
 Lønmodtageren var fortsat medlem af sin danske A-kasse, som havde oplyst, at lønmodtageren ville være dagpengeberettiget indtil udløb af aktivperioden - tidligst den 31. december år 2000 - såfremt hun inden da var vendt tilbage til Danmark og fortsat opholdt sig i Danmark (og iøvrigt opfyldte betingelserne for at få dagpenge).
 Ifølge brev fra Direktoratet for Social Sikring og Bistand (fra den 10. marts 1997 Den Sociale Sikringsstyrelse) fremgik, at dagpenge ved fødsel udbetales fra Danmark, og at anmodning herom skal rettes til den seneste bopælskommune.
 Kommunen gav afslag på barseldagpenge med den begrundelse, at lønmodtageren ikke opfyldte beskæftigelseskravet i dagpengelovens § 4, stk. 1.
 I anken var der navnlig henvist til medlemsskabet af den danske A kasse.
 Afgørelse:
 Lønmodtageren havde ikke ret til barseldagpenge fra den 19. september 1996.
Efter dagpengelovens § 17, stk. 1, nr. 1 og 2, jf. § 4, stk. 1, er det en betingelse for ret til barsel- dagpenge, at lønmodtageren enten har været tilknyttet arbejdsmarkedet i de sidste 13 uger før påbegyndelsen af fraværet og i denne periode været beskæftiget i mindst 120 timer, eller ville have været berettiget til arbejdsløshedsdagpenge eller en ydelse, der træder i stedet herfor, jf. lov om en aktiv arbejdsmarkedspolitik eller lov om arbejdsmarkedsuddannelser, hvis uarbejdsdygtigheden ikke var indtrådt.
 Dagpengeudvalget lagde ved afgørelsen vægt på, at lønmodtageren efter sine egne oplysninger ikke havde været i beskæftigelse umiddelbart op til fraværet, ligesom hun ikke var dagpengeberettiget fra sin A-kasse før hun vendte tilbage til Danmark.
 Dagpengeudvalget tiltrådte således kommunens afgørelse.
