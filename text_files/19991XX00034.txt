Skriftlig fremsættelse (13. oktober  

 1999) By- og boligministeren (Jytte Andersen) :
 Herved tillader jeg mig for Folketinget at  

 fremsætte:
Forslag til lov om erhvervslokaler m.v.  

 (Erhvervslejelov) (Lovforslag nr.
L 33).
 Formålet med lovforslaget er at opnå et mere  

 smidigt og velfungerende erhvervslejemarked, som dels tilgodeser behovet for  

 individuelle aftaler mellem to kyndige parter tilpasset det enkelte  

 lejeforhold, dels tilgodeser behovet for, at lejevilkårene  

 løbende kan tilpasses udviklingen i markedslejeniveauet samtidig med,  

 at lejeren har tryghed med hensyn til den fremtidige ret til de lejede  

 lokaler.
Lovforslaget indeholder generelt set en liberalisering af  

 de gældende regler  for erhvervslejemål.
Hvor det  

 nugældende regelsæt er præget af mange  

 lejerbeskyttelsesregler, foreslås det, at der indføres en  

 høj grad af aftalefrihed for parterne i lejeforholdet, dels for at  

 markere, at der er tale om en aftale mellem to kyndige parter, dels for at  

 tilvejebringe et smidigere erhvervslejemarked.
Efter lovforslaget skal  

 parterne derfor som overvejende hovedregel frit kunne indgå aftaler om  

 lejeforholdets enkelte vilkår.
Formålet med lovforslaget er endvidere at medvirke  

 til at lette generationsskiftet i de virksomheder, som drives fra lejede  

 lokaler.
Samtidig skal lovforslaget sikre, at butikker og mindre virksomheder  

 også fremover har mulighed for at etablere sig og drive virksomhed i  

 byerne til gavn for et levende og varieret bymiljø.
 Endelig indebærer lovforslaget en væsentlig  

 forenkling af lejelovgivningen for erhvervslejemål ved at samle alle  

 regler, der gælder i forholdet  mellem en udlejer og lejer, i én  

 lov.
Lovforslaget omfatter såvel fremtidige som allerede  

 eksisterende lejeaftaler.
Dette indebærer, at alle erhvervslejeaftaler  

 vil være reguleret af en og samme lov, som kun gælder for  

 erhvervslejeforhold.
Det betyder, at det bliver væsentlig nemmere for  

 parterne at orientere sig i lejelovgivningen.
Lovforslaget skønnes ikke at få  

 væsentlige økonomiske konsekvenser for erhvervslejeforholdene og  

 vil kun medføre små administrative konsekvenser for  

 virksomhederne.
Samtidig forventes indførelsen af markedslejebegrebet  

 at øge interessen for at investere i erhvervsejendomsmarkedet.
Endelig skønnes lovforslaget ikke at få  

 økonomiske eller administrative konsekvenser for det offentlige.
Der  

 er opnået enighed med de kommunale parter om, at lovforslaget ikke har  

 administrative eller økonomiske konsekvenser for kommunerne.  

 Lovforslaget har ingen miljømæssige konsekvenser og indeholder  

 ikke EU-retlige aspekter.
 Idet jeg i øvrigt henviser til lovforslaget og de  

 bemærkninger, som ledsager det, skal jeg anbefale forslaget til Tingets  

 velvillige behandling.
