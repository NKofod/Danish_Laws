Fremsat den 9. oktober 2002 af  

 Keld Albrechtsen (EL) og Line Barfod (EL) Forslag til folketingsbeslutning om indførelse af åbenhed i den fælles  

 beslutningsprocedure mellem Europa-Kommissionen og Europa-Parlamentet Folketinget opfordrer regeringen til i Rådet at  

 arbejde for, at der indføres åbenhed, herunder møder for  

 åbne døre, i den fælles beslutningstagen efter  

 Amsterdamtraktatens artikel 251 (TEF).
Bemærkninger til forslaget Den fælles beslutningsprocedure blev  

 indført i 1999 for at øge Europa-Parlamentets indflydelse  

 på lovgivningsprocessen i Den Europæiske Union.
Hensigten var, at  

 man dermed skulle sikre åbenhed og demokrati i EU.
Men som Politiken  

 beskriver det i artikler den 9. september 2002 (1. sektion, side 6), så  

 er praksis i stedet blevet, at beslutningerne tværtimod flyttes ind bag  

 lukkede døre.
 Dette er sket, fordi Ministerrådet og  

 Europa-Parlamentet blev enige om en ny og uformel måde at køre  

 beslutningsproceduren på, da den oprindeligt fastsatte fælles  

 beslutningsprocedure efter deres mening tog for lang tid.
 Den nye uformelle procedure indebærer, at  

 embedsmændene på den ene side og få centrale personer fra  

 Europa-Parlamentet fra den anden side over en række møder bliver  

 enige om et kompromis, før de forskellige sager overhovedet har  

 fået deres førstebehandling i Europa-Parlamentet.
Dermed sættes ikke bare debatterne i  

 Europa-Parlamentet i realiteten ud af kraft.
Det danske Folketing og  

 Europaudvalget sættes i endnu højere grad ud af spillet.  

 Folketinget kommer via mandatgivningen i Europaudvalget først ind  

 efter Europa-Parlamentets førstebehandling, hvor det ser ud til, at  

 løbet allerede er kørt, og dermed bliver der lagt op til, at  

 Folketinget ikke kan ændre i EU-lovforslaget, men kun godkende eller  

 forkaste det.
Som et eksempel på konsekvenserne af denne uformelle  

 procedure beskrives vedtagelsen af nye regler for støj i de  

 europæiske lufthavne.
De nye regler kan, som Politiken skriver, »stik  

 imod de miljøpolitiske målsætninger forøge larmen  

 fra fly, der letter og lander i de europæiske lufthavne«.
Ifølge Politiken blev disse regler »i realiteten  

 vedtaget i en forhandling mellem spanske diplomater og et medlem af  

 Europa-Parlamentets Trafikudvalg.
De danske politikere blev først  

 spurgt om, hvad Danmark skulle mene, da sagen for længst var afgjort og  

 blot manglede en formel godkendelse«.
Ifølge Politiken skete den  

 formelle vedtagelse af forslaget på Ministerrådets møde  

 den 26. marts 2002. Folketingets Europaudvalg drøftede først  

 sagen på sit møde den 23. marts 2002.
 Den  uformelle procedure har heller ingen regler for, hvem  

 der deltager, og hvad og hvor meget der kan besluttes og diskuteres.  

 Ifølge Politiken mødes deltagerne i en sådan proces flere  

 gange, således at denne uformelle gruppe af embedsmænd og  

 parlamentarikere fra Europa-Parlamentet langt hen ad vejen har indgået  

 alle aftaler, ændringsforslag m.v. som Europa-Parlamentet derefter bare  

 kan vedtage.
Det er ikke en demokratisk beslutningsproces.  

 Forslagsstillerne håber, at et bredt flertal i Folketinget kan  

 være enige om, at denne uformelle beslutningsprocedure ikke kan  

 fortsætte, og at der skal indføres reel åbenhed og indsigt  

 i den fælles beslutningsprocedure.
Det er muligt, det vil tage  

 længere tid, men det er uholdbart ud fra en demokratisk synsvinkel, at  

 den nuværende beslutningsproces fortsætter.
 Sammen med de øvrige beslutningsforslag, som  

 forslagsstillerne har fremsat, peger dette forslag på endnu en af de  

 meget uheldige konsekvenser af den stigende centralisering af lovprocessen  

 samt den udemokratiske forvaltning, som finder sted i Den Europæiske  

 Union, hvad enten det drejer sig om embedsmandskomiteer med stor indflydelse  

 på den endelige lovgivning, om erhvervslobbyisters mulighed for at  

 påvirke love og beslutningsprocessen eller om mangel på indsigt i  

 og åbenhed om Europa-Kommissionens arbejde og relationer til bl.a.  

 lobbyisterne.
 Som Politiken skriver i sin leder den 10. september 2002,  

 (Kultur, side 6): »EU er et eksperiment i internationalt demokrati, og hvis  

 ikke de folkevalgte kan bevare kontrollen med udviklingen, så er  

 eksperimentet slået fejl«.
