Landsskatteretskendelse Gaveafgift - overdragelse af aktier mod delvist vederlag i form af  

 gældsbrev - kurs gældsbrev Reference:
BAL § 27 Klagen til Landsskatteretten vedrørte  

 værdiansættelsen af grundlaget for gaveafgift på  

 følgende punkt:
Overdragelse af aktier i B A/S anset for sket delvis ved  

 gave, delvis ved udstedelse af gældsbrev.
Kursen på  

 gældsbrevet fastsat til 70. Forskelsbeløbet anset som gave.
 Det fremgik af sagens oplysninger, at A ved aftale af 26.  

 august 1997 til sin datter, overdrog 15% af aktiekapitalen i B A/S, nominelt  

 262.500 kr. for 1.746.000 kr. svarende til skattekursen pr. 1. januar 1997,  

 665. Overdragelsen skete med skattemæssig succession.
 Af overdragelsesaftalen pkt. 2 fremgik  

 følgende:
"Beløbet berigtiges ved, at halvdelen af  

 overdragelsessummen, DKK 873.000, gives som gave.
For restbeløbet, DKK  

 873.000, udstedes et gældsbrev, der afdrages med lige store  

 årlige afdrag på DKK 87.300 over 10 år og forrentes med den  

 til enhver tid gældende mindsterente (pt 4%)..." Ved gaveanmeldelsen var gavebeløbet opgjort til  

 873.000 kr. (før fradrag for det afgiftsfri grundbeløb og  

 før fradrag for passivpost).
Den stedlige told- og skatteregion havde godkendt den  

 anvendte overdragelseskurs, men havde fundet, at modydelsen ved beregningen  

 af gavens værdi skulle fragå med kursværdien, jf.  

 boafgiftsloven § 27, idet passiverne skulle opgøres efter de samme  

 principper som var gældende for aktiver.
Kursen var herefter  

 skønsmæssigt ansat til 70, hvorved var bemærket, at  

 kurstabellen til kontantomregning af overdragelsessummer efter  

 afskrivningsloven og ligningsloven, 3. kvt. 1997, havde været  

 vejledende ved udøvelsen af skønnet.
Gavebeløbet var  

 herefter fastsat som 1.746.000 kr. ÷ (873.000 a kurs 70 =) 611.100 kr. =  

 1.134.900 kr.
 Regionen havde bemærket, at der ikke var tale om, at  

 en del af aktierne var overdraget ved gave og en del ved modydelse i form af  

 gældsbrev, men at det af overdragelsesaftalen fremgik, at der var tale  

 om en samlet overdragelse, hvor overdragelsessummen berigtigedes dels i form  

 af gave, dels ved udstedelse af gældsbrev.
 Klagerens repræsentant havde over for  

 Landsskatteretten nedlagt principal påstand om, at gavebeløbet  

 blev ansat til 873.000 kr., subsidiært et lavere beløb end  

 1.134.900 kr.
 Til støtte for den principale påstand havde  

 repræsentanten gjort gældende, at overdragelsen for halvdelen af  

 den overdragne aktiekapitals vedkommende var sket som gave uden  

 erlæggelse af vederlag, hvorfor gavebeløbet kunne ansættes  

 efter skattekursen til 873.000 kr.
For den resterende del af overdragelsen var der udstedt  

 gældsbrev med nominel værdi svarende til værdien af de  

 overdragne aktier.
Udstedelsen af gældsbrev var sket inden for  

 gaveafgiftskredsen, og der var tale om en lavt forrentet lån.
Ved  

 overdragelsen af disse aktier mod vederlag var der ikke tale om en gave.
Da  

 de almindelige vurderingsmetoder til fastsættelse af kurser ikke var  

 anvendelige i denne situation, bl.a. da gældsbrevet skulle afvikles  

 over en årrække til en nærmere fastsat rente, og da der var  

 tale om nærtstående.
Da debitor samtidig ubestridt måtte  

 anses for solvent, måtte gældsbrevet ansættes til kurs  

 pari.
Værdien af rentefri og lavtforrentede lån  

 inden for gaveafgiftskredsen blev tidligere til brug for gaveafgiftsberegning  

 opgjort som differencen imellem lånets hovedstol og fordringens  

 kursværdi.
Der skulle således ansættes en kurs på  

 gældsbrevet, og den resterende del af gældsbrevet ansås som  

 gave til brug for gaveafgiftsberegningen.
Hjemlen til en sådan  

 opgørelse af en værdi af gaven fremgik af arve- og  

 gaveafgiftslovens § 15 vedrørende kapitalisering af løbende  

 indtægtsydelser samt § 48 vedrørende myndighed.
Denne  

 bestemmelse var imidlertid ophævet og fra den 1. juli 1995 var loven  

 erstattet af boafgiftsloven, der ikke indeholdt en tilsvarende hjemmel.  

 Uanset om kursværdien ansattes lavere en pari, kunne der således  

 ikke ske afgiftsberegning.
Der var herved henvist til Skatteministerens notat  

 til Folketingets Skatteudvalg, der var offentliggjort i TfS 1996.37 (pkt.  

 5.2.), samt til Jørgen U.
Grønborgs Kompendium til Lov om  

 afgift af dødsboer og gaver p. 100. Endelig var der henvist til LV  

 1997 A.B.7.1.6.
Told- og Skattestyrelsen havde under sagens behandling for  

 Landsskatteretten indstillet den påklagede afgørelse  

 stadfæstet.
Det var herved bemærket, at det ifølge  

 Ligningsvejledningen S.F.1.2.3.3. forudsattes, at berigtigelsen af  

 købesummen skulle ske kontant, når Ligningsrådets  

 anvisninger blev lagt til grund for værdiansættelsen.
Anvisningen  

 gjaldt ganske vist overdragelser mellem selskab og hovedaktionær, men  

 ifølge bemærkningerne til lov nr. 1219 af 27. december 1996, TfS  

 1997.599, burde samme principper lægges til grund ved arv og gave efter  

 boafgiftsloven.
Der var således ikke grundlag for at fravige kravet om  

 kontant vederlæggelse i gavesager.
Det var videre bemærket, at  

 den manglende hjemmel til at gavebeskatte kursfordelen efter ophævelse  

 af arveafgiftsloven som hovedregel kun vedrørte de situationer, hvor  

 der skete et kontant udlån mod udstedelse af et gældsbrev og ikke  

 de situationer, hvor gældsbrevet var udstedt i forbindelse med et  

 gensidigt bebyrdende kontraktsforhold.
Der var herved henvist til praksis  

 på kursgevinstområdet, jf. cirkulære 134 af 29. juli 1992  

 pkt. 28, efter hvilket der heller ikke skete beskatning i  

 førstnævnte tilfælde, men i sidstnævnte.
Endvidere  

 var der henvist til skatteministerens delredegørelse af 19. oktober  

 1995 om rentefrie og lavtforrentede lån, gengivet i TfS 1996.37, hvor  

 der under pkt. 1.4. anføres, at "hvis låntagers rentefri  

 gæld er opstået som en del af vederlaget for køb af et  

 formuegode, f.eks. en fast ejendom, vil gaveafgiftsbeskatningen af fordelen  

 ved rentefriheden ikke ske direkte men indirekte i forbindelse med en  

 vurdering af, om det samlede vederlag svarer til ejendommens kontante  

 handelsværdi".
 Landsskatteretten udtalte:
 Det lagdes til grund, at skattekursen var anvendt som  

 overdragelseskurs i overensstemmelse med bestemmelserne i cirkulære nr.  

 185 af 17. november 1982. Det bemærkedes herved, at der ved anvendelsen  

 af skattekursen som handelsværdi forudsattes kontant berigtigelse.
 Da berigtigelsen delvist var sket ved udstedelse af  

 gældsbrev, hvis kursværdi måtte antages at ligge under  

 pari, var aktierne ikke overdraget til handelsværdien, således  

 som den kunne opgøres efter ovennævnte cirkulære, og  

 dermed ikke overdraget mod et vederlag, der modsvarede aktiernes værdi.  

 Det måtte derfor antages, at A derved havde ydet datteren en gave  

 svarende til kursforskellen op til pari.
 Landsskatteretten fandt, at kursen på det udstedte  

 gældsbrev - der ikke var beregnet til omsætning -  

 skønsmæssigt kunne fastsættes til 80. Den afgiftspligtige  

 gave kunne derfor i alt opgøres til 1.047.600 kr., og den  

 påklagede afgørelse blev ændret i overensstemmelse  

 hermed.
