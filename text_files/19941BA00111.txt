Nr BSF 111 Forslag til folketingsbeslutning om skattemæssig ligestilling af  

 børsnoterede og ikkenoterede medarbejderaktier og om skattemæssig beregning  

 på basis af faktisk realiseret gevinst Fremsat af Gitte Seeberg (KF) Flemming Hansen (KF) Svend Aage Jensby (V)  

 Peter Brixtofte (V) den 21. april 1995 Folketinget pålægger regeringen i indeværende folketingsår at fremsætte  

 lovforslag, der sikrer lige skattemæssig behandling af avancer hidrørende fra  

 besiddelse, køb og salg af medarbejderaktier, der er noteret på en fondsbørs  

 godkendt af Finanstilsynet, og aktier, der ikke er noteret.
Endvidere pålægges regeringen at - forenkle aktieavancebeskatningsloven, således at opnåelse af  

 skattefrihed for gevinster hidrørende fra beholdninger med en kursværdi under  

 100.000 kr. (pl-niveau 1993, reguleres) efter tre års ejerskab alene baseres  

 på, om afhændelseskursværdien er under 100.000 kr. og - forenkle loven, således at aktie for aktieprincippet anvendes frem for  

 gennemsnitsprincippet.
Bemærkninger til forslaget  I forbindelse med skattereformen i  

 1993 blev der indført en ulige skattemæssig behandling af noterede aktier og  

 ikkenoterede aktier.
Ud over at denne forskelsbehandling er til unødig ulempe  

 for ikkenoterede aktier, er den i strid med henstilling af 27. juli 1992 fra  

 EU til medlemslandene.
Et klart resultat af denne negative forskelsbehandling af ikkenoterede  

 aktier er, at den spredning af ejendomsretten, som ligningslovens § 7 A, stk.  

 1 og 2, ellers åbner mulighed for kan ske på gunstige vilkår, reelt er ophørt  

 for medarbejdere i ikkenoterede selskaber.
Dette dokumenteres af, at kun 4 af  

 landets told- og skatteregioner i 1994 har modtaget i alt 9 ansøgninger om  

 forhåndsgodkendelse af medarbejderaktieordninger fra ikkenoterede  

 virksomheder.
 Ud over at medarbejderne i ikkenoterede virksomheder er udsat for en  

 direkte negativ forskelsbehandling i forhold til medarbejdere i børsnoterede  

 virksomheder, er ikkenoterede virksomheder på grund af forskelsbehandlingen  

 stillet i en unødigt ugunstig position, hvad angår mulighed for at tiltrække  

 kapital i forhold til børsnoterede selskaber.
 Forskelsbehandlingen består i:
- Indkomst fra salg fra unoterede aktiebeholdninger beskattes altid,  

 medens - indkomst fra salg fra børsnoterede aktiebeholdninger friholdes, hvis  

 aktiebeholdningens samlede kursværdi inden for 3 år ikke har oversteget  

 103.000 kr. (pl-niveau 1994).
Denne forskelsbehandling er ikke alene samfundsøkonomisk uheldig, men også  

 i modstrid med intentionerne i henstilling fra Ministerrådet af 27. juli 1992  

 til landene i EU om at fremme lønmodtagernes andel i overskud og  

 virksomhedens resultater, herunder besiddelse af kapitalandele.
Heri  

 henstilles til medlemslandene bl.a. »at overveje muligheden af at give  

 incitamenter, som f.eks. skattemæssige eller andre finansielle fordele med  

 det formål at fremme indførelsen af visse ordninger for lønmodtagernes andel  

 i kapitalen«. (Punkt II 2).
Den daværende skatteminister fremhævede i forbindelse med behandlingen af  

 1993-skattereformens lovforslag nr.
L 289 om lov om beskatning af fortjeneste  

 ved afståelse af aktier m.v. (aktieavancebeskatningsloven) og forskellige  

 andre skattelove. (Ensartet udbytte- og aktieavancebeskatning m.v.), at et  

 væsentligt argument for at friholde avancer fra aktiebeholdninger under  

 100.000 kr. (pl-niveau 1993) for avanceskat var, at derved blev 90 pct. af  

 alle småaktionærer friholdt for beskatning.
Ved denne lejlighed undlod den  

 daværende skatteminister imidlertid at nævne, at denne skattefrihed alene var  

 tiltænkt børsnoterede beholdninger.
Skatteministeren forbigik ligeledes, at  

 skattefriheden var under forudsætning af, at beholdningens værdi ikke i den  

 treårsperiode, der går forud for afhændelsen, når op på 100.000 kr.  

 (pl-niveau 1993). Det er således ikke det realiserede provenu på  

 afhændelsestidspunktet, der er afgørende for, om provenuet er skattefrit  

 eller ej.
Det kan lige så vel være en gevinst, der ikke blev realiseret, og  

 som er forsvundet igen på afhændelsestidspunktet, der udløser skattepligt.
Den foreslåede forenkling med hensyn til kursværdifastsættelsen på  

 afhændelsestidspunktet frem for maksimalkursen de seneste tre år og samtidig  

 gennemførelse af alene aktie for aktie-princippet skal tilgodese to hensyn.  

 Det skal dels sikre småaktionærer mod vilkårlig beskatning af en gevinst, de  

 måske ikke har haft, dels skal det sikre en meget tiltrængt forenkling af  

 beregningen af, om skattepligt er indtrådt.
Efter de gældende regler er det  

 nødvendigt at kende den pl-regulerede gennemsnitlige kursværdi, og der skal  

 beregnes en ny skattemæssig anskaffelsesværdi, hvis 100.000 kr.s-grænsen  

 (pl-niveau 1993) gennembrydes efter tre års ejertid.
Dette bliver ikke  

 længere nødvendigt.
Indførelse af ensartet beskatning af aktieavance vil sikre, at indkomst,  

 som ifølge 1993-skattereformens lovforslag nr.
L 289 skal behandles ens,  

 nemlig aktieudbytter og kursgevinster af aktier, rent faktisk også behandles  

 ens.
 Skatteministerens argument for at opretholde en negativ forskelsbehandling  

 af ikkenoterede aktier er usikkerheden i forbindelse med værdiopgørelsen.  

 Dette argument er ikke holdbart, idet der løbende sker værdifastsættelse  

 gennem salg OTC, og der sker værdiansættelse årligt til skattemæssig  

 formueopgørelse.
 Dette beslutningsforslags hensigt er naturligvis, at den foreslåede  

 ligestilling af unoterede og noterede aktier skal ske i henhold til de  

 gældende regler for noterede aktier.
 Afslutningsvis skal det pointeres, at dette beslutningsforslag ikke skal  

 tages til indtægt for, at Det Konservative Folkeparti og Venstre har opgivet  

 deres ønsker om, at den før skattereformen gældende generelle skattefrihed  

 for aktieavancer efter 3 års eje genindføres fuldt ud. Ønsket om ligestilling  

 af unoterede og noterede aktier er uafhængigt heraf.
