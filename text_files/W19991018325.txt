Hverken det genmæle, klageren ønskede, eller det  

 genmæle, parterne enedes om, opfyldte medieansvarslovens regler.  

 Pressenævnet kunne derfor ikke tage stilling til, om klagerens  

 indlæg var bragt tilstrækkeligt hurtigt.
Pressenævnet  

 noterede med tilfredshed, at bladet havde beklaget det tidsmæssige  

 forløb.
Kendelse fra Pressenævnet i sag nr.  

 73/1992 Ved skrivelse af 6. oktober 1992 har journalist ved  

 TV-Avisen [K] klaget over den måde, hvorpå Politiken har  

 behandlet hans forsøg på at komme til orde over for en artikel,  

 der blev bragt den 9. september 1992.
I artiklen, der handlede om  Ingolf  Gabolds  

 fratræden som programdirektør i DR-TV, hed det bl.a.: "Han  

 kæmpede i månedsvis for at få flyttet TV-Avisen, fordi den  

 lå i vejen for en nyskabende programflade, og det eneste han i  

 realiteten fik ud af det, var truslen om faglige konflikter." Klageren bad samme dag om at få optaget  

 følgende indlæg:
" Claes  Kastholm  Hansen skriver i sin artikel den 9.  

 september 1992 om  Ingolf  Gabold, at det eneste han fik ud af sit  

 ønske om at flytte TV-A, var truslen om faglige konflikter.
Det er  

 grebet ud af den blå luft.
Eller på mundret dansk.
Det er en  

 lodret løgn.
 Medarbejderne på TV-A har på intet tidspunkt  

 drøftet eller truet med faglig konflikt i forbindelse med diskussionen  

 om flytning af TV-A.
Men mulige faglige konflikter passer godt i det billede,  

 som  Kastholm ønsker at give læserne af DR.
Måske er hans  

 analyse en smule præget af, at han er på lønningslisten  

 hos vor konkurrent TV 2 i et debatprogram." Dagen efter, den 10. september 1992, talte klageren med  

 Politikens redaktionschef, der oplyste, at indlægget var sendt til  

 debatredaktionen.
 Den 17. september 1992 talte klageren med  

 debatredaktøren, der oplyste, at indlægget var forelagt  

  Kastholm med anmodning om hans kommentar.
 Den 22. september 1992 rettede klageren henvendelse til  

 chefredaktøren og efter brevveksling med denne accepterede klageren  

 den 25. september 1992 en formulering, der med enkelte rettelser svarede til  

 den oprindelig fremsendte.
 Den 1. oktober 1992 overbragte klageren en kopi af den  

 vedtagne formulering til Politiken, idet han havde fået at vide af  

 chefredaktørens sekretær, at bladets eksemplar var blevet  

 væk.
 Efter at klageren havde indbragt sagen for  

 Pressenævnet blev klagerens indlæg bragt i Politiken den 23.  

 oktober 1992 i læserbrevsspalten.
 [K] har til støtte for sin klage gjort  

 gældende, at hans ytringsfrihed er blevet krænket i kraft af  

 Politikens tilsidesættelse af medieansvarslovens bestemmelser om, at  

 "dementier" skal bringes snarest muligt.
I en udtalelse om klagen har Politiken anført, at  

 klagen er berettiget.
Der har været tale om nogle redaktionelle  

 kortslutninger og ikke om et ønske om at afvise klageren.
Da Politiken modtog den endelig version af indlægget  

 den 1. oktober 1992, forelagde chefredaktøren det i følge  

 udtalelsen for debatredaktøren samt  Kastholm og bad om, at det  

 snarest blev offentliggjort som læserbrev, eventuelt med  Kastholms  

 replik.
Debatredaktøren ventede herefter på  Kastholm, der  

 imidlertid ikke mente at skulle foretage sig yderligere, og derfor skete der  

 intet.
 Det fremgår endelig af udtalelsen, at der nu er  

 indført en procedure på redaktionen for at forhindre  

 gentagelser.
Følgende nævnsmedlemmer har deltaget i  

 behandlingen: Axel Kierkegaard, Bent A.
Koch, Kaare R.
Skou og Ole  

 Malmqvist.
 Pressenævnet udtaler:
Efter medieansvarslovens § 38 skal indholdet af et  

 genmæle i alt væsentligt være begrænset til de  

 nødvendige faktiske oplysninger.
Et genmæle må  

 således ikke indeholde kommentarer og vurderinger.
Hverken klagerens oprindelige formulering eller den  

 formulering parterne senere nåede til enighed om opfylder  

 medieansvarslovens krav.
Derfor falder det uden for Pressenævnets  

 kompetence at tage stilling til, om der er grundlag for kritik af  

 Politiken.
 Pressenævnet finder det dog uheldigt, at der er  

 gået så lang tid inden læserbrevet blev bragt, og noterer  

 med tilfredshed, at Politiken i udtalelsen om klagen har beklaget det  

 stedfundne forløb, og at bladet har indført en procedure, der  

 skal forhindre gentagelser.
 Afsagt den 15. december 1992.
