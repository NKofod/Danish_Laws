Ved lov nr. 1132 af 22. december 1993 blev der gennemført nye regler om  

 udbetaling af visse pensioner.
Blandt andet ændredes bistandsloven således,  

 at beboere på institutioner for fysisk og psykisk handicappede, forsorgshjem  

 eller tilsvarende institutioner, samt plejehjem og særlige plejehjem, jf.  

 bistandslovens §§ 79, 105 og 112, fremover får udbetalt deres pension.
Til  

 gengæld skal de betale for den service, som de modtager på institutionen,  

 herunder for bolig.
Ordningen trådte i kraft den 1. januar 1994, for visse  

 institutioner dog først fra 1. januar 1995.
 For umyndige beboere rejser de nye regler nogle særlige spørgsmål.
Ifølge myndighedslovens § 45 bestyrer værgen den umyndiges formue og  

 handler på hans vegne i retsforhold vedrørende formuen, for så vidt ikke  

 andet er bestemt.
Undtagelsen om, at andet ikke er bestemt, henviser til  

 reglerne i myndighedslovgivningen.
Det betyder, at pensioner ikke kan udbetales til den umyndige.
I  

 overensstemmelse med de sædvanlige regler udbetales pensionerne i  

 almindelighed til værgen, og pensionerne er omfattet af reglerne om værgens  

 regnskab.
 Under hensyn til de ovennævnte ændrede regler om udbetaling af pensioner  

 og forudsat det i det enkelte tilfælde skønnes forsvarligt, finder  

 Civilretsdirektoratet anledning til at meddele følgende:
 1. Administration.
På samme måde som en myndig pensionist kan værgen på den umyndiges vegne  

 indgå en aftale med institutionen om hel eller delvis administration af den  

 umyndiges pension, jf.
Socialministeriets vejledning af 24. august 1994 om  

 administration af pension m.v.
 Værgen kan endvidere efter omstændighederne bemyndige den umyndige til  

 selv at hæve sin pension og betale den service, som den umyndige modtager på  

 institutionen, eller til at disponere over et vist beløb til fornødenheder  

 (tøj, lommepenge m.v.), der ikke er omfattet af en administrationsaftale i  

 henhold til Socialministeriets vejledning af 24. august 1994.
Værgens opmærksomhed bør i den forbindelse henledes på muligheden for, at  

 bemyndigelsen til den umyndige begrænses i fornødent omfang, f.eks. således,  

 at der kun kan hæves eller disponeres over et bestemt beløb om ugen eller  

 måneden.
Hvis en medarbejder fra institutionen eller plejehjemmet vil  

 medvirke hertil, kan fuldmagten også begrænses, således at hævninger og  

 dispositioner kun kan foretages af den umyndige sammen med medarbejderen.
Værgen bør i disse sager endvidere gøres opmærksom på, at værgen har pligt  

 til at følge med i den umyndiges administration, og til at tilbagekalde eller  

 indskrænke den umyndiges fuldmagt, hvis det viser sig, at den umyndige ikke  

 kan administrere ordningen.
På tilsvarende måde skal værgen følge med i den  

 administration, som institutionen foretager efter aftale og i givet fald  

 gribe ind.
Værgen og institutionen kan f.eks. aftale at institutionen sender  

 værgen en oversigt over hvor stort et beløb, der er anvendt i forskellige  

 hovedudgiftsgrupper (som f.eks. boligudgift, varme, kost, vask, tandlæge,  

 medicin og lommepenge) samt bilag for hovedparten af de større udgifter, så  

 værgen på baggrund heraf har mulighed for at følge med i administrationen.
 2. Regnskab.
 Som bekendt skal værgen føre et omhyggeligt regnskab over sin bestyrelse  

 af den umyndiges formue og over anvendelsen af dennes indtægter, jf.  

 værgebekendtgørelsen § 25.
 Hvis den umyndiges midler er i en godkendt forvaltningsafdeling, skal  

 værgen indsende regnskab til den forvaltningsafdeling, der bestyrer midlerne.  

 Har den umyndige ikke midler i en godkendt forvaltningsafdeling, skal  

 regnskabet indsendes til det tilsynsførende statsamt.
Har værgen bemyndiget den umyndige til selv at hæve pensionen og afholde  

 udgifterne, har Civilretsdirektoratet intet at indvende imod, at værgen  

 aflægger et summarisk regnskab indeholdende indtægter og større udgifter som  

 f.eks. skat, husleje, lys og varme.
Regnskabet kan derudover indeholde en  

 post på op til 50.000 kr., med hensyn til hvilken værgen erklærer, at beløbet  

 er anvendt af den umyndige ifølge fuldmagt til brug for diverse  

 fornødenheder.
 I det omfang værgen selv hæver den umyndiges pension og heraf afholder  

 udgifter for den umyndige, skal der aflægges regnskab i sædvanligt omfang.
 Iøvrigt er værgen ikke regnskabspligtig for beløb anvendt til betaling af  

 bolig og valgte ydelser, i det omfang betalingen efter aftale foretages  

 direkte af forvaltningsafdelingen.
 P.M.V.
