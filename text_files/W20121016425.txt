Offererstatningslovens § 1, nævnets stillingtagen til, om skaden skyldes en straffelovsovertrædelse, nævnets j.nr. 12-520-23612 Ansøger, en 38-årig kvinde, deltog frivilligt i S/M-sex i en loge.
Hun blev i den forbindelse hængt op i nogle kæder, mens hun blev pisket af 2 mænd.
Aftalen var, at legen skulle stoppe, hvis hun sagde et på forhånd aftalt kodeord.
Da den ene af mændene stak sin hånd op i ansøgers endetarm, sagde hun kodeordet flere gange.
 Ansøger søgte bl.a. om godtgørelse for svie og smerte som følge af en længerevarende sygemelding.
Nævnet fandt det ikke godtgjort, at de 2 mænd havde forsæt til at skade ansøger.
Nævnet lagde vægt på, at mændene overfor politiet havde forklaret, at de stoppede, så snart kodeordet blev sagt.
Videre lagde nævnet vægt på, at et vidne forklarede, at der gik ca. 15 sekunder, fra kodeordet blev sagt, til legen stoppede.
Mændene havde således fulgt de regler, der gjaldt i logen.
 På den baggrund fandt nævnet, at det ikke med tilstrækkelig sikkerhed kunne antages, at skaden var sket ved en straffelovsovertrædelse.
