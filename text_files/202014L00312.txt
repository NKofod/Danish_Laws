Betænkning afgivet af Beskæftigelsesudvalget den 2. december 2020 Betænkning over Forslag til lov om ændring af lov om udstationering af lønmodtagere m.v.
(Implementering af det reviderede udstationeringsdirektiv og målretning af anmeldelsespligten til Registret for Udenlandske Tjenesteydere (RUT) for selvstændigt erhvervsdrivende uden ansatte m.v.) [af beskæftigelsesministeren (Peter Hummelgaard)]:
1. Ændringsforslag Der er stillet 12 ændringsforslag til lovforslaget.
Enhedslistens medlemmer af udvalget har stillet ændringsforslag nr. 1 om deling af lovforslaget.
Beskæftigelsesministeren har stillet ændringsforslag nr. 2-12.
2. Indstillinger Et flertal i udvalget (S, V, KF og LA) indstiller lovforslaget til vedtagelse med de af beskæftigelsesministeren stillede ændringsforslag.
Et mindretal i udvalget (DF, RV, SF, NB og ALT) vil stemme for ændringsforslag nr. 1 om deling af lovforslaget.
Mindretallet vil stemme for de under A og B nævnte forslag.
Hvis der ikke er flertal for en deling af lovforslaget ved 2. behandling, vil mindretallet stemme for beskæftigelsesministerens ændringsforslag til det udelte lovforslag ved 2. behandling og for lovforslaget ved 3. behandling.
Et andet mindretal i udvalget (EL) vil stemme for ændringsforslag nr. 1 om deling af lovforslaget ved 2. behandling.
Mindretallet vil stemme for det under A nævnte forslag og imod det under B nævnte forslag.
Hvis der ikke er flertal for en deling af lovforslaget ved 2. behandling, vil mindretallet redegøre for sin stilling til lovforslaget og de af ministeren stillede ændringsforslag.
 Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Enhedslisten Det afgørende for Enhedslistens medlemmer af udvalget at sikre, at lønmodtagere har ordentlige løn- og arbejdsvilkår.
Det gælder også, når arbejdere fra andre EU-lande hentes til Danmark for at arbejde.
Desværre har vi set, hvordan EU-reglerne har åbnet op for, at arbejdsgivere har kunnet presse løn- og arbejdsvilkår på det danske arbejdsmarked.
Derfor støtter EL ethvert forslag, der kan modvirke de skadelige virkninger af EUs indre marked.
Selv om problemet langtfra er løst betyder implementeringen af det nye udstationeringsdirektiv, at mulighederne for at bekæmpe social dumping forbedres.
Det bliver bl.a. mere tydeligt, at løn skal indeholde alle de løndele, som overenskomsterne indeholder.
Derfor støtter Enhedslisten denne del af lovforslaget.
EL kan derimod ikke støtte den del af lovforslaget, som udvander det danske RUT-register, så enkeltselvstændige ikke længere skal registrere sig i RUT-registeret, medmindre de arbejder i særligt udvalgte risikobrancher.
Det vil åbne op for, at kyniske arbejdsgivere i højere grad kan spekulere i at ansætte såkaldte falske selvstændige.
Samtidig vil det kunne svække Arbejdstilsynets og skattemyndighedernes kontrol.
Regeringen har gjort klart, at ændringen af reglerne sker på baggrund af en åbningsskrivelse fra EU-Kommissionen, som mener, at kravet om registrering af selvstændige i alle brancher i RUT er i strid med arbejdskraftens fri bevægelighed.
Enhedslisten mener ikke, at EU skal blande sig i det danske RUT-register.
EL stiller sig i forlængelse heraf uforstående over for, at et flertal i Beskæftigelsesudvalget ikke ønsker at bakke op om ELs ændringsforslag om deling af lovforslaget, således at de dele af lovforslaget, der vedrører udstationering, udgør det ene lovforslag, og de dele af lovforslaget, der vedrører Registret for Udenlandske Tjenesteydere (RUT), udgør det andet lovforslag.
Det har tidligere været god parlamentarisk praksis at bakke op om deling af lovforslag, når partier har ytret ønske om dette.
Samtidig skal det bemærkes, at indholdet af lovforslaget udspringer af to vidt forskellige sager.
Den ene del af lovforslaget omhandler implementeringen af ændringer af EUs udstationeringsdirektiv, mens den anden del omhandler forringelser af RUT-registeret på baggrund af en åbningsskrivelse fra EU.
Det ville derfor have været på sin plads at dele lovforslaget i to dele.
Enhedslisten ønskede en opdeling af lovforslaget med henblik på at kunne stemme imod de foreslåede forringelser af RUT-registeret.
4. Ændringsforslag med bemærkninger Ændringsforslag a Ændringsforslag om deling af lovforslaget Af et mindretal (EL), tiltrådt af et mindretal (DF, RV, SF, NB og ALT):
 1) Lovforslaget deles i to lovforslag med følgende titler og indhold:
 A. »Forslag til lov om ændring af lov om udstationering af lønmodtagere m.v. (Implementering af det reviderede udstationeringsdirektiv m.v.)« omfattende fodnoten til titlen, § 1, nr. 1, 5-11 og 24, og § 3.
 B. »Forslag til lov om ændring af lov om udstationering af lønmodtagere m.v. (Målretning af anmeldelsespligten til Registret for Udenlandske Tjenesteydere (RUT) for selvstændigt erhvervsdrivende uden ansatte)« omfattende § 1, nr. 2-4 og 12-23, § 2 og § 3, stk. 1.
[Forslag om deling af lovforslaget] b Ændringsforslag til det udelte lovforslag Til § 1 Af beskæftigelsesministeren, tiltrådt af et flertal (S, V, KF og LA):
2) I det under nr. 6 foreslåede § 5, nr. 8, ændres »lovens § 1.« til: »§ 1 i lov om visse arbejdsforhold i landbruget m.v.« [Tydeliggørelse af henvisning] 3) Efter det under nr. 6 foreslåede § 5, nr. 8, indsættes:
»Nr. 8 bliver herefter nr. 9.« [Konsekvensrettelse som følge af vedtagelse af lov nr. 1641 af 19. november 2020 om arbejdsgiveres adgang til at pålægge lønmodtagere at blive testet for covid-19 m.v.] 4) I det under nr. 7 foreslåede § 5, stk. 3, ændres »samt« til: »og«.
[Sproglig korrektion] 5) I det under nr. 7 foreslåede § 5, stk. 4, indsættes efter »Registret for Udenlandske Tjenesteydere«: »(RUT)«.
[Tydeliggørelse af henvisning] 6) I den under nr. 14 foreslåede ændring i § 7 a, stk. 7, ændres: »efter stk. 1-3« til: »efter stk. 1-6«.
[Lovteknisk korrektion] 7) I det under nr. 16 foreslåede § 7 b, stk. 2, ændres »og reglerne fastsat i medfør af stk. 6« til: »og regler fastsat i medfør af § 7 a, stk. 6«.
[Tydeliggørelse af henvisning] 8) Efter nr. 18 indsættes som nyt nummer:
 »01. I § 7 c indsættes som stk. 5:
»Stk. 5 Beskæftigelsesministeren kan fastsætte regler om offentlige myndigheders adgang til oplysninger i Registret for Udenlandske Tjenesteydere (RUT), når adgangen er sagligt begrundet i hensynet til overholdelsen af regler og vilkår på arbejdsmarkedet, herunder hensynet til at sikre ordentlige løn- og ansættelsesvilkår, eller når adgangen i øvrigt er sagligt begrundet i samfundsmæssige hensyn.«« [Offentlige myndigheders adgang til oplysninger i RUT] 9) I den under nr. 21 foreslåede ændring i § 7 e, stk. 2, ændres »og regler fastsat i medfør af stk. 6« til: »og regler fastsat i medfør af § 7 a, stk. 6«.
[Tydeliggørelse] 10) Efter nr. 22 indsættes som nye numre:
 »02. I § 7 e, stk. 4, ændres »§ 7 a, stk. 3, nr. 4« til: »§ 7 a, stk. 2, nr. 4«.
03. I kapitel 3 b ændres betegnelsen af paragraffen i kapitlet fra »§ 7 g« til: »§ 7 h«.« [Konsekvensrettelse som følge af vedtagelse af lov nr. 1641 af 19. november 2020 om arbejdsgiveres adgang til at pålægge lønmodtagere at blive testet for covid-19 m.v.] Til § 3 11) I stk. 1 indsættes efter »1. januar 2021«: », jf. dog stk. 2«.
[Ændret ikrafttrædelse] 12) Efter stk. 1 indsættes som nyt stykke:
 »Stk. 2. § 1, nr. 03, træder i kraft dagen efter bekendtgørelsen i Lovtidende.«.
 Stk. 3 bliver herefter stk. 4.
[Ikrafttrædelsesesdato for § 1, nr. 03, som følge af lov nr. 1641 af 19. november 2020 om arbejdsgiveres adgang til at pålægge lønmodtagere at blive testet for covid-19 m.v] Bemærkninger Til nr. 1 Med ændringsforslaget foreslås, at lovforslaget deles i to lovforslag.
Det ene forslag (A) vedrører implementeringen af Europa-Parlamentets og Rådets direktiv 2018/957 om ændring af direktiv 96/71 om udstationering af arbejdstagere som led i udveksling af tjenesteydelser, som blev vedtaget den 28. juni 2018. Ændringsforslaget forlænger også lovens revisionsfrist til 1. januar 2024. Det andet forslag (B) vedrører en målretning af anmeldelsespligten til Registret for Udenlandske Tjenesteydere (RUT) for selvstændigt erhvervsdrivende uden ansatte, så anmeldelsespligten målrettes særlige risikobrancher.
Til nr. 2 Det foreslås, at det tydeliggøres, at der i den foreslåede § 5, nr. 8, henvises til § 1 i lov om visse arbejdsforhold i landbruget m.v.
Til nr. 3 Det foreslås, at der konsekvensrettes som følge af vedtagelse af lov nr. 1641 af 19. november 2020 om arbejdsgiveres adgang til at pålægge lønmodtagere at blive testet for covid-19 m.v., hvor der blev tilføjet et nyt nummer 8 i udstationeringslovens § 5. Det gældende nr. 8 er omfattet af en solnedgangsklausul den 1. juli 2021, hvorfor nr. 8 af lovtekniske årsager rykkes til nr. 9.
Til nr. 4 Det foreslås, at der sprogligt ændres i § 5, stk. 3, hvor ordet »samt« ændres til »og«.
Til nr. 5 Det foreslås, at det tydeliggøres i § 5, stk. 4, at det fulde navn for Registret for Udenlandske Tjenesteydere (RUT) fremgår af bestemmelsen.
Til nr. 6 Det foreslås, at der ændres i gengivelsen af § 7 a, stk. 7, hvor den korrekte henvisning er »efter stk. 1-6«, ikke »efter stk. 1-3«.
Til nr. 7 Det foreslås, at det tydeliggøres, at der i § 7 b, stk. 2, henvises til § 7 a, stk. 6, og ikke til ikkeeksisterende stk. 6 i § 7 b.
Til nr. 8 Danske myndigheder kan få adgang til alle oplysninger i Registret for Udenlandske Tjenesteydere (RUT) ved en såkaldt »myndighedsadgang«, som tildeles af Erhvervsstyrelsen.
Den gældende § 7 a, stk. 5, regulerer, hvad myndighederne må anvende oplysningerne i RUT til.
Oplysninger, der er anmeldt, kan således alene anvendes til:
1) danske myndigheders kontrol af, om virksomheder overholder lovgivningen i forbindelse med arbejde i Danmark, 2) danske myndigheders kontrol af overholdelse af betingelserne for at udstationere til Danmark, 3) sagsbehandling i Arbejdsmarkedets Fond for Udstationerede og 4) statistik om udenlandske virksomheder og udstationerede lønmodtagere.
 Efter den gældende § 7 c, stk. 1, gives offentlig adgang til de oplysninger, der er anmeldt til RUT efter udstationeringslovens § 7 a, stk. 1, nr. 1-5 og 7, stk. 2, nr. 1-5, og stk. 3, nr. 1-5 og 7.
 Desuden følger det af den gældende § 7 c, stk. 2, at faglige organisationer, der har indgået kollektiv overenskomst med en udenlandsk virksomhed, og når der er indledt en fagretlig sag, til brug for sagen kan få adgang til de oplysninger, der er anmeldt efter § 7 a, stk. 1, nr. 6 og 9, og stk. 3, nr. 6 og 9, samt oplysninger om, hvor mange af de anmeldte lønmodtagere, der er anmeldt som socialsikret i hjemlandet efter § 7 a, stk. 1, nr. 8. Er en arbejdsgiverorganisation part i overenskomsten, har arbejdsgiverorganisationen ligeledes adgang til de nævnte oplysninger.
 Det foreslås, at der i § 7 c tilføjes et nyt stk. 5, hvorefter beskæftigelsesministeren kan fastsætte regler om offentlige myndigheders adgang til oplysninger i Registret for Udenlandske Tjenesteydere (RUT), når adgangen er sagligt begrundet i hensynet til overholdelsen af regler og vilkår på arbejdsmarkedet, herunder hensynet til at sikre ordentlige løn- og ansættelsesvilkår, eller når adgangen i øvrigt er sagligt begrundet i samfundsmæssige hensyn.
 Forslaget beror på, at der har vist sig et behov for, at offentlige myndigheder har adgang til alle oplysninger i RUT i forbindelse med andre myndighedsopgaver end de, der er nævnt i § 7 a, stk. 5.
Som et eksempel på hensynet til overholdelsen af regler og vilkår på arbejdsmarkedet, herunder hensynet til at sikre ordentlige løn- og ansættelsesvilkår, kan nævnes Statens Kontrolenhed for Arbejdsklausuler, som blev etableret i sommeren 2020. Kontrolenheden har til opgave at kontrollere overholdelsen af arbejdsklausuler i kontrakter på bygge- og anlægsområdet inden for Transport- og Boligministeriets ressort samt kontrakter i forbindelse med den fællesstatslige facility management-løsning og kontrakter i Statens Indkøbsprogram, der er indgået af Økonomistyrelsen.
Kontrolenheden foretager uanmeldte stikprøvekontroller, på baggrund af risikovurderinger.
For at kunne planlægge samt udføre stikprøvekontroller, skal kontrolenheden have et indblik i, hvilke udenlandske firmaer der arbejder hvor.
For at undersøge, om de udstationerede medarbejdere får den løn mm., de skal have, er Statens Kontrolenhed for Arbejdsklausuler nødt til at vide, hvem der arbejder på de bestemte byggepladser/arbejdssteder (antal medarbejdere og navn), så der ikke er tvivl om, hvem der arbejder i Danmark og dermed hvem der er omfattet af en arbejdsklausul under udstationering i Danmark.
Uden kendskab til arbejdsstedsadresserne kan kontrolenheden ikke udføre stikprøvekontrollerne.
Kontrolenheden har også behov for oplysninger om, hvorvidt de udenlandske medarbejdere har en social sikring i hjemlandet, således at der stilles det rette lønkrav fra kontrolenhedens side.
 Et eksempel på adgang, der efter forslaget vil være sagligt begrundet i samfundsmæssige hensyn, er offentlige myndigheders opgaver med at hindre udbredelse af og smitte med covid-19, hvor f.eks. sundhedsmyndigheder, kommuner eller andre offentlige myndigheder kan have behov for adgang til alle oplysninger i RUT.
Bestemmelsen forudsættes anvendt til, at beskæftigelsesministeren udsteder en bekendtgørelse, hvoraf det nærmere fremgår, hvornår offentlige myndigheder kan få myndighedsadgang til RUT.
Adgangen kan gives, når den er sagligt begrundet i hensynet til overholdelsen af regler og vilkår på arbejdsmarkedet, herunder hensynet til at sikre ordentlige løn- og ansættelsesvilkår, eller når adgangen i øvrigt er sagligt begrundet i samfundsmæssige hensyn.
Til nr. 9 Det foreslås at tydeliggøre, at der i § 7 e, stk. 2, henvises til § 7 a, stk. 6, og ikke til ikkeeksisterende stk. 6 i § 7 e.
Til nr. 10 Det foreslås at konsekvensrette i § 7 e, stk. 4, hvor der henvises til § 7 a, stk. 3, nr. 4. Henvisningen ændres til § 7 a, stk. 2, nr. 4, som følge af at § 7 a, stk. 2, ophæves, hvorfor numrene flytter sig.
Til nr. 11 Det foreslås, at der i § 3, stk. 1, tilføjes § jf. dog stk. 2, da betegnelsen af § 7 g i kapitel 3 b hurtigst muligt skal ændre betegnelse til § 7 h, hvilket giver anledning til, at denne bestemmelse træder i kraft hurtigst muligt, som er gennem bekendtgørelse i Lovtidende, når lovforslaget er vedtaget.
De resterende bestemmelser i lovforslaget træder fortsat i kraft pr. 1. januar 2021.
Til nr. 12 Det foreslås, at ændringen træder i kraft hurtigst muligt.
Dette er begrundet i, at der ved vedtagelse af lov nr. 1641 af 19. november 2020 om arbejdsgiveres adgang til at pålægge lønmodtagere at blive testet for covid-19 m.v., blev tilføjet en ny § 7 g i kapitel 3 a.
Der er således på nuværende tidspunkt både en § 7 g i kapitel 3 a og en § 7 g i kapitel 3 b.
Der er dermed behov for at § 7 g i kapitel 3 b hurtigst muligt ændrer betegnelse til § 7 h.
5. Udvalgsarbejdet Lovforslaget blev fremsat den 30. oktober 2020 og var til 1. behandling den 12. november 2020. Lovforslaget blev efter 1. behandling henvist til behandling i Beskæftigelsesudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 2 møder.
Høringssvar Et udkast til lovforslaget har inden fremsættelsen været sendt i høring, og beskæftigelsesministeren sendte den 26. august 2020 dette udkast til udvalget, jf.
BEU alm. del  bilag 346, folketingsåret 20191. Den 30. oktober 2020 sendte beskæftigelsesministeren høringssvarene og et høringsnotat til udvalget.
Bilag Under udvalgsarbejdet er der omdelt 5 bilag på lovforslaget.
Spørgsmål Udvalget har under udvalgsarbejdet stillet 1 spørgsmål til beskæftigelsesministeren til skriftlig besvarelse, som ministeren har besvaret.
Bjørn Brandenborg (S) Bjarne Laustsen (S) fmd.
Jan Johansen (S) Jens Joel (S) Jeppe Bruus (S) Kasper Sand Kjær (S) Henrik Møller (S) Lennart Damsbo-Andersen (S) Samira Nawa (RV) Kathrine Olldag (RV) Karsten Hønge (SF) Halime Oguz (SF) Jette Gottlieb (EL) Victoria Velasquez (EL) Christian Juhl (EL) Torsten Gejl (ALT) Hans Andersen (V) Anne Honoré Østergaard (V) Carsten Kissmeyer (V) Morten Dahlin (V) nfmd.
Anni Matthiesen (V) Ulla Tørnæs (V) Bent Bøgsted (DF) Jens Henrik Thulesen Dahl (DF) Dennis Flydtkjær (DF) Naser Khader (KF) Birgitte Bergman (KF) Lars Boje Mathiesen (NB) Alex Vanopslagh (LA) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
