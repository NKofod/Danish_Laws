Bilag 1 Betænkning afgivet af Retsudvalget den 28. april 2011 Betænkning over Forslag til lov om ændring af lov om tv-overvågning og lov om behandling af personoplysninger (Udvidelse af adgangen til tv-overvågning for kommuner) [af justitsministeren (Lars Barfoed)] 1. Ændringsforslag Der er stillet 3 ændringsforslag til lovforslaget.
Socialistisk Folkepartis medlemmer af udvalget har stillet ændringsforslag nr. 1. Socialdemokratiets medlemmer af udvalget har stillet ændringsforslag nr. 2. Justitsministeren har stillet ændringsforslag nr. 3.
2. Udvalgsarbejdet Lovforslaget blev fremsat den 23. februar 2011 og var til 1. behandling den 15. marts 2011. Lovforslaget blev efter 1. behandling henvist til behandling i Retsudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og justitsministeren sendte den 11. januar 2011 dette udkast til udvalget, jf.
REU alm. del  bilag 178. Den 1. marts 2011 sendte justitsministeren de indkomne høringssvar og et notat herom til udvalget.
Spørgsmål Udvalget har stillet 2 spørgsmål til justitsministeren til skriftlig besvarelse, som denne har besvaret.
3. Indstillinger Et mindretal i udvalget (V, DF og KF) indstiller lovforslaget til vedtagelse med det af justitsministeren stillede ændringsforslag.
 Et andet mindretal i udvalget (S, SF og RV) indstiller lovforslaget til vedtagelse med de stillede ændringsforslag.
 Et tredje mindretal i udvalget (EL) indstiller lovforslaget til forkastelse ved 3. behandling, men vil stemme for de stillede ændringsforslag.
 Et fjerde mindretal i udvalget (LA) vil stemme hverken for eller imod lovforslaget og de stillede ændringsforslag.
 Kristendemokraterne, Inuit Ataqatigiit, Siumut, Tjóðveldi og Sambandsflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af et mindretal (SF), tiltrådt af et mindretal (S, RV og EL):
1) I den under nr. 1 foreslåede § 2 a, indsættes efter ordene »§ 2, stk. 2«: », hvis politidirektøren vurderer, at tv-overvågningen er væsentlig af hensyn til kriminalitetsbekæmpelse.
Det er en betingelse, at kommunalbestyrelsen, politidirektøren og den pågældende boligorganisation m.v. i fællesskab udarbejder en handlingsplan for bekæmpelse af kriminaliteten i området« [Krav om væsentligt hensyn til kriminalitetsbekæmpelse og udarbejdelse af en handlingsplan] Af et mindretal (S), tiltrådt af et mindretal (SF, RV og EL):
 2) Efter nr. 1 indsættes som nyt nummer:
 »02. Efter § 3 a indsættes:
»§ 3 b.
Anlæg, som anvendes til tv-overvågning, må kun installeres af personer, som er autoriserede hertil.
Justitsministeren fastsætter nærmere regler om autorisation af personer, som kan foretage installationer af tv-overvågningsanlæg, og om kontrol med tv-overvågningsanlæg.«« [Autorisationsordning for installation af og kontrol med tv-overvågningsanlæg] Til § 4 Af justitsministeren, tiltrådt af et flertal (udvalget med undtagelse af LA):
 3) Stk. 2 og 3 udgår, og i stedet indsættes:
»Stk. 2. Loven kan ved kongelig anordning sættes i kraft for Grønland med de afvigelser, som de grønlandske forhold tilsiger.« [Ændring af territorialbestemmelsen] Bemærkninger Til nr. 1 Ændringsforslaget indebærer, at der i den foreslåede § 2 a i tv-overvågnings-loven indsættes et krav om, at der skal udarbejdes en handlingsplan, før en kommune kan foretage tv-overvågning i medfør af bestemmelsen.
Planen skal udarbejdes i et samarbejde mellem kommunen, politiet og den boligorganisation eller organisation m.v., der repræsenterer husstandene i boligområdet.
 Ændringsforslaget indebærer, at kravet i den foreslåede § 2 a i tv-overvågnings-loven om, at kommunens tv-overvågning i medfør af bestemmelsen skal have et generelt tryghedsskabende sigte, erstattes med et krav om, at tv-overvågningen efter politidirektørens opfattelse er væsentlig af hensyn til kriminalitetsbekæmpelse.
Til nr. 2 Ændringsforslaget indebærer, at firmaer, der opsætter tv-overvågning, skal have autorisation hertil.
 Det kan gennemføres ved at fastsætte regler om, at alle virksomheder, der installerer tv-overvågning, skal være ISO 9001-certificerede i henhold til en allerede eksisterende ordning.
Flere virksomheder sætter udstyr op uden at overholde lovgivningen og de etiske regler for opsætning.
Eksempelvis kan nævnes, at  ansatte i butikker af deres arbejdsgivere er blevet konfronteret med, hvad de har talt med kunder og kolleger om, og derved tilfældigt har erfaret, at der er sket tv-overvågning med lyd i strid med straffelovens § 263, hvorved medarbejderne er blevet krænket,  nogle firmaer har reklameret på internettet med, at deres udstyr kan optage med lyd; der oplyses ikke om, at det er ulovligt at sætte udstyret op i butikken, og de ansatte informeres ikke, og at  der er firmaer, som har opsat skjult overvågningsudstyr i kundernes prøverum og de ansattes omklædningsrum, hvorved straffelovens § 232 er blevet overtrådt og personerne krænket.
 Dette er særdeles uheldigt, idet både kunder og de ansatte oplever, at deres privatliv og blufærdighed krænkes.
 SikkerhedsBranchen, som er en brancheforening for alle, der arbejder professionelt med sikring og sikkerhed, har gentagne gange gjort opmærksom på, at der er behov for at indføre en autorisationsordning for at højne kvaliteten af udstyr og kravene til installation.
 Brancheforeningen, som dækker ca. 85 pct. af omsætningen på markedet, har selv indført en frivillig ISO 9001-certificering, som i korte træk går ud på, at der stilles krav til:
  Sælgeres, montørers, teknikeres og projektansvarliges uddannelse.
  Installationens teknisk korrekte og lovlige udførelse.
  Udstyrets kvalitet.
  Rådgivning og vejledning af kunden om lovgivning, etik, brug m.v.
  Ledelsessystemer, der sikrer ensartet kvalitet.
  Dokumentation.
  Service og vedligeholdelse.
Overholdelse af standarderne kontrolleres en gang om året af SikkerhedsBranchens interne auditorer og ved stikprøver foretaget af Dansk Standard.
Systemet og samtlige krav evalueres og forbedres hvert halve år.
Det bør sikres, at der er en løbende kontrol med, at installatørerne følger gældende lovgivning.
Det bør ske ved at betinge, at samtlige virksomheder, der installerer tv-overvågning, er ISO 9001-certificerede.
Det vil være med til at sikre, at kvaliteten af tv-overvågning forbedres, at tv-overvågning foregår på en etisk og teknisk forsvarlig måde, og at den gældende lovgivning overholdes.
Til nr. 3 I lovforslagets § 4, stk. 2, er det foreslået, at lovens § 1 ved kongelig anordning kan sættes i kraft for Færøerne og Grønland med de afvigelser, som de færøske eller grønlandske forhold tilsiger.
 De færøske myndigheder har imidlertid oplyst, at tv-overvågning omfattet af lovforslaget anses for overtaget af de færøske myndigheder som et færøsk særanliggende, og det foreslås derfor, at loven ikke skal kunne sættes i kraft for Færøerne ved kongelig anordning.
Kim Andersen (V) Kristian Pihl Lorentzen (V) Karsten Nonbo (V) Peter Skaarup (DF) fmd.
Marlene Harpsøe (DF) Pia Adelsteen (DF) Tom Behnke (KF) Vivi Kier (KF) Simon Emil Ammitzbøll (LA) Karen Hækkerup (S) Maja Panduro (S) Mogens Jensen (S) Julie Skovsby (S) Anne Baastrup (SF) Karina Lorentzen Dehnhardt (SF) nfmd.
Lone Dybkjær (RV) Line Barfod (EL) Kristendemokraterne, Inuit Ataqatigiit, Siumut, Tjóðveldi og Sambandsflokkurin havde ikke medlemmer i udvalget.
