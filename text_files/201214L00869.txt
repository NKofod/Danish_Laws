Betænkning afgivet af Sundheds- og Forebyggelsesudvalget den 14. maj 2013 Betænkning over Forslag til lov om ændring af sundhedsloven og vævsloven (Aktindsigt, levende donors samtykke til donation, sterilisation samt definitionspræciseringer i vævsloven) [af ministeren for sundhed og forebyggelse (Astrid Krag)]:
1. Ændringsforslag Ministeren for sundhed og forebyggelse har stillet 1 ændringsforslag til lovforslaget.
2. Udvalgsarbejdet Lovforslaget blev fremsat den 28. februar 2013 og var til 1. behandling den 12. marts 2013. Lovforslaget blev efter 1. behandling henvist til behandling i Sundheds- og Forebyggelsesudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og ministeren for sundhed og forebyggelse sendte den 11. januar 2013 dette udkast til udvalget, jf.
SUU alm. del  bilag 121. Den 28. februar 2013 sendte ministeren for sundhed og forebyggelse de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra Forebyggelses- og Patientrådet og Cryos International  Denmark ApS.
 Ministeren for sundhed og forebyggelse har over for udvalget kommenteret de skriftlige henvendelser til udvalget.
Deputationer Endvidere har Cryos International  Denmark ApS mundtligt over for udvalget redegjort for sin holdning til lovforslaget.
Spørgsmål Udvalget har stillet 17 spørgsmål til ministeren for sundhed og forebyggelse til skriftlig besvarelse, som denne har besvaret.
3. Indstillinger og politiske bemærkninger Et flertal (udvalget med undtagelse af DF) indstiller lovforslaget til vedtagelse med de stillede ændringsforslag.
Et mindretal (DF) indstiller lovforslaget til forkastelse ved 3. behandling.
Mindretallet vil dog stemme for det stillede ændringsforslag.
 Dansk Folkeparti havde gerne set lovforslaget delt, men da ministeren ikke har taget opfordringen til sig, er Dansk Folkeparti nødsaget til at stemme imod hele lovforslaget.
Et af punkterne i lovforslaget går ud på at præcisere en gældende lov, for at leve op til det man allerede gør i dag.
Dansk Folkeparti er imod, at der indføres en bestemmelse, der gør, at personer, der ikke selv kan samtykke, kan blive udsat for den fare, det er at blive lagt i narkose og eksempelvis få udtaget knoglemarv.
Dansk Folkeparti er imod at bruge mindreårige som levende donorer, når de ikke selv  på grund af alder og modenhed  er i stand til at forholde sig til indgrebet.
Selv om det er for at hjælpe et familiemedlem er Dansk Folkeparti imod og ønsker derfor heller ikke at stemme for en præcisering af loven.
I forhold til at bruge donorer over 18 år, som eksempelvis kunne det være en dement, en udviklingshæmmet el.lign. , ser Dansk Folkeparti de samme udfordringer.
Som myndig kan man selv tage stilling til, om man vil bruges som donor eller til forsøg.
Voksne bør opfordres, så man undgår situationer, hvor der ønskes væv fra en bevidstløs person.
 Dansk Folkeparti kan derfor tilslutte sig udtalelser fra nogle medlemmer af Det Etiske Råd samt Forebyggelses- og Patientrådet:
»Hvis man ønsker et samfund, hvor også de svageste borgere skal kunne bestemme over deres egen krop og hvilke indgreb og risici, de ønsker at underkaste sig, må man stille krav om et informeret samtykke til donation.
Da en person, som mangler evnen til selv at give samtykke, næppe vil kunne vurdere risici og overskue konsekvenserne af en donationsbeslutning, vil det efter medlemmernes opfattelse være grundlæggende forkert at udføre et operativt indgreb, som ikke alene er for personens egen skyld.
Disse medlemmer ønsker ikke et samfund, hvor inhabile personer er en form for »reservedelslager« for den øvrige familie.« På grund af disse to forhold kan Dansk Folkeparti ikke stemme for forslaget.
Dansk Folkeparti er godt klar over, at disse forslag er fremsat for at kunne redde liv, men Dansk Folkeparti ønsker dels en større indsats for at få knoglemarvsdonorer, dels at vi i Danmark etablerede en navlesnorsbank, så vi ville kunne hjælpe flere mennesker uden at skulle lave indgreb på inhabile.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af ministeren for sundhed og forebyggelse, tiltrådt af udvalget:
 1) Nr. 3 affattes således:
»3. I § 52, stk. 2, 3. pkt., der bliver 4. pkt., indsættes efter »under 18 år«: »eller for en person, som mangler evnen til selv at give samtykke,«.« [Lovteknisk korrektion] Bemærkninger Til nr. 1 Der er tale om en lovteknisk ændring, således at det tydeliggøres, at den foreslåede ændring i § 1, nr. 3, vedrører sundhedslovens 52, stk. 2, 3. pkt., der med forslaget ændres til 4. pkt.
Annette Lind (S) Flemming Møller Mortensen (S) Julie Skovsby (S) Karen J.
Klint (S) Sophie Hæstorp Andersen (S) fmd.
Daniel Toft Jakobsen (S) Orla Hav (S) Camilla Hersom (RV) Marlene Borst Hansen (RV) Liv Holm Andersen (RV) Jonas Dahl (SF) Eigil Andersen (SF) Özlem Sara Cekic (SF) Stine Brix (EL) Per Clausen (EL) Hans Andersen (V) nfmd.
Martin Geertsen (V) Jane Heitmann (V) Sophie Løhde (V) Hans Christian Schmidt (V) Eyvind Vesselbo (V) Gitte Lillelund Bech (V) Liselott Blixt (DF) Jens Henrik Thulesen Dahl (DF) Karina Adsbøl (DF) Mette Hjermind Dencker (DF) Joachim B.
Olsen (LA) Thyra Frank (LA) Benedikte Kiær (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 172 Bilagsnr.
