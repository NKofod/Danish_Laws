Tivoli, der havde haft overenskomst med bl.a. to fagforeninger under  

 Landsorganisationen i Danmark, indmeldte sig i Dansk Arbejdsgiverforening den  

 1. december 1984 og meddelte derefter de to fagforeninger, at de kommende  

 overenskomstforhandlinger ville finde sted i overensstemmelse med de  

 retningslinier som hovedorganisationerne aftalte (»køreplanen«). De  

 to fagforeninger meddelte, at de ikke var enige heri.
I følge køreplanen blev  

 alle overenskomster betragtet som opsagt til ophør 1. marts 1985.
Antaget, at »Køreplanen« må sidestilles med en overenskomst,  

 som Tivoli og de forbund, hvormed det havde overenskomst, var blevet bundet  

 af, da Tivoli indmeldte sig i Dansk Arbejdsgiverforening.
En lock-out varslet  

 af Dansk Arbejdsgiverforening efter at Tivoli havde indmeldt sig i Dansk  

 Arbejdsgiverforening, var herefter ikke overenskomststridig.
 Under denne sag har Landsorganisationen i Danmark for Dansk  

 Metalarbejderforbund og Dansk El-Forbund indklaget Dansk Arbejdsgiverforening  

 for A/S Kjøbenhavns Sommer-Tivoli (Tivoli) for Arbejdsretten for  

 overenskomststridig lockout af nogle medlemmer af de to forbund.
 Sagens nærmere omstændigheder er efter det oplyste følgende:
 Tivoli har tidligere ikke været medlem af nogen arbejdsgiverforening, men  

 haft selvstændige overenskomster med en række forbund, heriblandt Dansk  

 Metalarbejderforbund og Dansk El-Forbund.
 Ved skrivelse af 22. november 1984 opsagde Dansk Metalarbejderforbunds  

 afdeling 11 de mellem afdelingen og Tivoli indgåede overenskomster for  

 helårs- og sæsonansatte automatmekanikere og smede til den 1. marts 1985.  

 Afdelingen anmodede om en skriftlig bekræftelse og anførte, at man gik ud  

 fra, at Tivoli i lighed med tidligere praksis ville afvente resultatet af  

 hovedorganisationernes forhandlinger, før man optog overenskomsterne til  

 forhandling og fremsendte ændringsforslag.
I skrivelse af 28. november 1984 anerkendte Tivoli opsigelsen, men  

 forbeholdt sig at kræve forhandling og dermed udveksling af ændringsforslag  

 på et tidligere tidspunkt.
Den 18. december meddelte Tivoli, at virksomheden  

 havde indmeldt sig i Dansk Arbejdsgiverforening (DA) med virkning fra den 1.  

 december, og at de kommende overenskomstforhandlinger derfor ville finde sted  

 i overensstemmelse med de retningslinier, som hovedorganisationerne aftalte.  

 Herpå svarede afdelingen den 20. december, at man ikke var enig i, at  

 overenskomstforhandlingerne fandt sted i overensstemmelse med disse  

 retningslinier, og at man tog forbehold for dette, men ville vende tilbage  

 til sagen, når man havde foretaget konsultationer.
Tivoli fastholdt sit  

 standpunkt og meddelte, at man imødeså afdelingens endelige indstilling, når  

 afdelingens konsultationer var afsluttet.
 Ved skrivelse modtaget den 30. november 1984 opsagde Dansk El-Forbunds  

 Københavns afdeling sin overenskomst med Tivoli, og der førtes herefter en  

 tilsvarende korrespondance mellem disse overenskomstparter.
På grund af det passerede anmodede DA i en skrivelse af 4. januar 1985  

 Landsorganisationen i Danmark (LO) om at gøre de pågældende forbunds  

 afdelinger opmærksom på, at »køreplanen« var gældende, og om, at  

 der snarest gørligt måtte blive afholdt fællesmøde, såfremt LO ikke var enig  

 heri.
Den 15. januar rykkede DA for svar.
Herpå svarede LO den 21. januar, at  

 man havde kontaktet de to forbund, som havde svaret, at de pågældende  

 forbund/afdelinger ikke var enige i DA's synspunkter om, at nævnte køreplan  

 er gældende for de omhandlede overenskomstområder ved  

 overenskomstforhandlingerne 1984/85, og at der således ikke var enighed  

 mellem DA og LO.
Fællesmøde blev afholdt den 24. januar.
På dette gjorde man fra  

 arbejdstagerside gældende, at de pågældende overenskomstforhold var rettidigt  

 opsagt, hvilket var bekræftet af Tivoli ved skrivelser af 28. november og 5.  

 december 1984, og at de blandt andet derfor ikke var omfattet af den aftalte  

 køreplan.
Fra arbejdsgiverside fastholdt man, at i og med at Tivoli var  

 optaget som medlem af DA, var køreplanen gældende, og at man forbeholdt sig  

 at videreføre sagen.
 Den 5. februar 1985 bekræftede DA over for Handels- og  

 Kontorfunktionærernes Forbund i Danmark, hvis afdeling i København også havde  

 en særoverenskomst med Tivoli, en aftale om, at køreplanen var gældende for  

 overenskomstforhandlingerne, og at det var aftalt, at særoverenskomsten kunne  

 forhandles snarest, efter at forhandlingerne mellem hovedorganisationerne var  

 afsluttet.
Den omhandlede køreplan er en aftale om retningslinier for  

 overenskomstforhandlingerne 1984/85 for de under DA og LO stående  

 organisationer.
Aftalen er indgået den 23. maj 1984 og indeholder blandt  

 andet følgende bestemmelser:
 »1. Forud for torsdag den 15. november 1984 tilkendegiver  

 overenskomstparterne over for vedkommende hovedorganisation, hvilke  

 ændringsforslag der agtes fremsat under overenskomstforhandlingerne i henhold  

 til pkt. 5. Hovedorganisationerne er enige om at henstille til  

 overenskomstparterne at begrænse antallet af ændringsforslag mest muligt.
 2. Umiddelbart efter torsdag den 15. november 1984 mødes DAs og LOs  

 forhandlingsudvalg for at drøfte, hvilke overenskomstspørgsmål det vil være  

 hensigtsmæssigt at behandle direkte mellem hovedorganisationerne.
8. For samtlige overenskomster herunder tiltrædelsesoverenskomster, der  

 kan opsiges til ophør den 1. marts 1985, skal opsigelse, for at betragtes som  

 rettidig, være modparten i hænde senest torsdag den 14. februar 1985.« Under henvisning til pkt. 8 i denne aftale indgik DA og LO aftale om, at  

 de enkelte overenskomstparter kunne undlade at fremsende opsigelse, idet  

 hovedorganisationerne var enige om at betragte overenskomsterne, herunder  

 tiltrædelsesoverenskomsterne, som rettidigt opsagt til ophør den 1. marts  

 1985.
 Den 20. februar fremsendte Dansk Metalarbejderforbund 2. strejkevarsel  

 over for overenskomstområder under Dansk Arbejdsgiverforening opsagt til  

 udløb den 1. marts 1985. Det hedder i skrivelsen:
 »Arbejdsstandsningen omfatter forbundets medlemmer, beskæftiget på  

 virksomheder under Dansk Arbejdsgiverforening inden for samtlige  

 overenskomstområder, herunder tiltrædelsesaftaler, hvad enten overenskomsten  

 er indgået af forbundet eller af dets afdelinger.
 I konflikten undtages dog medlemmer, der er beskæftiget inden for følgende  

 nærmere præciserede arbejdsområde:
Em.
Z.
Svitzers Bjergnings-Entreprise, hvad angår bjergningsassistance til  

 søs.« Den 21. februar fremsendte Kvindeligt Arbejderforbund i Danmark 2.  

 strejkevarsel over for samtlige overenskomstområder under Dansk  

 Arbejdsgiverforening.
Forbundet, som ikke særskilt havde opsagt sin  

 overenskomst med Tivoli, nævner i skrivelsen udtrykkeligt Tivoli som  

 strejkeområde.
 Den 22. februar fremsendte Dansk El-Forbund 2. strejkevarsel, som ikke  

 omfattede Tivoli.
 Den 6. marts fremsendte DA lockoutvarsel til ikrafttræden den 18. marts  

 ved normal arbejdstids begyndelse over for medlemmer af forbund tilsluttet  

 LO, der var beskæftiget hos medlemmer af DA og var omfattet af kollektive  

 overenskomster, herunder tiltrædelsesoverenskomster, som var opsagt til udløb  

 pr. 1. marts 1985.
 Forligsmanden udsatte imidlertid konflikten til den 25. marts, hvorefter  

 konflikten begyndte.
De to forbund havde på dette tidspunkt 28 ansatte i Tivoli.
Nogle af disse  

 fik besked om, at de ikke skulle møde denne dag, medens andre mødte, men blev  

 klar over, at de ikke skulle i arbejde.
 Parterne har udvekslet ændringsforslag i maj 1985 og indgået nye  

 overenskomster i oktober.
 Ved klageskrift af 17. januar 1986 har klagerne indbragt sagen for  

 Arbejdsretten, hvor man har nedlagt følgende påstande:
 A/S Kjøbenhavns Sommer-Tivoli har handlet overenskomststridigt ved i uge  

 13 i 1985 at have lockoutet et antal medlemmer af Dansk Metalarbejderforbund  

 og Dansk El-Forbund.
 Indklagede tilpligtes i den anledning til at betale en efter rettens skøn  

 fastsat bod til de to forbund.
 De indklagede har påstået frifindelse.
 Parterne er enige om, at spørgsmål om betaling til de to forbunds  

 medlemmer afgøres ved fagretlig behandling, evt. faglig voldgift, såfremt  

 klagerne får medhold.
 Klagerne har til støtte for deres påstande anført, at der i sagen er  

 spørgsmål, dels om hvorvidt køreplanen var gældende, dels om lockouten var  

 lovlig, selv om køreplanen ikke måtte have været gældende.
Med hensyn til det første spørgsmål har klagerne nærmere anført, at  

 aftalen om køreplanen var indgået, længe før Tivoli indmeldte sig i DA.  

 Hensigten med køreplanen er så vidt muligt at sikre, at konflikt bliver  

 undgået.
Det bestrides ikke, at en efterfølgende indmeldelse i en  

 organisation medfører, at de af denne allerede indgåede overenskomster  

 generelt bliver gældende.
Imidlertid er en uorganiseret, der indmelder sig i  

 en organisation, fortsat bundet af sin overenskomst, indtil denne udløber.  

 Tivoli indmeldte sig ikke i en underorganisation , men som selvstændigt  

 medlem af DA.
Dette betød, at køreplanens frist for fremsættelse af krav ikke  

 kunne overholdes, og man kan ikke tvinge modparten ind i et  

 forhandlingsforløb, som denne ikke kan opfylde.
Det bestrides ikke, at andre forbund under LO har indtaget et andet  

 standpunkt, for så vidt angår køreplanen.
Handels- og Kontorfunktionærernes  

 Forbund i Danmark har indgået udtrykkelig aftale med DA om, at køreplanen  

 skal gælde, og Kvindeligt Arbejderforbund i Danmark har varslet  

 arbejdsstandsning, som om køreplanen var gældende, hvilket DA efter  

 indklagedes mening kunne have protesteret imod.
Disse forbunds standpunkt kan  

 imidlertid ikke være bindende for klagerne.
Med hensyn til det andet spørgsmål har klagerne anført, at hvis køreplanen  

 ikke var gældende for klagerne, har indklagedes lockoutvarsel været  

 overenskomststridigt.
DA's varsel specificerer ikke, hvilke arbejdspladser  

 det omfatter, og et varsel skal efter almindelige arbejdsretlige regler  

 fortolkes indskrænkende.
De to forbund havde derfor ikke grund til at regne  

 med, at det generelle varsel også omfattede Tivoli, der var dækket af særlige  

 overenskomster.
De indklagede har til støtte for deres påstand anført, at den omhandlede  

 lockout ikke har været overenskomststridig.
Tivoli indmeldte sig i DA, før  

 konfliktvarsel blev fremsat.
Indmeldelse i en organisation medfører, at man  

 indtræder i dennes allerede gældende overenskomster, og den gældende  

 særoverenskomst udløber efter opsigelse, uden at der hertil kræves  

 frigørelseskonflikt.
Køreplanen er derfor blevet gældende fra det øjeblik,  

 særoverenskomsten udløb.
En modsat regel ville også være vanskelig at  

 praktisere.
Indklagede har herved henvist til, at ca. 1.200 virksomheder,  

 hvoraf en stor del havde særoverenskomster, indmeldte sig i DA fra  

 køreplanens indgåelse og til den 13. februar, og der har da heller ikke  

 tidligere i lignende tilfælde været rejst tvivl om, at køreplanen var  

 gældende.
Dansk Metalarbejderforbund har ikke i sit konfliktvarsel gjort  

 gældende, at dette ikke omfattede selvstændige medlemmer af DA.
Subsidiært har indklagede gjort gældende, at selv om køreplanen ikke var  

 gældende, var lockouten ikke overenskomststridig.
Særoverenskomsten var  

 udløbet.
Dansk Metalarbejderforbund havde varslet strejke bredt uden  

 forbehold med hensyn til enkeltmedlemmer af DA.
DA varslede på tilsvarende  

 måde konflikt for alle medlemmer af forbund tilsluttet LO, som var  

 beskæftiget hos DA og omfattet af overenskomster opsagt til udløb pr. 1.  

 marts 1985. Tivoli var på det tidspunkt medlem af DA, og overenskomsten var  

 opsagt til udløb til 1. marts.
 Arbejdsretten skal udtale:
Det er praktisk, at overenskomstforhandlinger i videst muligt omfang  

 følger den af parterne aftalte køreplan.
Det er mest nærliggende at  

 sidestille køreplanen med en overenskomst eller hovedaftale vedrørende  

 forløbet af overenskomstforhandlingerne.
Ved indmeldelsen i DA er Tivoli og  

 de forbund, hvormed det havde overenskomst, derfor blevet bundet af denne  

 overenskomst, medmindre der forelå forhold, som kunne føre til et andet  

 resultat.
Tivoli blev frigjort for særoverenskomsterne, da disse efter  

 opsigelse udløb.
Der var på det tidspunkt endnu ikke udvekslet forslag mellem  

 forbund og de enkelte virksomheder, og det er ikke godtgjort, at forbundene  

 er blevet afskåret fra at fremsætte noget forslag til overenskomsterne.
Det  

 ses ikke at kunne gøre nogen forskel, at Tivoli er indmeldt i DA som  

 enkeltvirksomhed.
Herefter må der gives indklagede medhold i, at Tivolis  

 overenskomstforhandlinger har været omfattet af køreplanen, og at den  

 varslede lockout ikke har været overenskomststridig.
Arbejdsretten frifinder  

 derfor de indklagede.
 T h i k e n d e s f o r r e t :
 De indklagede, Dansk Arbejdsgiverforening for A/S Kjøbenhavns  

 Sommer-Tivoli, frifindes.
 Klagerne betaler sagens omkostninger til Arbejdsretten med 2.000 kr.
 (* 1) Henvisninger: Per Jacobsen s.123,133,137,338, Knud Illum s.233, K 80  

 (A1912 s.82).
