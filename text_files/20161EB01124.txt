Beretning afgivet af Miljø- og Fødevareudvalget den 6. september 2017 Beretning over Forslag til folketingsbeslutning om offentligt indkøb af miljøvenlige tekstiler [af Rasmus Nordqvist (ALT) og Christian Poll (ALT)]:
1. Udvalgsarbejdet Beslutningsforslaget blev fremsat den 28. marts 2017 og var til 1. behandling den 18. maj 2017. Beslutningsforslaget blev efter 1. behandling henvist til behandling i Miljø- og Fødevareudvalget.
Møder Udvalget har behandlet beslutningsforslaget i 1 møde.
2. Politiske bemærkninger Et mindretal i udvalget (S, EL, ALT, RV og SF) mener, at forurening fra tekstilindustrien og dårlige arbejdsmiljøforhold i tekstilindustrien er væsentlige problemer, som man bør arbejde på at forbedre.
Partierne finder i forlængelse heraf, at det er vigtigt, at det offentlige går forrest i forhold til at påvirke en grøn og socialt bæredygtig omstilling gennem de offentlige indkøb generelt, da Danmark årligt anvender 300 mia. kr. til offentlige indkøb.
Mindretallet mener, at man med den enorme købekraft bør søge at fremme og indfri visionerne om et større miljømæssigt hensyn og respekt for og opretholdelse af de højeste standarder for sociale arbejdsforhold og overholdelse af fundamentale menneskerettigheder.
Partierne er af den opfattelse, at bæredygtige hensyn, som allerede indgår i den nuværende strategi for offentlige indkøb, fortsat bør udvikles, og opfordrer til, at de indarbejdes i fremtidige strategier for offentlige indkøb.
Derudover peger partierne på, at bæredygtige offentlige indkøb også bør indgå i regeringens kommende strategi for cirkulær økonomi.
Endelig skal der på EU-plan gøres en indsats for, at målsætningen om, at 50 pct. af indkøbene i EU svarende til indkøb for 1.000 mia. euro skal være grønne, nås.
 P.u.v.
