Den kommunale skatteforvaltning afslog en ansøgning om sambeskatning  

 mellem et dansk moderselskab og dets udenlandske datterselskab med henvisning  

 til, at betingelserne om rettidig indsendelse af selvangivelse og vilkår 2.6  

 i sambeskatningscirkulæret ikke var opfyldte.
Ligningsrådet fandt, at  

 ansøgningen efter samlet vurdering måtte betragtes som behørig og rettidigt  

 indsendt samtidigt med selvangivelsen, selv om ansøgningen om sambeskatning  

 ikke inden fristens udløb fuldt ud opfyldte de særlige sambeskatningsvilkår  

 for udenlandske selskaber.
 Den kommunale skatteforvaltning afslog ansøgning om sambeskatning mellem  

 et dansk moderselskab B og dets udenlandske datterselskab C med den  

 begrundelse, at betingelserne om rettidig indsendelse af selvangivelse og  

 vilkår 2.6 ikke var opfyldte.
Selvangivelsen var ganske vist modtaget rettidigt den 29. december, men  

 var ikke vedlagt et særligt bilag, hvorpå det udenlandske datterselskabs  

 årsregnskab for 1/7 til 30/6 skulle være konverteret til et resultat opgjort  

 efter danske regler.
Endvidere fremgik det ikke af koncernregnskabet, hvilken  

 kurs der var anvendt ved omregning til danske kroner.
Det var oplyst, at skatteforvaltningen den 17. januar efter anmodning  

 modtog en specifikation af, hvorledes resultatet for det udenlandske  

 datterselskab indgik i regnskabet for det danske moderselskab.
Den 8. februar  

 modtog skatteforvaltningen et regnskab for datterselskabet opgjort efter  

 danske regler.
 Skatteforvaltningen fandt, at når så væsentlige krav til selvangivelsen  

 ikke var opfyldte, kunne koncernen ikke anses for at have indsendt behørig  

 selvangivelse rettidig.
Selskabets revisor oplyste, at der efter anmodning fra skatteforvaltningen  

 primo januar blev udarbejdet et særligt bilag med det udenlandske  

 datterselskabs årsregnskab opgjort efter danske regler.
På grund af travlhed  

 hos moderselskabet blev dette særlige bilag først fremsendt til  

 skatteforvaltningen primo fabruar.
 Revisor henviste til ligningsvejledningen for selskaber, hvor det var  

 anført, at kun i særligt grelle tilfælde ville sambeskatning kunne inddrages  

 med virkning for det pågældende indkomstår, hvorfor det var revisors  

 opfattelse, at den kommunale skattemyndighed havde overfortolket vilkårene  

 for at opnå sambeskatning.
 Endelig anførte selskabets revisor, at selvangivelsen var vedlagt et  

 særligt bilag, som dog manglende oplysninger om den anvendte kurs samt  

 korrektioner for forskellen mellem skattemæssige og regnskabsmæssige  

 afskrivninger.
 I de tilfælde, hvor et dansk moderselskab ønsker sambeskatning med et  

 udenlandsk datterselskab, skal moderselskabet ifølge sambeskatningsvilkår  

 2.6. bl.a. påse, at der vedlægges selvangivelsen et særligt bilag, hvorpå  

 resultatopgørelsen i det udenlandske selskabs årsregnskab er konverteret til  

 et resultat opgjort efter dansk lovgivning.
Ifølge vilkår 2.7. skal »et i udenlandsk mønt ført regnskab omregnes  

 på statustidspunktet til kursen på dette tidspunkt eller til en  

 gennemsnitskurs.
Det er den skattepligtige indkomst for det udenlandske  

 selskab - opgjort efter danske regler - der omregnes til danske kroner.« Ligningsrådet fandt, at selvangivelsen efter en samlet vurdering måtte  

 betragtes som behørig og rettidigt indsendt.
Der var også henset til, at de  

 manglende oplysninger blev indsendt i naturlig forlængelse af  

 skatteforvaltningens anmodning.
Koncernen havde vedlagt kopi af det udenlandske datterselskabs originale  

 regnskab på engelsk og i USD.
Endvidere var vedlagt en oversigt over alle  

 koncernens selskaber med specifikationer af selskabernes regnskaber efter  

 årsregnskabslovens regler.
I denne oversigt var medtaget oplysninger om det  

 udenlandske datterselskabs resultat og balance i USD.
Der manglede  

 skattemæssige korrektioner samt kursomregning til DKK.
 Koncernen havde efter anmodning indsendt de manglende korrektioner og  

 kursomregninger, således at alle nødvendige oplysninger forelå ca. fem uger  

 efter ansøgningsfristen.
