Nr BSF 13 Forslag til folketingsbeslutning om grøn beskæftigelse Fremsat af Jes Lunde (SF) Aage Frandsen (SF) Steen Gade (SF) Holger K.  

 Nielsen (SF) Anni Svanholt (SF) den 25. oktober 1994 Folketinget opfordrer regeringen til inden udgangen af 1994 at fremlægge en plan for øget grøn beskæftigelse, der omfatter områderne - byøkologi - trafik - vedvarende energi - energibesparelser - vandbesparelser - jordrensning - kloakrenovering - genanvendelse - økologiske fødevarer og - naturgenopretning m.v.
 Planen skal indeholde en tidsplan for løsningen af en række miljømæssigt  

 meget vigtige opgaver og en angivelse af merbeskæftigelsen og af behovet for  

 direkte finansiering ud over de dagpenge, der bliver gjort aktive ved den  

 øgede indsats.
Bemærkninger til forslaget SF lægger afgørende vægt på, at den danske miljøpolitik bliver strammet op  

 med en række handlingsplaner for, hvordan vi konkret får løst vore vigtigste  

 miljøproblemer.
Det har betydning, når Folketinget i efteråret 1994 skal vedtage en ny  

 pakke af grønne afgifter for erhvervslivet.
Men det er også vigtigt at få  

 sammentænkt miljøpolitikken med de beskæftigelsesmuligheder, der er i en  

 målbevidst indsats på området.
 I beslutningsforslaget nævnes de hovedområder, der bør inddrages i en  

 sådan plan:
1. Byøkologi Byøkologien er en tværgående, helhedsorienteret og lokal miljøindsats.
De  

 byøkologiske initiativer, der allerede er taget lokalt, omfatter en række  

 foranstaltninger til fremme af vedvarende energiformer, energi- og  

 vandbesparelser, byens grønne træk, integrerede foranstaltninger til  

 reduktion af støj- og luftforurening, trafiksikkerhed, affaldssortering og  

 genbrug m.v.
Projekterne har i vid udstrækning karakter af anlægsvirksomhed.
 Byøkologitankegangen omfatter desuden en dialog mellem myndigheder og  

 borgere om administration knyttet til bymiljøet.
 Byøkologiudvalget har i den forbindelse bl.a. taget udgangspunkt i  

 principperne for Agenda 21 vedtaget på Riokonferencen i 1992.
Byøkologiudvalget blev nedsat af miljøministeren i foråret 1993 for at  

 skabe større klarhed omkring byøkologibegrebet og herigennem bl.a. vurdere,  

 hvorvidt der er behov for en særlig byøkologisk tilskudsordning.
Udvalget har  

 afgivet betænkning og har anbefalet - etablering af en byøkologisk tilskudsordning, - planlægning og gennemførelse af 3-5 større byøkologiske  

 demonstrationsprojekter og - etablering og drift af et nationalt byøkologisk videns- og  

 formidlingscenter.
 Dertil kommer, at økologiske tiltag bør indgå som en almindelig del af nyt  

 byggeri, f.eks. ved, at der til alt nybyggeri efter lov om boligbyggeri kan  

 ydes tilskud til økologiske foranstaltninger.
2. Trafik Trafikhandlingsplanen viser tydeligt, at udviklingen i trafikmængderne er  

 alt andet end miljømæssigt bæredygtig.
 Et af problemerne er, at privatbiler udfører et transportarbejde på 57  

 mia. personkilometer årligt, mens den kollektive trafik kun står for 16 mia.  

 personkilometer.
 SF ser det som et helt nødvendigt led i bekæmpelsen af CO2-forureningen,  

 støjforureningen og problemerne med de alt for store mængder individuel  

 biltrafik, at den kollektive trafik skal gøres bedre.
HT har lavet en trafikudbygningsplan, Vision 2005, der bygger på letbaner  

 i København.
Planen er et godt eksempel på, hvordan den kollektive trafik kan  

 udbygges til at blive betydelig mere velfungerende og effektiv og dermed  

 tiltrækkende for kunderne.
SF vil derfor pege på muligheden for - at afsætte en pulje til at yde statstilskud til de regionale  

 trafikselskaber til investeringer ud over det planlagte, - at give amtskommunerne og HT adgang til at optage lån til investeringer  

 i kollektiv trafik, i det omfang investeringerne kan finansieres af  

 fremtidige forbedringer af driftsresultatet, og - at give DSB øgede bevillinger til udskiftning af nedslidt materiel og  

 til at undgå de planlagte fyringer af 700 DSB-medarbejdere.
Trafikproblemet er også et holdningsproblem.
Selv med dyrere benzin er det  

 svært at få folk til at tage cyklen på de korte strækninger.
Der foreslås  

 derfor en kampagne i stil med energisparekampagnerne.
Kampagnen kunne f.eks.  

 tilrettelægges af Transportrådet.
Endelig vil SF pege på behovet for øgede bevillinger til tilskud til  

 trafikmiljøprojekter i kommuner, der har lavet en samlet handlingsplan.
Der  

 er flere ansøgninger, end der kan efterkommes, og kommunerne oplever  

 administrationen af puljen som meget stram.
3. Vedvarende energi Udbygningen af den vedvarende energi foregår alt for langsomt i Danmark,  

 og de muligheder, der eksisterer, bliver slet ikke udnyttet tilstrækkeligt.
Der opstilles i øjeblikket kun vindmøller til en produktionskapacitet på  

 højst 25 MW årligt mod planlagt 100 MW.
Det er hverken godt for miljøet eller  

 for beskæftigelsen.
Hovedårsagen til den langsomme udbygningstakt vurderes i branchen at være  

 de nuværende lave priser på fossile brændstoffer, der betyder, at  

 vindmøllerne er klemt økonomisk.
De lave priser på fossile brændstoffer må  

 imidlertid antages at være et midlertidigt fænomen som følge af den  

 internationale økonomiske krise.
Hertil kommer, at der er en række økologiske  

 argumenter for at få brugen af fossile brændstoffer nedbragt gennem  

 overflytning til vedvarende energi.
 Derfor foreslås det, at staten yder en prisgaranti, der kan sikre  

 vindmølleudbygningen til lands og til havs samt udskiftningen af gamle  

 møller.
 Der er endvidere brug for støtte til virksomheder, der ønsker at udvikle  

 små vindmøller til serieproduktion.
Forskningen og udviklingen i vedvarende energi har brug for flere midler  

 på mange områder.
SF vil især pege på behovet for forsøgsprojekter inden for  

 biomasse til brændstof i motorer.
Derudover er der generelt behov for en øget indsats for anvendelse af  

 biomasse til opvarmningsformål m.v.
I dag udnyttes kun omkring 60 pct. af  

 træet og 25 pct. af halmen.
 Fordelen ved biomassen er, at den er CO2-neutral, fordi de optagne mængder  

 under væksten svarer til de afgivne ved forbrænding.
Udbygningen af biogas til f.eks. kraftvarme foregår i øjeblikket meget  

 langsomt, bl.a. fordi naturgas flere steder fortrænger biogas.
Det skyldes  

 flere forhold, bl.a. at naturgassen har fået en fortrinsstilling, og at  

 kommunerne i kraft af deres økonomiske interesser (garantistillelse) vil være  

 tilbøjelige til at prioritere naturgassen.
 Det er miljømæssigt uholdbart, fordi der er flere fordele ved at  

 nyttiggøre biogassen.
Metangas er en meget aktiv drivhusgas, så selv om den fremkommer i langt  

 mindre mængder end CO2, bidrager den på verdensplan med 19 pct. af væksten i  

 drivhuseffekten (jf.
Energi 2000 fra Energiministeriet, april 1990). Ved at  

 bruge metangas til energiformål slår man to fluer med eet smæk:  

 Metanudslippet reduceres, og den i metanen indeholdte energi nyttiggøres.  

 Derved mindskes også CO2-udslippet gennem en tilsvarende mindre anvendelse af  

 fossile brændstoffer.
Der er i øjeblikket kun afsat ganske beskedne midler til formålet under  

 forskellige puljeordninger.
Der foreslås derfor afsat yderligere midler til  

 fremme af udnyttelse af metangas fra lossepladser, gylle og organisk  

 husholdningsaffald og til garantistillelse for at kompensere kommunerne for  

 deres garantirisiko på naturgassen, hvis de vælger at udbygge med biogas.
På solenergiens område er der tilsvarende mange uudnyttede muligheder.
Der  

 er behov for en gennemgang af de eksisterende tilskudsmuligheder for at se,  

 hvad der kan gøres for at få udnyttet en større andel af potentiellet.
4. Energibesparelser Flere uafhængige rapporter har påvist kolossale muligheder for  

 energibesparelser hos både private og virksomheder.
Det er vurderet, at der er et besparelsespotentiel på knap 1.000 GWh el i  

 industrien med en tilbagebetalingstid på under 2 år med de nuværende  

 elpriser.
Ved en længere tilbagebetalingstid og højere elpriser er  

 potentiellet selvsagt betydelig større.
 I Århus er det i et projekt blevet vurderet, at efterisolering af private  

 boliger op til »energiattestniveau« ville kunne spare over 30 pct.  

 af det nuværende energiforbrug til rumopvarmning.
 Det viser, at der er et tydeligt behov for målrettede handlingsplaner på  

 området.
 En særlig problematik inden for energiudnyttelse er de forbrugere, der i  

 dag opvarmer deres huse med elvarme, selv om det samfundsøkonomisk er en  

 meget dyr opvarmningsform.
 Arbejdsgruppen vedrørende konvertering af elopvarmede bygninger til  

 fjernvarme og naturgas har netop afleveret en rapport, hvor det opgøres, at  

 der kan spares 278 MW el i områder, der er dækket af kollektiv  

 varmeforsyning.
 Brugerinvesteringerne er opgjort til knap 4 mia. kr., men når  

 besparelserne på kraftværkskapaciteten og brændselsforbruget på kraftværkerne  

 er modregnet, kommer arbejdsgruppen frem til, at de samfundsøkonomiske  

 omkostninger i alt kun er på 69 mio. kr., før der sættes pris på det sparede  

 CO2-udslip.
 Hvis sparede CO2-udslip værdisættes til bare 300 kr. pr. t, er der en  

 samfundsøkonomisk gevinst på knap 3 mia. kr. ved konverteringen ifølge  

 Elvarmekonverteringsudvalget.
 Som en ide til realisering af den samfundsøkonomiske gevinst er det blevet  

 foreslået, at elværkerne pålægges at udbetale dem, der konverterer, en støtte  

 svarende til den sparede kraftværkskapacitet: de penge, som kraftværkerne  

 ikke behøver at bruge til at opføre nye kraftværker, fordi elforbruget falder  

 i forhold til referenceforløbet.
Endelig vil SF nævne, at de lokale energi- og miljøkontorer spiller en  

 vigtig rolle for privatpersoners muligheder for at overskue, hvad de kan gøre  

 for at spare på energien.
Det vil derfor være oplagt at udbygge nettet af  

 rådgivningskontorer.
5. Vandbesparelser På trods af aktuel eller truende mangel på vand af høj kvalitet mange  

 steder i landet tabes der hvert år en meget stor mængde vand - 58 mia. l - på  

 vej fra vandværkerne til forbrugerne.
Den nye vandafgift vil, efterhånden som  

 den optrappes, give vandværkerne en økonomisk tilskyndelse til at begrænse  

 tabet til højst 10 pct., fordi afgiften pålægges en vandmængde, der mindst  

 svarer til 90 pct. af det indvundne vand.
Imidlertid er der stort set ingen  

 aktivitet på området endnu, og det er - også erhvervspolitisk - vigtigt, at  

 der kommer gang i bekæmpelsen af lækagerne i 1995.
 Det bør derfor tilkendegives, at ovennævnte 90 pct.-regel vil blive  

 skærpet f.eks. til 95 pct. i løbet af nogle år.
 Endvidere vil det af hensyn til de mange mindre vandværker formentlig være  

 en god ide at etablere en konsulentordning, der bl.a. skal hjælpe  

 vandværkerne med at gennemregne de økonomiske konsekvenser af at afhjælpe  

 lækagerne.
 SF foreslår i forbindelse med forhandlingerne om de grønne afgifter for  

 erhverv, at erhvervslivet i de regioner, hvor vandindvindingen ikke er  

 bæredygtig, fra 1995 bliver omfattet af vandafgiften på samme niveau som  

 private forbrugere.
 Det vil derfor være relevant at etablere en mulighed for tilskud til  

 virksomheders investeringer i vandbesparelser i de samme områder for at  

 forstærke effekten.
6. Jordrensning Det samlede kendte behov for jordrensning er opgjort til 20 mia. kr., og  

 for en del grundes vedkommende er der en åbenbar fare for nedsivning af  

 kemikalier m.v. til grundvandet.
Derfor bør aktiviteten på området  

 fremskyndes, så den snarest kommer op på 1-2 mia. kr. årligt.
I 1995 bør  

 indsatsen øges til mindst 0,5 mia. kr.
 Der er brug for at fremskynde tempoet i oprydningen af de depoter, der er  

 omfattet af lov om affaldsdepoter, gennem særlige kompensationer til  

 amtskommuner med særligt belastende undersøgelsesaktiviteter samt til dækning  

 af øgede statslige udgifter til oprydning og rensning.
7. Kloakrenovering Der er tilsvarende et meget stort behov for at få renoveret utætte  

 kloakledninger, der både bidrager med udsivning af nitrat m.v. til  

 grundvandet og til overbelastning af rensningsanlæg gennem indsivning af  

 grundvand.
Der er givet mulighed for kommunal låneadgang, men det har vist  

 sig ikke at være tilstrækkeligt til at øge aktiviteten væsentligt.
Af miljømæssige grunde mener SF, at det er vigtigt at få indsatsen  

 fremrykket.
Det kunne f.eks. ske gennem et fremrykningstilskud på 10 pct. af  

 investeringen i 1995 og 5 pct. i 1996.
For at sikre størst mulig effekt skal tilskuddet udformes som en støtte  

 til kloakrenoveringer ud over et bestemt niveau.
Formentlig kan grænsen  

 sættes ved en investering på 200 kr. pr. indbygger i kommunen, så støtten  

 gives til det, der ligger derudover.
8. Genanvendelse Genanvendelsen er i Danmark på de fleste områder stadig kun effektiv i et  

 meget beskedent omfang.
 SF kan pege på bygningsaffald, glas, papir og organisk affald som områder  

 med åbenbare muligheder for øget genanvendelse, hvis de nødvendige politiske  

 initiativer tages.
Derudover vil SF konkret pege på behovet for at få etableret et anlæg til  

 separering og genanvendelse af elektronik- og bilskrot.
Området er  

 kendetegnet ved et stort indhold af miljøfarlige materialer og en lav  

 genanvendelsesprocent.
9. Økologiske fødevarer Både af hensyn til miljøet og til renheden i de fødevarer, vi indtager, er  

 det en væsentlig målsætning at få øget de økologiske varers andel.
 Derfor må det gøres mere økonomisk tiltrækkende at etablere sig som  

 økologisk producent.
 Selv om salget af økologiske fødevarer for tiden er i fremgang, er det  

 vigtigt med et yderligere løft, der bl.a. kan bringe omsætningen op på et  

 niveau, hvor forretningerne ikke tager sig særligt betalt for at sælge de  

 økologiske varer på grund af den beskedne mængde.
SF mener, at fjernelse af moms på (godkendte) økologiske madvarer er et  

 egnet middel.
En sådan ordning støder imidlertid på problemer af EU-retlig og  

 administrativ karakter.
Derfor kan man alternativt opnå den samme effekt ved  

 at indføre et tilskud på 20 pct. af forbrugerprisen (inkl. moms), som  

 administrativt ydes til forarbejdningsvirksomheden (mejeri, gartneri etc.).
Derudover bør der etableres midler til at støtte en grøn offentlig  

 indkøbspolitik, hvor en miljømæssigt rigtig løsning bevisligt er dyrere end  

 konventionelt indkøb.
F.eks. introduktion af økologiske fødevarer i kantiner  

 og storkøkkener.
10. Naturgenopretning De oprindelige målsætninger på naturforvaltningsområdet, bl.a.  

 målsætningen om at fordoble skovarealet, vurderes at forudsætte yderligere  

 ressourcer.
Indsatsen på naturforvaltningsområdet kan umiddelbart  

 opprioriteres, da der foreligger en række grydeklare projekter, navnlig inden  

 for naturgenopretning og skovrejsning.
Tilsvarende er der behov for at forhøje bevillingen til fremme af løvskov,  

 som det bl.a. er påpeget af Danmarks Naturfredningsforening og Dansk  

 Skovforening.
Mange relevante projekter er i de senere år blevet afvist på  

 grund af bevillingsmangel.
Herunder bør rammen for tilskud til pleje af  

 skovarealer forhøjes, så der bliver flere muligheder for at betale private  

 skovejere for at levere naturydelser.
Ordningen forventes bl.a. anvendt som  

 et vigtigt instrument til at fremme naturskovstrategien i private skove.
 I områder med store vandindvindingsinteresser er der et klart behov for et  

 stop for gødskning og sprøjtning, så de tilbageværende drikkevandsressourcer  

 bliver beskyttet.
Landbrugsministeriet har under EU's følgeordninger et program for 20-årig  

 miljøbraklægning af landbrugsjord i såkaldte SFL-områder (amtsligt udpegede  

 særligt følsomme landbrugsområder). Støtten udgør i 1995 2.110 kr. pr. ha og  

 fra 1996 1.915 kr.
Beløbet er dermed betydelig lavere end beløbet efter EU's  

 braklægningsordning, hvor der i 1995 gives 2.781 kr. pr. ha for jord, der når  

 som helst igen kan inddrages til landbrugsjord med gødskning og sprøjtning i  

 fuldt omfang.
SF foreslår forhøjede satser, så miljøbraklægningen kan få et betydelig  

 større omfang.
Hvis de forhøjede satser kan blive godkendt af  

 Europa-Kommissionen, kan der opnås 50 pct.
EU-medfinansiering.
 Alternativt skal forhøjelsen notificeres som en national støtteordning.
Økonomiske og miljømæssige konsekvenser SF fremlægger med dette beslutningsforslag et katalog over ideer til  

 områder, hvor løsningen af miljøproblemer samtidig giver en betydeligt øget  

 beskæftigelse.
 Det er svært at angive præcist, hvor mange nye arbejdspladser der kan  

 opnås i 1995, bl.a. fordi det afhænger af det ambitionsniveau i tidsplanen  

 for løsningen af de forskellige problemer, regeringen lægger ind, når den  

 præsenterer den plan, der ifølge beslutningsforslaget skal udarbejdes.
 Forum for Energi og Udvikling, der er en fælles organisation for  

 Arbejderbevægelsens Internationale Forum, CARE Danmark, Dansk Missionsråds  

 Projektafdeling, Energibevægelsen OOA, Folkecentret for Vedvarende Energi,  

 Ibis, Mellemfolkeligt Samvirke, Organisationen for Vedvarende Energi og  

 Samvirkende Energikontorer, har i et brev til regeringen anslået, at der kan  

 etableres 50.000 nye arbejdspladser i den grønne beskæftigelse.
 Flere andre organisationer har tilsvarende gjort sig tanker om det  

 fornuftige i at tage fat på at få løst miljøproblemer, samtidig med at der  

 gøres en indsats imod arbejdsløsheden.
 SF vil nævne det arbejde, der sikkert blandt flere andre er udført af SiD,  

 Arbejderbevægelsens Erhvervsråd og Dansk Magisterforening.
 Det er efter SF's opfattelse på høje tid, at den officielle sagkundskab i  

 ministerierne bliver sat i sving med at udarbejde konkrete planer for at  

 realisere ideerne.
 Det er derfor, SF fremsætter dette beslutningsforslag.
 Finansieringen af opgaverne vil langt hen ad vejen ske gennem den  

 aktivering af dagpengene, som mange projekter kan ses som et udtryk for.
SF er helt på det rene med, at der derudover også vil være et supplerende  

 behov for finansiering.
SF vil derfor gerne på forhånd tilkendegive, at SF  

 naturligvis stiller sig til rådighed for at finde de nødvendige midler -  

 enten gennem besparelser på projekter, der er miljøskadelige, eller gennem  

 nye indtægter med det dobbelte sigte også at bidrage til øget miljømæssig  

 bevidsthed gennem udformningen af indtægterne til planen.
 De økonomiske konsekvenser af beslutningsforslaget kan derfor udformes  

 således, at der bliver tale om en samfundsøkonomisk gevinst i enhver  

 henseende.
 De miljømæssige konsekvenser er en forbedring af mulighederne for at få  

 nedbragt forureningen og en nedbringelse af forbruget af begrænsede  

 ressourcer på en lang række områder.
