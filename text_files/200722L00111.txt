Fremsat den 12. marts 2008 af velfærdsministeren (Karen Jespersen) Forslag til Lov om ændring af lov om individuel boligstøtte (Udbetaling af boligstøtte til nye støttemodtagere i private andelsboliger m.v. som lån) § 1 I lov om individuel boligstøtte, jf. lovbekendtgørelse nr. 199 af 2. marts 2007, som ændret ved § 10 i lov nr. 346 af 18. april 2007, foretages følgende ændringer:
 1. I § 17, stk. 1, nr. 3, 2. og 3. pkt., ændres »boligydelsen« til: »boligstøtten«.
2. I § 24 g, stk. 2, udgår »med 40 pct. som tilskud og 60 pct. « 3. § 31 affattes således:
»§ 31. Den beregnede boligstøtte udbetales som lån til pensionister, jf. § 2, og personer omfattet af § 2 a, stk. 1-3, der 1) er ejere, 2) bor i a) et enfamilieshus eller en ejerlejlighed, hvori støttemodtageren har anpart, b) en af boligerne i et tofamilieshus, som støttemodtageren ejer, eller hvori støttemodtageren har anpart, c) en af boligerne i et hus med mere end 2 lejligheder, som støttemodtageren ejer, eller hvori støttemodtageren har anpart, d) et stuehus til en landbrugsejendom, som støttemodtageren ejer, eller e) enfamilieshus eller to- eller flerfamilieshus, som ejes af et aktieselskab, anpartsselskab eller lignende, hvori støttemodtageren ejer aktier, anparter eller lignende, eller 3) er andelshavere i en privat andelsboligforening.« 4. § 32 ophæves.
 5. § 36, stk. 2, affattes således:
»Stk. 2. Det er en betingelse for lån efter § 31, nr. 1 og 2, at der på ejendommen tinglyses et skadesløsbrev eller et ejerpantebrev med oprykkende prioritet til sikkerhed for tilbagebetaling af lånet med påløbne renter.« 6. I § 37 ændres »udbetale den del af den beregnede boligydelse eller boligsikring, der kan ydes som lån« til: »yde boligydelseslån eller boligsikringslån«.
 7. § 39 a affattes således:
»§ 39 a.
Bliver kommunalbestyrelsen anmodet om at frafalde panteretten uden fuld dækning for et lån ydet efter § 31, nr. 1 og 2, eller begæres ejendommen solgt på tvangsauktion, giver kommunalbestyrelsen straks meddelelse herom til Økonomistyrelsen. Økonomistyrelsen varetager herefter kommunalbestyrelsens og statens interesser i forbindelse med lånet.« 8. I § 40, stk. 3, 1. pkt., ændres »§ 24 g, § 31 og § 32« til: »§§ 24 g eller 31«.
9. I § 48 a ændres »§ 39, stk. 3, i lov om social pension« til: »§ 39, stk. 4, i lov om social pension eller § 38, stk. 4, i lov om højeste, mellemste, forhøjet almindelig og almindelig førtidspension m.v.« 10. I § 51, stk. 1, 1. pkt., ændres »Inddrivelsesmyndigheden« til: »Restanceinddrivelsesmyndigheden«.
11. I § 75, stk. 2, 3. pkt., udgår »jf. § 24 g, stk. 2, § 31, stk. 2, og § 32, stk. 3,« 12. Efter § 82 a indsættes:
»§ 82 b.
Bestemmelserne i § 24 g, stk. 2, § 32, § 36, stk. 2, § 37, § 39 a, stk. 2, og § 40, stk. 3, i den indtil 1. maj 2008 gældende lov om individuel boligstøtte finder fortsat anvendelse ved udbetaling af boligstøtte til private andelsboliger m.v. efter § 24 g, stk. 2, eller § 32 i den nævnte lov, hvis ansøgningen er indgivet før 1. maj 2008.
Stk. 2. Stk. 1 finder tilsvarende anvendelse for boligstøtte efter § 32 i den indtil 1. maj 2008 gældende lov om individuel boligstøtte, hvis støttemodtageren dør eller optages i en af de plejeboliger og boformer, der er nævnt i § 13, stk. 1, nr. 2, og 1) andelen m.v. ejes eller overtages af en ægtefælle eller et husstandsmedlem, 2) ægtefællen eller husstandsmedlemmet er omfattet af § 2 eller § 2 a, stk. 1-3, og 3) ægtefællen eller husstandsmedlemmet søger om boligstøtte i umiddelbar tilknytning til støttemodtagerens udtræden af husstanden.
 Stk. 3. Det er en betingelse for anvendelse af bestemmelsen om et husstandsmedlems fortsatte ret til boligstøtte efter stk. 2, at husstandsfællesskabet har bestået fem år forud for det tidspunkt, hvor støttemodtageren udtræder af husstanden.
Stk. 4. Ved støttemodtagerens død finder stk. 2 tilsvarende anvendelse, hvis en efterlevende ægtefælle bliver omfattet af § 2 eller § 2 a, stk. 1-3, inden 6 måneder efter ægtefællens død.« § 2 Stk. 1. Loven træder i kraft den 1. maj 2008.
 Stk. 2. § 1, nr. 2-8 og 11, finder anvendelse ved ansøgninger om boligstøtte, som indgives til kommunen efter lovens ikrafttrædelse.
Bemærkninger til lovforslaget Almindelige bemærkninger 1 Indledning Lovforslaget fremsættes som led i udmøntningen af aftalen mellem regeringen, Dansk Folkeparti og Ny Alliance om finansloven for 2008.
Efter de gældende regler udbetales den beregnede boligstøtte til en privat andelsbolig som 40 pct. tilskud og 60 pct. lån.
Den samme fordeling mellem tilskud og lån gælder for boligstøtte til boligtyper, hvor støttemodtageren er anpartshaver og lignende, samt til deltagere i visse kollektive bofællesskaber, der er etableret i ejerboliger, private andelsboliger og lignende.
 Forslaget indebærer, at boligstøtte til nye modtagere i private andelsboliger mv. fremover udbetales som 100 pct. lån.
Boligstøtte til private andelsboliger mv. gives til folke- og førtidspensionister, stærkt bevægelseshæmmede, modtagere af døgnhjælp efter § 96 i lov om social service, samt de ovenfor nævnte beboere i visse kollektive bofællesskaber.
Modtagerne kan fravælge lånet eller vælge at få udbetalt en del af lånet.
Med forslaget opnås en øget harmonisering af reglerne for boligstøtte til henholdsvis andelsboliger og ejerboliger.
Forslaget medfører endvidere en øget målretning af boligstøtten, da der ikke er samme behov for at yde tilskud til boligforbruget i andelsboliger, som der har været tidligere.
Dette skyldes, 1) at priserne på andelsboliger i dag i mange tilfælde har nærmet sig priserne på ejerboliger, og 2) at muligheden for at tinglyse pant i en andelsbolig har skabt bedre finansieringsmuligheder, som muliggør finansiering i forbindelse med køb såvel som »nedsparingslån«.
 For nye støttemodtagere, som ønsker at modtage det fulde lånebeløb, vil forslaget ikke medføre forringelse af den aktuelle likviditet, idet der vil være mulighed for at oppebære en samlet udbetalt boligstøtte, der svarer til boligstøtten efter gældende regler, dog i form af lån.
Forslaget om ændring af boligstøtte til private andelsboliger mv. gælder for ansøgninger om boligstøtte til private andelsboliger mv., som indgives til kommunen 1. maj 2008 eller senere, dvs. fra og med lovens ikrafttrædelsestidspunkt.
Nuværende støttemodtagere kan således opretholde en uændret boligstøtte.
 Endelig indeholder lovforslaget tre ændringer af redaktionel karakter.
2. Økonomiske og administrative konsekvenser for stat og kommuner Der forventes i 2008 at være omkring 27.500 andelshavere, der modtager individuel boligstøtte.
Det skønnes, at der udbetales omkring 235 mio. kr. som tilskud til disse andelshavere og godt 110 mio. kr. udbetales som lån.
Det er forudsat, at fremtidige ansøgere vil optage 60 pct. af det beregnede boligstøttetilskud som lån.
På den baggrund  og med antagelse om en tilgang svarende til 10-12 pct. nye ansøgere årligt  skønnes de offentlige udgifter at falde med 3,5 mio. kr. i 2008, 15,6 mio. kr. i 2009, 26,0 mio. kr. i 2010 og 36,5 mio. kr. i 2011, jf. tabel 1.
Tabel 1. Udgiftsvirkninger med en låneudnyttelse på 60 pct., mio. kr. i 2008-pl Forslaget skønnes ikke at have administrative konsekvenser for det offentlige.
 Forslagets økonomiske konsekvenser skal forhandles med kommunerne.
 Forslaget har ikke økonomiske konsekvenser for regionerne.
3. Økonomiske og administrative konsekvenser for erhvervslivet Forslaget har ikke økonomiske eller administrative konsekvenser for erhvervslivet.
4. Miljømæssige konsekvenser Forslaget har ikke konsekvenser for miljøet.
5. Administrative konsekvenser for borgerne Forslaget har ikke administrative konsekvenser for borgerne.
6. Forholdet til EU-retten Forslaget indeholder ingen EU-retlige aspekter.
7. Hørte myndigheder og organisationer Lovforslaget sendes samtidig med fremsættelsen i høring hos: Statsministeriet, Finansministeriet, Økonomi- og Erhvervsministeriet, Ankestyrelsen, Statsforvaltningsdirektørerne, KL, Danske Regioner, Ældreboligrådet, Ungdomsboligrådet, Det Centrale Handicapråd, Landsforeningen Ældre Sagen, Ældremobiliseringen, Danske Handicaporganisationer, Boligselskabernes Landsforening, Andelsboligforeningernes Fællesrepræsentation, Danmarks Lejerforeninger, Lejernes Landsorganisation i Danmark, Ejendomsforeningen Danmark og Jydske Grundejerforeninger.
8. Sammenfattende skema Vurdering af lovforslagets konsekvenser Bemærkninger til lovforslagets enkelte bestemmelser Til § 1 1) Enfamilieshus eller ejerlejlighed, hvori vedkommende har en anpart, og hvor alle ejerne ikke bor i boligen.
 2) En af boligerne i et tofamilieshus, hvori vedkommende har anpart.
 3) En af boligerne i et hus med mere end to lejligheder, som vedkommende ejer, eller hvori vedkommende har en anpart.
 4) Et stuehus til en landbrugsejendom, som vedkommende ejer.
 5) Enfamilieshus eller to- eller flerfamilieshus, som ejes af et aktieselskab, anpartsselskab eller lignende, hvori vedkommende ejer aktier, anparter eller lignende.
 andelen mv. ejes eller overtages af ægtefællen eller et andet husstandsmedlem,  den pågældende ægtefælle eller husstandsmedlem er omfattet af personkredsen for boligstøtte til en andelsbolig mv., og at  ægtefællen eller husstandsmedlemmet i umiddelbar tilknytning til dødsfaldet søger om boligstøtte.
