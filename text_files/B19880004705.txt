 I medfør af § 210 f, stk. 1 i lov om forsikringsvirksomhed, jf.  

 lovbekendtgørelse nr. 127 af 23. marts 1984, som ændret ved lov nr. 272 af  

 13. maj 1987 om ændring af lov om forsikringsvirksomhed fastsættes:
 § 1.  Et aktiv, som er anskaffet inden 1. januar 1987,  

 værdiansættes efter de regler, som var gældende på anskaffelsestidspunktet,  

 jf. § 2 i bekendtgørelse nr. 33 af 12. januar 1983.
 § 2.  Et aktiv, som er anskaffet den 1. januar 1987  

 eller senere, værdiansættes efter bestemmelserne i §§ 3-7.
 § 3.  Obligationer, herunder indeksobligationer,  

 værdiansættes højst til den ved regnskabsårets slutning senest noterede  

 køberkurs.
Stk. 2.  Hvis værdipapirer af den i stk. 1, nævnte art  

 er udstedt under samme afdeling, serie og rentefod, vil de kunne opføres til  

 en fælles gennemsnitskurs.
I intet tilfælde må obligationer opføres over den  

 pålydende værdi.
 Stk. 3.  Indeksregulering af den påtrykte værdi af  

 indeksobligationer medtages ved værdiansættelsen i henhold til stk. 1.
§ 4.  Lån og værdipapirer i danske kroner, for hvilke  

 der ikke er fastsat nogen amortisationstid, og som ikke indeholder nogen  

 opsigelsesadgang for kreditor, værdiansættes højst til den pris, for hvilken  

 de er erhvervet.
Værdipapirer, der er udstedt under samme afdeling, serie og  

 rentefod, opføres dog til en fælles gennemsnitskurs.
§ 5.  Aktier og konvertible obligationer, der er  

 genstand for offentlig kursnotering, må højst værdiansættes til den ved  

 regnskabsårets slutning senest noterede køberkurs.
Andre aktier og  

 konvertible obligationer må højst værdiansættes til en værdi beregnet på  

 grundlag af de ved regnskabsårets slutning senest foreliggende oplysninger  

 angående det pågældende aktieselskab.
Stk. 2.  Egne aktier skal med angivelse af deres  

 pålydende optages som aktiver uden værdi.
Er aktierne erhvervet inden for de  

 sidste 2 regnskabsår, kan de dog optages i status til højst  

 anskaffelsessummen, men et tilsvarende beløb skal i så fald opføres som en  

 særskilt post under den bundne egenkapital.
 Stk. 3.  Ved vurdering af et moderselskabs aktier i et  

 datterselskab skal der ses bort fra værdien af de aktier, som datterselskabet  

 måtte eje i moderselskabet.
 Stk. 4.  Finanstilsynet kan tillade, at bestemmelserne i  

 stk. 1, 1. pkt. fraviges, for såvidt angår aktier og konvertible obligationer  

 i datterselskaber.
 Stk. 5.  Andre værdipapirer end aktier og konvertible  

 obligationer værdiansættes, medmindre værdien må antages at være lavere, til  

 den pris, hvortil de er erhvervet, dog ikke over den pålydende værdi.
 § 6.  Fast ejendom må ikke opføres til højere værdi  

 end den, der angives ved den offentlige vurdering til ejendomsværdi,  

 medmindre Finanstilsynet giver samtykke dertil.
Stk. 2.  Andre aktiver, der er bestemt til vedvarende  

 eje eller brug for selskabet, må ikke optages til en højere værdi end  

 anskaffelsesprisen.
Til anskaffelsesprisen kan medregnes beløb, som er  

 anvendt til forbedringer og er afholdt i regnskabsåret eller medtaget i  

 status for tidligere regnskabsår.
Sådanne aktiver må i øvrigt ikke optages  

 til en højere værdi end den, hvortil de er optaget i status for det  

 forudgående regnskabsår.
Stk. 3.  Aktiver, der undergår værdiforringelse på grund  

 af alder, slid eller andre tilsvarende forhold, skal afskrives med mindst det  

 dertil svarende beløb, medmindre det pågældende aktiv allerede er  

 tilstrækkeligt afskrevet.
Afskrivningen skal foretages, selvom  

 resultatopgørelsen viser eller derved kommer til at udvise et underskud.
 Stk. 4.  Er værdien af aktiver lavere end den værdi,  

 hvortil de kan opføres efter bestemmelserne i stk. 2 og 3, og dette skyldes  

 årsager, som ikke kan antages at være forbigående, skal de pågældende aktiver  

 nedskrives i den udstrækning, det må anses for nødvendigt efter god  

 regnskabsskik.
 § 7.  Aktivposter i fremmed mønt må højst  

 værdiansættes til den ved regnskabsårets slutning senest noterede kurs, og  

 passivposter i fremmed mønt skal mindst værdiansættes til denne kurs.
 § 8.  Det skal af noterne til selskabets regnskab  

 fremgå, efter hvilke vurderingsprincipper dets aktiver er optaget.
 § 9.  Når særlige omstændigheder i det enkelte  

 tilfælde må tale derfor, kan Finanstilsynet påbyde en nedskrivning af de  

 bogførte værdier af et selskabs aktiver.
 § 10.  Stiftelsesomkostninger,  

 organisationsomkostninger eller omkostninger ved forhøjelse af  

 selskabskapitalen må ikke opføres som aktiv.
 § 11.  Bekendtgørelsen træder i kraft den 15. februar  

 1988. Bekendtgørelsen har virkning fra det regnskabsår, som påbegyndtes den  

 1. januar 1987 eller senere.
