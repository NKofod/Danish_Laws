Landsskatteretsafgørelse Kursgevinst ved indfrielse af gældsbrev - beskatning A A/S klagede for indkomståret 1996 over, at de  

 stedlige skattemyndigheder havde beskattet selskabet af kursgevinst ved  

 indfrielse af gældsbrev til kurs 80.
Det fremgik af sagens oplysninger, at selskabet den 30/11  

 1993 (skatteåret 1995/96) havde købt en bestående  

 malerforretning.
Købesummen på i alt 2.783.511 kr. var  

 berigtiget ved overtagelse af gældsposter på i alt 1.650.921 kr.,  

 kontant betaling på 882.590 kr. samt udstedelse af et gældsbrev  

 på 250.000 kr.
 Af gældsbrevet fremgik det, at gælden skulle  

 forrentes og afdrages fra den 1/12 1993 gennem erlæggelse af en fast  

 årlig ydelse på 26,35 % af hovedstolen, hvoraf 10 % p.a. af det  

 til enhver tid skyldige beløb var rente, medens resten var afdrag.  

 Ydelsen skulle betales hver den 1/1, 1/4, 1/7 og 1/10 med 16.468,75 kr.  

 Gælden indestod uopsigeligt fra kreditors side, medens debitor kunne  

 opsige gælden skriftligt til hel eller delvis indfrielse når som  

 helst, dog kunne kreditor under nærmere angivne betingelser forlange  

 restgælden indfriet i tilfælde af misligholdelse.
 Det var videre oplyst, at den kommunale skattemyndighed  

 ved skatteansættelsen for skatteåret 1995/96 (regnskabsperioden  

 1/7 1993 til 30/6 1994) havde nedskrevet gældsbrevet til kurs 80, eller  

 med 50.000 kr., jf. ligningslovens § 16 F, stk. 1, afskrivningslovens § 33 A  

 og ligningslovens § 14 J.
 Det var endelig oplyst, at gældsbrevet i  

 indkomståret 1996 (regnskabsperioden 1/7 1995 til 30/6 1996) var  

 indfriet til kurs 80.
 De stedlige skattemyndigheder havde beskattet selskabet af  

 en kursgevinst på 50.000 kr. i indkomståret 1996, jf.  

 kursgevinstlovens §§ 1, 5 og 8. Skattemyndighederne havde henset til, at  

 selskaber var generelt skattepligtig af kursgevinster og  tab efter  

 realisationsprincippet, og at gevinst og tab skulle opgøres som  

 forskellen mellem på den ene side forpligtelsens værdi ved  

 påtagelsen (kurs 100) og på den anden side værdien ved  

 frigørelsen eller indfrielsen (kurs 80), jf. kursgevinstlovens § 8,  

 stk. 2, og pkt. 112 i cirk. nr. 134 af 29/7 1992. Det forhold, at  

 skatteforvaltningen for skatteåret 1995/96 havde kontantomregnet  

 afskrivningsgrundlaget for goodwill, driftsmidler og lejede lokaler efter  

 ligningslovens §§ 16 F og 14 og afskrivningslovens § 33 A, bevirkede ikke, at  

 der kunne gives fradrag for nedsættelsen efter kursgevinstlovens  

 regler, idet opgørelse/beregning af kursgevinst efter bestemmelserne i  

 kursgevinstloven var uafhængig af, at gældsbrevet ved beregningen  

 af kontant anskaffelsessummer efter ligningslovens §§ 16 F og 14 og  

 afskrivningslovens § 33 A var blevet fastsat til kurs 80. Værdien ved  

 påtagelsen af gælden var efter skattemyndighedernes opfattelse  

 kurs 100.
 Selskabets repræsentant havde over for  

 Landsskatteretten nedlagt påstand om, at den foretagne  

 forhøjelse på 50.000 kr. blev nedsat til 0.
Repræsentanten havde til støtte herfor  

 anført, at beskatningsgrundlaget ved indfrielsen af gælden  

 skulle opgøres som forskellen mellem forpligtelsens værdi ved  

 påtagelsen af forpligtelsen og værdien ved indfrielsen.
Efter  

 repræsentantens opfattelse udgjorde værdien ved påtagelsen  

 af forpligtelsen kurs 80, svarende til den kursansættelse  

 skatteforvaltningen foretog i relation til værdiansættelsen af  

 overdragelsessummerne ved virksomhedskøbet.
 Repræsentanten havde henvist til kursgevinstlovens §  

 8, stk. 2, samt § 3 i bekendtgørelse nr. 486 af 31/5 1994 om  

 kontantværdiansættelse af overdragelsessummer, hvoraf det  

 fremgik, at der ved omregningen til kontantværdi skulle tages  

 udgangspunkt i kursværdien af den del af overdragelsessummen, der ikke  

 var vederlagt  kontant.
Repræsentanten havde videre anført, at  

 værdien af gælden skulle opgøres på  

 kontantværdibasis både i relation til afskrivningsloven,  

 ligningsloven og kursgevinstloven.
Den kommunale skattemyndighed havde ved en  

 ligningsmæssig behandling ansat kursværdien til kurs 80 i  

 relation til afskrivningsloven og ligningsloven (mod selvangivet kurs 100),  

 hvorfor skattemyndighederne tillige måtte lægge kurs 80 til grund  

 i relation til kursgevinstloven, idet princippet og grundlaget for  

 værdiansættelsen var det samme.
Landsskatteretten bemærkede, at anskaffelsessummen  

 for driftsmidler, udgifter til ombygninger og særindretninger af lejede  

 lokaler, samt goodwill skulle omregnes til kontantværdi, jf.  

 afskrivningslovens § 33 A, ligningslovens §§ 14 J og 16 F.
Den ikke kontante  

 del af overdragelsessummen skulle omregnes til kursværdi.
Af cirkulære nr. 16 af 4/7 1996 fremgik, at Told- og  

 Skattestyrelsens tabelmateriale først havde virkning fra og med den  

 1/7 1994 for overdragelse af driftsmidler, skibe, hvori der ikke var ydet  

 børsnoterede obligationslån, formuegoder, godtgørelser og  

 vederlag omfattet af ligningslovens § 16 E samt ombygninger og  

 særindretninger af lejede lokaler.
Det fremgik endvidere, at parterne  

 skulle ansætte kursen til fordringens handelsværdi, og at hver af  

 parterne var berettiget, men ikke forpligtet til at anvende Told- og  

 Skattestyrelsens kurstabel til kontantomregning af anskaffelses- og  

 afståelsessummer for fast ejendom.
 Anskaffelsessummen for driftsmidler, udgifter til  

 ombygninger og særindretninger af lejede lokaler, samt goodwill var  

 således opgjort på kontantværdibasis.
 Landsskatteretten bemærkede herefter, at gevinst og  

 tab på gæld, jf. kursgevinstlovens § 5, skulle opgøres som  

 forskellen mellem forpligtelsens værdi ved påtagelsen af  

 forpligtelsen og værdien ved frigørelsen af forpligtelsen, jf.  

 kursgevinstlovens § 8, stk. 2. Opgørelsen efter § 8 foretoges  

 således også på kontantværdibasis, og ikke efter det  

 nominelle princip.
Retten fandt herefter ikke grundlag for at opretholde den  

 foretagne beskatning af kursgevinst på 50.000 kr.
Der var herved henset  

 til, at opgørelsen efter både afskrivningslovens § 33 A,  

 ligningslovens §§ 14 J og 16 F og kursgevinstlovens § 8, foretoges på  

 kontantværdibasis, at den i nærværende sag  

 omhandlede gæld udgjorde grundlaget for opgørelsen i begge  

 henseender, samt at den kommunale skattemyndighed ved afgørelse  

 af 16/4 1996 vedrørende opgørelse af afskrivningsgrundlaget i  

 forbindelse selskabets erhvervelse af en malervirksomhed havde ansat  

 kursværdien af gælden til kurs 80.
 Forhøjelsen på 50.000 kr. blev nedsat til 0,  

 jf. kursgevinstlovens § 8, stk. 2.
