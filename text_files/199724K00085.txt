Nr BTL 85 Betænkning over Forslag til lov om den selvstændige offentlige virksomhed  

 DSB og om DSB S-tog A/S   

 Nr L 85 1997-98. 2. samling Afgivet af Trafikudvalget Afgivet: 19980618 Udvalget har behandlet lovforslaget i nogle møder og har herunder stillet  

 spørgsmål til trafikministeren, som denne har besvaret skriftligt.
 Der er af trafikministeren og et mindretal stillet ændringsforslag, hvorom  

 henvises til de ledsagende bemærkninger.
 Herefter indstiller et flertal (Socialdemokratiets, Venstres, Det  

 Konservative Folkepartis, Centrum-Demokraternes og Det Radikale Venstres  

 medlemmer af udvalget) lovforslaget til vedtagelse med det af  

 trafikministeren stillede ændringsforslag.
 Et mindretal (Dansk Folkepartis medlemmer af udvalget) indstiller  

 lovforslaget til vedtagelse med det af trafikministeren og det af et  

 mindretal under nr. 4 stillede ændringsforslag.
 Mindretallet er af den opfattelse, at det er en afgørende forudsætning for  

 omdannelsen af DSB og DSB S-tog til selvstændig offentlig virksomhed og  

 dertil hørende datterselskab, at offentligheden fortsat har fuld indsigt i  

 disse selskabers virksomhed, især fordi DSB og DSB S-tog varetager offentlige  

 opgaver.
 Mindretallet havde dog gerne set, at lovforslaget havde skabt mulighed for  

 at udbyde aktierne til salg.
 Et andet mindretal (Socialistisk Folkepartis medlem af udvalget)  

 indstiller lovforslaget til vedtagelse med de af trafikministeren stillede  

 ændringsforslag og vil redegøre for sin stilling til de af et mindretal  

 stillede ændringsforslag ved 2. behandling.
 Et tredje mindretal (Enhedslistens medlem af udvalget) indstiller  

 lovforslaget til forkastelse ved 3. behandling, men vil stemme for de  

 stillede ændringsforslag.
Enhedslisten mener, at lovforslaget er yderligere et skridt i  

 liberaliseringsbølgen af den kollektive trafik.
Det er den bølge, der ender  

 med, at alene markedsvilkår og profit bliver styrende for, hvem, hvad og hvor  

 meget jernbanetrafik der skal være i Danmark.
Mindretallet vil i stedet slås  

 for en demokratisering af den offentlige sektor, hvor ansatte og brugere får  

 større magt, hvor offentlighed i forvaltningen gælder over hele linjen, og  

 hvor planlægning vedtages ud fra miljømæssige, sociale og regionale mål.
Med lovforslaget indføres et system, som nok er til fordel for nogle  

 passagerer, men er til ulempe for andre, og hvor helheden forsvinder.
Den  

 helhed, som skulle sikre en samlet planlægning med henblik på et finmasket  

 kollektivt trafiksystem.
Hvor galt det kommer til at gå, afhænger naturligvis  

 hele tiden af de modforanstaltninger, der foretages.
Derfor har mindretallet  

 stillet tre beskedne ændringsforslag, som forsøger at rette op på to af de  

 store problemer med lovforslaget.
Det drejer sig om det miljømæssige aspekt  

 og om åbenheden, eller hvad man kan kalde det demokratiske aspekt i  

 lovforslaget.
 De to af ændringsforslagene sikrer, at den nye selvstændige virksomhed DSB  

 og datterselskabet DSB S-tog vil blive pålagt at arbejde for at fremme en  

 bæredygtig udvikling, både hvad angår virksomhedens planlægning, og hvad  

 angår dens drift.
 Det tredje ændringsforslag skal modvirke det tab af demokrati og offentlig  

 indsigt, som er indbygget i lovforslaget, på det område, hvor aktiviteterne  

 bliver udøvet i konkurrence med andre virksomheder.
 Med disse ændringsforslag indarbejdet vil der dog være opnået at sætte en  

 lille modhage i de rå markedskræfter, som lovforslaget nu slipper løs.
Æ n d r i n g s f o r s l a g Af et mindretal (EL):
Til § 2 1) I stk. 1, 2. pkt, indsættes efter  

 »forretningsmæssigt« ordene: »og miljørigtigt«.
 Af trafikministeren, tiltrådt af udvalget:
Til § 3 2) Efter stk. 3 indsættes som nyt stykke:
»Stk. 4. DSB kan erhverve ejendomsret til bygninger  

 beliggende på grunde, der forbliver statens ejendom.
Adkomsten tinglyses  

 efter tinglysningslovens regler om bygninger på lejet grund.« Af et mindretal (EL):
Til § 8 3) Efter 1. pkt. indsættes som nyt punktum:
»Virksomheden drives på et miljørigtigt grundlag.« Af et mindretal (EL), tiltrådt af et mindretal (DF):
Til § 19 4) Paragraffen affattes således:
»§ 19. Lov om offentlighed i forvaltningen, forvaltningsloven  

 og lov om Folketingets Ombudsmand gælder for al virksomhed udøvet af DSB og  

 DSB S-tog A/S.« B e m æ r k n i n g e r Til nr. 1 og 3 Ændringsforslagene indebærer, at driften af DSB og DSB S-tog er underlagt  

 krav om, at virksomheden, både for så vidt angår planlægning og drift, skal  

 udføres under hensyn til miljømæssige aspekter.
Til nr. 2 Ændringsforslaget er nødvendigt for at sikre, at aktstykket om bodeling  

 mellem DSB og Banestyrelsen kan implementeres, idet der ikke i det regelsæt,  

 der ligger til grund for oprettelsen af Banestyrelsen, er taget højde for  

 dette.
Bodelingen mellem DSB og Banestyrelsen forudsætter en opdeling af en række  

 faste ejendomme.
Det har i den forbindelse vist sig, at der i visse tilfælde  

 er behov for en opdeling, således at DSB beholder bygningen, mens  

 Banestyrelsen overtager grunden.
Efter udstykningslovgivningen er der normalt  

 ikke adgang til at foretage en opdeling af faste ejendomme, således at en  

 allerede eksisterende bygning udskilles som bygning på lejet grund.
Trafikministeriet finder, at der bør gives mulighed for at foretage en  

 sådan opdeling.
Bestemmelsen indebærer derfor en fravigelse af  

 udstykningslovens § 14 og tinglysningslovens § 10.
Til nr. 4 Ændringsforslaget medfører, at lov om offentlighed i forvaltningen,  

 forvaltningsloven og lov om Folketingets Ombudsmand finder anvendelse på al  

 DSB's og DSB S-togs virksomhed.
 Den oprindeligt foreslåede bestemmelse i stk. 1 indebar, at DSB, som  

 ellers fuldt ud er omfattet af offentlighedsloven m.v., med lovforslaget fik  

 begrænset offentlighedslovens og den øvrige nævnte lovgivnings  

 anvendelsesområde til ansatte i DSB og den jernbanevirksomhed, der udøves af  

 DSB som led i udførelsen af forhandlet trafik, jf. lov om jernbanevirksomhed  

 § 8.
 Ligeledes medførte stk. 2 i den oprindeligt foreslåede bestemmelse, at DSB  

 S-tog i begrænset omfang blev omfattet af offentlighedsloven m.v.
 Ændringsforslaget indebærer, at både DSB og DSB S-tog uden begrænsninger  

 omfattes af offentlighedslovgivningen.
Helge Mortensen (S) Holger Graversen (S) Poul Andersen (S)  nfmd.  

Jytte Wittrock (S) Søren Hansen (S) Margrete Auken (SF) Arne Melchior  

 (CD) fmd.
Vibeke Peschardt (RV) Søren Kolstrup (EL) Svend Heiselberg  

 (V) Kristian Jensen (V) Svend Erik Hovmand (V) Erik Jacobsen (V) Kaj Ikast  

 (KF) Brian Mikkelsen (KF) Ole Donner (DF) Klaus Kjær (DF) Fremskridtspartiet og Kristeligt Folkeparti havde ikke medlemmer i  

 udvalget.
Tillægsbetænkning Udvalget har, efter at lovforslaget ved 2. behandling blev henvist til  

 fornyet udvalgsbehandling, behandlet dette i et møde og har herunder stillet  

 spørgsmål til trafikministeren, som denne har besvaret skriftligt og i  

 samråd.
Et af udvalgets spørgsmål og trafikministerens svar herpå er optrykt  

 som bilag til tillægsbetænkningen.
 Herefter indstiller et flertal (udvalget med undtagelse af Dansk  

 Folkepartis og Enhedslistens medlemmer) lovforslaget til  vedtagelse i  

 den affattelse, hvori det foreligger efter 2. behandling.
 Et mindretal (Dansk Folkepartis medlemmer af udvalget) indstiller  

 lovforslaget til forkastelse.
Mindretallet lægger afgørende vægt på spørgsmålet om offentlighed og  

 aktindsigt, hvilket Dansk Folkeparti ikke mener er tilstrækkeligt tilgodeset  

 i lovforslaget.
Deuden mener Dansk Folkeparti, som også nævnt i betænkningen  

 over lovforslaget, at lovforslaget burde have skabt mulighed for, at aktierne  

 i de to virksomheder kunne sælges.
Samlet set ser Dansk Folkeparti sig derfor  

 ikke i stand til at kunne stemme for lovforslaget.
 Et andet mindretal (Enhedslistens medlem af udvalget) indstiller  

 lovforslaget til forkastelse.
Helge Mortensen (S) Holger Graversen (S) Poul Andersen (S)  nfmd.  

Jytte Wittrock (S) Lis Greibe (S) Margrete Auken (SF) Arne Melchior  

 (CD) fmd.
Vibeke Peschardt (RV) Søren Kolstrup (EL) Svend Heiselberg  

 (V) Kristian Jensen (V) Svend Erik Hovmand (V) Erik Jacobsen (V) Kaj Ikast  

 (KF) Brian Mikkelsen (KF) Ole Donner (DF) Klaus Kjær (DF) Fremskridtspartiet og Kristeligt Folkeparti havde ikke medlemmer i  

 udvalget.
Bilag Et af udvalgets spørgsmål til trafikministeren og dennes svar  

 herpå Spørgsmål 5:
 Ministeren bedes præcisere anvendelsesområdet for § 19, herunder angive  

 hvilke tilfælde, der efter ministerens opfattelse er omfattet, henholdsvis  

 ikke omfattet, at offentlighed i henhold til § 19.
 Svar:
 Årsagen til, at dele af DSB efter omdannelsen til selvstændig offentlig  

 virksomhed ikke er omfattet af offentlighed, er, at DSB skal have karakter af  

 en driftsvirksomhed og som led heri drive virksomhed i konkurrence med andre  

 jernbanevirksomheder.
I henhold til lov om jernbanevirksomhed m.v. åbnes der fra 1. januar 1999  

 adgang for alle jernbanevirksomheder til at udføre godstrafik for egen  

 regning og uden kontrakttilskud fra det offentlige, såkaldt fri trafik.
Denne  

 del af DSB's virksomhed vil derfor ikke være omfattet af offentlighedsloven.
Fra 1. januar 2000 udvides den fri trafik også til at omfatte  

 passagertrafik.
Langt hovedparten, måske hele passagertrafikken, forventes  

 imidlertid drevet som offentlig servicetrafik ved hjælp af et kontrakttilskud  

 fra staten.
I henhold til lov om jernbanevirksomhed m.v. indgår  

 trafikministeren fra 1. januar 1999 kontrakt med DSB om denne del af  

 passagertrafikken, idet dog op til 15 pct. udbydes i konkurrence frem til  

 2003. S-togstrafik er dog ikke omfattet af udbud.
Disse regler indebærer, at mindst 85 pct. af passagertrafikken vil være  

 omfattet af offentlighedsloven frem til 2003. Kun den del af DSB's  

 virksomhed, der udføres i konkurrence med andre jernbanevirksomheder, vil  

 ikke være omfattet af offentlighedsloven.
Dette indebærer, at hele den  

 virksomhed, som udføres i DSB S-tog A/S, ifølge § 19 vil være omfattet af  

 ofentlighedsloven i modsætning til, hvis offentlighedslovens almindelige  

 regler skulle gælde, hvorefter aktieselskaber ikke er omfattet.
 Det ville være konkurrenceforvridende at lade den del af DSB, der er i  

 konkurrence med andre jernbanevirksomheder, være omfattet af  

 offentlighedsloven, der hverken vil gælde for udenlandske eller private  

 jernbanevirksomeheder.
 Idet kun de konkurrenceudsatte dele er undtaget fra offentlighedsloven,  

 skulle den valgte model give en klarere og dermed mere enkel administration  

 af begæringer om offentlighed, da antallet af grænsetilfælde ved sondring  

 mellem på den ene side fri og udbudt trafik og på den anden side forhandlet  

 trafik vil være yderst begrænset.
