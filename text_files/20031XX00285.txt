Skriftlig fremsættelse (24. februar 2004) Skatteministeren  

  

 (Svend Erik Hovmand):
 Herved tillader jeg mig for Folketinget at fremsætte:
Forslag til lov om  


  

 ændring af fusionsskatteloven,  

 ligningsloven, pensionsafkastbeskatningsloven og selskabsskatteloven  

 (Annullering af egne aktier) (Lovforslag nr.
L 173).
Formålet med lovforslaget er at tydeliggøre de skattemæssige  

 konsekvenser som følge af, at et selskab annullerer egne aktier.
Lovforslaget  

 skal ses på baggrund af den usikkerhed om de skattemæssige konsekvenser ved  

 annullering af aktier, som har været rejst i forbindelse med en række  

 verserende sager, hvor pengeinstitutter har købt og derefter annulleret egne  

 aktier.
Ved et selskabs annullering af egne aktier er der tale om en  

 kapitalnedsættelse, der omfattes af reglerne om udbyttebeskatning, men  

 selskabet modtager ikke et skattepligtigt udbytte.
Selskaber kan ikke  

 fradrage  

 udlodning af udbytte til aktionærer.
I de verserende sager er spørgsmålet, om  

 der som følge af annulleringen af egne aktier opstår et fradragsberettiget  

 tab  

 for selskaberne efter reglerne i aktieavancebeskatningsloven.
Lovforslaget har ikke til formål at ændre på reglerne eller  

 påvirke udfaldet af de verserende sager.
Det er således fortsat  

 skattemyndighedernes klare opfattelse, at disse skattetekniske tab ikke er  

 fradragsberettigede.
Køb og efterfølgende annullering af egne aktier er en  

 udlodning, som ikke kan fradrages i selskabets skattepligtige indkomst   

 heller  

 ikke via reglerne i aktieavancebeskatningsloven.
Da der imidlertid er skabt  

 usikkerhed om denne opfattelse og for at understrege regeringens vilje til at  

 forhindre enhver usikkerhed om, hvorvidt sådanne skattetekniske tab kan  

 udnyttes, foreslås det, at reglerne tydeliggøres gennem en lovændring.
Hvis  

 der  

 i den forbindelse viser sig behov for andre ændringer, er regeringen parat  

 til  

 at gribe ind.
Med lovforslaget indføjes bestemmelser om annullering af  

 egne aktier i fusionsskatteloven, ligningsloven,  

 pensionsafkastbeskatningsloven  

 og selskabsskatteloven, der skal tydeliggøre, at de skattetekniske tab, der  

 opstår ved annullering af egne aktier, ikke kan fradrages ved opgørelsen af  

 den  

 skattepligtige indkomst.
Lovforslaget omfatter alle selskaber, dvs. også  

 selskaber der ikke er næringsdrivende med køb og salg af aktier.
 Da der som nævnt er tale om en tydeliggørelse og ikke en  

 ændring af reglerne, vurderes lovforslaget hverken at have provenumæssige  

 eller  

 administrative konsekvenser.
 Idet jeg i øvrigt henviser til bemærkningerne i  

 lovforslaget, skal jeg anbefale lovforslaget til Folketingets velvillige  

 behandling.
