En landinspektør spørger om direktoratet vil godkende, at der for  

 nogle fordelingsveje i et sommerhusområde alene sker udskillelse af  

 kørebanen, mens de tilhørende rabatter m.v. forbliver noteret som private  

 veje.
Direktoratet svarer, at man ikke har hjemmel til at afslå, at der alene  

 sker udskillelse af kørebanen.
Direktoratet finder imidlertid en sådan  

 udskillelse uheldig, idet den kan skabe uklare ejendomsretlige forhold.
I et brev af 9-11-1979 (j.nr. 2608) har De spurgt, om direktoratet vil  

 godkende, at der for nogle fordelingsveje i et sommerhusområde i  Blåvandshuk  

 kommune alene sker udskillelse af kørebanen, mens de tilhørende rabatter m.v.  

 forbliver noteret som private veje.
De har vedlagt kopi af skrivelse af  

 17-10-1979 fra ministeriet for offentlige arbejder, hvoraf det fremgår, at  

 ministeriet finder det uheldigt, at kun selve kørebanen overtages som  

 offentlig, idet hele tværprofilet naturligt betragtes som vejareal og ikke  

 med rimelighed bør udlægges som fællesarealer eller private stiarealer.
 I denne anledning skal man meddele, at direktoratet ikke har hjemmel til  

 at afslå at foretage en sådan udskillelse, hvis vejlovgivningens regler ikke  

 er til hinder for, at kommunen kun overtager kørebanen som offentlig vej.  

 Direktoratet er imidlertid enig med ministeriet for offentlige arbejder i, at  

 det er uheldigt, at kun selve kørebanen overtages som offentlig, idet  

 direktoratet finder, at en sådan ordning vil kunne skabe uklare  

 ejendomsretlige forhold.
 Man skal gøre opmærksom på, at den påtænkte overtagelse vil medføre, at  

 der i forbindelse med udskillelsen af arealet i matriklen skal ske opmåling  

 og afmærkning af kørebanekanten, jf. reglerne i bekendtgørelse nr. 604 af  

 20-12-1976 om udstykningsarbejder m.v.
