Beretning afgivet af Skatteudvalget den 23. august 2018 Beretning over Forslag til folketingsbeslutning om indførelse af nummerplader med Dannebrog [af Mikkel Dencker (DF) m.fl.]:
1. Udvalgsarbejdet Beslutningsforslaget blev fremsat den 15. marts 2018 og var til 1. behandling den 24. april 2018. Beslutningsforslaget blev efter 1. behandling henvist til behandling i Skatteudvalget.
Møder Udvalget har behandlet beslutningsforslaget i 1 møde.
2. Politiske bemærkninger Dansk Folkeparti har den 15. marts 2018 fremsat beslutningsforslag nr.
B 95, som pålægger regeringen inden udgangen af dette folketingsår at fremsætte et lovforslag, der sikrer, at det fremover bliver muligt at vælge en nummerpladetype med Dannebrog.
Dansk Folkeparti har også tidligere udtrykt ønske om dette.
Skatteministeren oplyser, at det hidtil har været opfattelsen, at mærkning af køretøjer med landekendingsmærke kun kan ske ved EU-nummerpladen eller ved det særskilte klistermærke.
Det er dog i forbindelse med Folketingets behandling af beslutningsforslaget konstateret, at der i 2006 er foretaget en ændring af Wienerkonventionen, der måske betyder, at nummerplader med Dannebrog og kendingsbogstaverne DK kan anvendes i henhold til Wienerkonventionen.
 Udvalget har noteret sig, at Skatteministeriet sammen med Transport-, Bygnings- og Boligministeriet, som har ressortansvar for Wienerkonventionen, er ved at afdække betydningen af ændringen af Wienerkonventionen i forhold til mærkning af nummerplader med Dannebrog og hvilke praktiske implikationer ændringen i givet fald vil have for bilisterne.
 Udvalget har med tilfredshed noteret sig, at skatteministeren vil invitere partierne, der har tilsluttet sig denne tekst i beretningen, til en orientering og drøftelse, når resultaterne af det igangværende arbejde foreligger, hvilket forventes at være i 2. halvår af 2018.
 P.u.v.
