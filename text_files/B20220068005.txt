Bekendtgørelse om erhvervsuddannelsen til sikkerhedsvagt I medfør af § 4, stk. 2, og § 38, stk. 2, i lov om erhvervsuddannelser, jf. lovbekendtgørelse nr. 1868 af 28. september 2021, og efter bestemmelse fra, samråd med og inddragelse af Det faglige udvalg for Vagt- og Sikkerhedsservice, fastsættes efter bemyndigelse i henhold til § 1, nr. 13, i bekendtgørelse nr. 81 af 20. januar 2022 om delegation til Styrelsen for Undervisning og Kvalitet af adgangen til udstedelse af bekendtgørelser:
Formål og opdeling § 1. Erhvervsuddannelsen til sikkerhedsvagt har som overordnet formål, at eleverne gennem skoleundervisning og oplæring opnår viden og færdigheder inden for følgende overordnede kompetenceområder:
 1) Professionel overvågning af mennesker, så liv eller velfærd ikke trues.
 2) Professionel overvågning og beskyttelse af virksomheder og deres værdier.
 3) Observation og forebyggelse af brand, tyveri, hærværk og energispild i og omkring bygninger.
 4) Professionel sikkerhedsrelateret vejledning og servicering af kunder, publikum, gæster m.fl.
 Stk. 2. Uddannelsen afsluttes med specialet sikkerhedsvagt, niveau 3 i den danske kvalifikationsramme for livslang læring.
Varighed § 2. Uddannelsen varer 2 år og 6 måneder, jf. dog stk. 3. Uddannelsens varighed består af grundforløbets 1. og 2. del, der hver er på 20 uger, og hovedforløbet.
Grundforløbet kan ikke erstattes af grundlæggende praktisk oplæring i en virksomhed.
 Stk. 2. For elever, der skal gennemføre uddannelsen som erhvervsuddannelse for unge, varer uddannelsens hovedforløb 1 år og 6 måneder, hvoraf skoleundervisningen udgør 24 skoleuger fordelt på mindst tre skoleperioder.
 Stk. 3. For elever, der skal gennemføre uddannelsen som erhvervsuddannelse for voksne (euv-forløb), varer uddannelsens hovedforløb 1 år og 5 måneder, hvoraf skoleundervisningen udgør 21 skoleuger.
 Stk. 4. Den i stk. 3 nævnte skoleundervisning opdeles i mindst tre skoleperioder for forløb efter § 66 y, stk. 1, nr. 2, i lov om erhvervsuddannelser (euv2-forløb).
Kompetencer forud for optagelse til skoleundervisning i hovedforløbet § 3. For at kunne blive optaget til skoleundervisningen i hovedforløbet skal eleven opfylde betingelserne i stk. 2-4.
 Stk. 2. Eleven skal have følgende kompetencer med præstationsstandarden begynderniveau:
 1) Eleven kan anvende viden om vagtens opgaver og samarbejdsrelationer.
 2) Eleven kan udvise forståelse for betydningen af egen adfærd og personlig fremtræden i det praktiske vagt- og sikkerhedsarbejde.
 3) Eleven kan agere aktivt og positivt i forskellige service-, samarbejds- og kommunikationssituationer.
 4) Eleven kan udvise fleksibilitet, respekt og professionalisme i samarbejdet med kolleger, brugere, kunder, klienter m.fl. i det praktiske sikkerhedsarbejde.
 5) Eleven kan medvirke til at forebygge konflikter, herunder konflikter mellem kollegaer, kunder og brugere med fokus på egen fremtoning og adfærd.
 6) Eleven kan i jobsituationen handle servicemindet ved at anvende viden om kulturforskelle og forståelse for kommunikation og adfærd.
 7) Eleven kan anvende grundlæggende viden om sikringsteknik, kontrol-centralfunktionen, videoovervågning og monitorering på baggrund af kendskab til lovgivningen.
 8) Eleven kan deltage aktivt i at skabe rammerne for et godt arbejdsmiljø på baggrund af viden om betydningen af fysisk og psykisk velvære for et sundt arbejdsliv og fritidsliv.
 9) Eleven kan anvende viden om hygiejne, herunder også personlig hygiejne.
 10) Eleven kan udføre vagt- og sikkerhedsopgaver rationelt og under hensyntagen til ergonomi.
 11) Eleven kan kommunikere mundtligt og skriftligt, herunder benytte elektronisk kommunikation i relation til erhvervet og til rapportering.
 12) Eleven kan udføre almindelige vagt- og sikkerhedsopgaver i henhold til gældende love, regler og bestemmelser.
 13) Eleven kan forstå og anvende grundlæggende brancherelaterede arbejdsregler, rettigheder og pligter.
 14) Eleven kan anvende almindeligt forekommende melde-, kvitterings- og kontrolsystemer.
 15) Eleven kan med udgangspunkt i arbejdsplaner, forholdsordrer og instrukser planlægge eget arbejde.
 16) Eleven kan udvise virksomhedsforståelse.
 Stk. 3. Eleven skal have gennemført følgende grundfag på følgende niveau og med følgende karakter:
 1) Dansk på E-niveau, bestået.
 2) Erhvervsinformatik på F-niveau, bestået.
 3) Psykologi på F-niveau, bestået.
 Stk. 4. Eleven skal have opnået følgende certifikater eller lignende:
 1) Kompetencer svarende til fire ud af seks ugers kompetence i Grundlæggende Vagt, der udbydes i henhold til lov om arbejdsmarkedsuddannelser.
 2) Kompetencer svarende til Førstehjælp på erhvervsuddannelserne inkl. færdselsrelateret førstehjælp, efter Dansk Førstehjælpsråds uddannelsesplaner pr. oktober 2020.
 3) Kompetencer svarende til elementær brandbekæmpelse efter Dansk Brand- og sikringsteknisk Instituts retningslinjer pr. 1. september 2014.
Kompetencer i hovedforløbet § 4. Hovedforløbet har følgende kompetencemål:
 1) Eleven skal erhverve den praktiske og teoretiske prøve i Grundlæggende Vagt.
 2) Eleven kan anvende engelsk hensigtsmæssigt i almindelige dagligdagssituationer i vagtarbejdet.
 3) Eleven kan anvende dansk i skrift og tale og med en rimelig grad af korrekthed i vagtarbejdet.
 4) Eleven kan redegøre for sikkerhedsbranchens placering og udvikling i samfundet og samfundsøkonomiske sammenhænge.
 5) Eleven kan redegøre for faktorer, der har betydning for sund levevis i hverdagen og i forbindelse med job i sikkerhedsbranchen.
 6) Eleven kan på baggrund af viden om innovation medvirke til udvikling i virksomheder på det private og offentlige arbejdsmarked.
 7) Eleven kan beskrive og perspektivere elementære psykologiske problemstillinger i vagtarbejdet.
 8) Eleven kan kommunikere professionelt i typiske vagtrelaterede arbejdssituationer.
 9) Eleven kan håndtere konflikter i typiske vagtrelaterede arbejdsfunktioner.
 10) Eleven kan anvende forskellige fysisk relaterede teknikker for at sikre sin personlige sikkerhed.
 11) Eleven kan demonstrere forståelse for betydningen af kvalitet, effektivitet og service i typiske vagtrelaterede arbejdssituationer.
 12) Eleven kan udføre almindelig daglig rapportering i forbindelse med vagtopgaver.
 13) Eleven kan medvirke til sporbevaring på et gerningssted.
 14) Eleven kan ved egen indsats afværge skader på miljøet.
 15) Eleven kan anvende de almene og de for vagtbranchen specifikt gældende love og regler.
 16) Eleven kan betjene og vejlede kunder i almindelig anvendelse af typiske sikringsanlæg.
 17) Eleven kan medvirke professionelt ved håndtering af store menneskemængder.
 18) Eleven kan optræde professionelt ved voldsomme begivenheder, som fx uvejr, brand, eksplosioner, voldelige forbrydelser eller terrorhandlinger.
 19) Eleven kan udføre forskellige vagtformer, herunder fx ronderende vagt og alarm patruljetjeneste, stationære vagtopgaver og service vagtopgaver.
 20) Eleven kan agere professionelt i omgangen med kunder, brugere, klienter, gæster, herunder også personer påvirket af rusmidler eller sygdom.
 21) Eleven kan udføre forskellige særlige temporære vagtopgaver, der er situationsbestemt.
 22) Eleven kan udføre professionel kørsel under forskellige forhold og kan tage hensyn til forhold af sundhedsmæssig betydning.
 23) Eleven kan medvirke til, at vagtvirksomheden har et sikkert og sundt arbejdsmiljø.
 24) Eleven kan anvende den læring, eleven opnår i skoleundervisningen til at løse praktiske opgaver under oplæringen og eleven kan ligeledes udvælge praktiske opgaver fra oplæringen som gøres til genstand for refleksion i skoleundervisningen.
Godskrivning § 5. Kriterier for skolens vurdering af, om der er grundlag for obligatorisk godskrivning på baggrund af elevens erhvervserfaring og tidligere uddannelse er fastsat i bilag 1. Godskrivning skal i øvrigt ske efter reglerne i bekendtgørelse om erhvervsuddannelser.
Afsluttende prøve § 6. Skolen afholder i løbet af de første to skoleuger i hovedforløbet en afsluttende teoretisk og praktisk prøve i Grundlæggende Vagt, der udbydes i henhold til lov om arbejdsmarkedsuddannelser m.v.
§ 7. Uddannelsens afsluttende prøve afholdes som en del af sidste skoleperiode.
Prøven afholdes af skolen.
Prøven omfatter en skriftlig projektopgave, en mundtlig eksamination og en praktisk prøve.
Prøven bedømmes efter 7-trinsskalaen.
Prøven skal afdække elevens opnåede kompetencer inden for uddannelsen.
Stk. 2. Den skriftlige projektopgave består af et skriftligt og praktisk orienterede projekt, som eleven udarbejder i sidste skoleperiode.
Eleven vælger selv emnet for den skriftlige projektopgave, som skal løses individuelt.
Eleven skal udarbejde projektet inden for en varighed af 5 skoledage.
Den mundtlige eksamination består af en fremlæggelse af projektopgaven.
Den praktiske prøve består af løsning af en opgave, der knytter sig til uddannelsens kompetencemål.
Den praktiske prøve tildeles ved lodtrækning på prøvedagen og skal løses individuelt.
Der gives ikke forberedelsestid til udførelsen af den praktiske prøve.
Prøven har en varighed af 45 minutter, inkl. votering, som fordeles mellem den mundtlige eksamination og den praktiske prøve.
Stk. 3. Prøven bedømmes af en eksaminator og en censor.
Der gives en samlet karakter på baggrund af den skriftlige projektopgave, den mundtlige fremlæggelse af projektopgaven, og den praktiske opgave, som hver tæller en tredje del.
 Stk. 4. Prøvens grundelementer er følgende:
 1) Mål og krav for prøven er, at eleven via det skriftligt projekt og den mundtlige fremlæggelse heraf samt den praktisk prøve viser, at uddannelsen mål er nået.
 2) Eksaminationsgrundlag er den af eleven udarbejdede projektopgave og den lodtrukne praktisk opgave.
 3) Bedømmelsesgrundlaget er elevens skriftlige projekt, den mundtlige fremlæggelse af projektopgaven og elevens udførelse af den trukne praktiske opgave.
4) Bedømmelseskriterierne danner baggrund for en helhedsvurdering af målopfyldelsen.
Skolen fastlægger i skolens lokale undervisningsplan nærmere bedømmelseskriterier inden for følgende generelle ramme:
 a) Elevens evne til at inddrage relevante praktiske erfaringer.
 b) Elevens evne til at inddrage relevante teoretiske forklaringer og viden.
 c) Elevens evne til at argumentere fagligt.
 d) Elevens evne til at udføre praksis.
 e) Elevens evne til at reflektere over faglig praksis.
 Stk. 5. For at der kan udstedes skolebevis, skal eleven have bestået alle fag i hovedforløbet, prøve i Grundlæggende Vagt og den afsluttende prøve.
Stk. 6. Ved uddannelsens afslutning udsteder det faglige udvalg et uddannelsesbevis til eleven som dokumentation for, at eleven har opnået kompetence inden for uddannelsen.
På uddannelsesbeviset anføres, at eleven har bestået uddannelsen til sikkerhedsvagt.
 Stk. 7. For arbejdsmarkedsuddannelser, som indgår i uddannelsen, anvendes bedømmelsen Bestået/Ikke bestået.
Ikrafttrædelse og overgangsbestemmelser § 8. Bekendtgørelsen træder i kraft den 1. august 2022.
 Stk. 2. Bekendtgørelse nr. 466 af 20. april 2020 om erhvervsuddannelsen til sikkerhedsvagt ophæves.
Stk. 3. Bekendtgørelsen finder ikke anvendelse for elever, som er påbegyndt eller overgået til uddannelsen før bekendtgørelsens ikrafttræden.
For sådanne elever finder de hidtil gældende regler i bekendtgørelse nr. 466 af 20. april 2020 om erhvervsuddannelsen til sikkerhedsvagt anvendelse.
 Stk. 4. Elever, som nævnt i stk. 3, kan i overensstemmelse med overgangsordninger fastsat af skolen i den lokale undervisningsplan og efter aftale med den eventuelle oplæringsvirksomhed overgå til uddannelsen efter denne bekendtgørelse.
