Fremsat den 16. marts 2023 af Morten Messerschmidt (DF), Alex Ahrendtsen (DF), Mikkel Bjørn (DF), Pia Kjærsgaard, Peter Kofod (DF), Mette Thiesen (DF) og Nick Zimmermann (DF) Forslag til folketingsbeslutning om udarbejdelse af en rapport vedrørende indvandringens konsekvenser Folketinget pålægger regeringen inden udgangen af indeværende folketingsår at nedsætte et udvalg, der skal udarbejde en rapport om indvandringens konsekvenser for Danmark, der svarer til den norske Brochmannrapport.
Bemærkninger til forslaget Rapporten »Integrasjon og tillit  Langsiktige konsekvenser av høy innvandring«, Norges offentlige utredninger (NOU 2017:2), eller den såkaldte Brochmannrapport, beskæftiger sig bl.a. med de økonomiske, sociale og demografiske konsekvenser af indvandringen til Norge.
Formålet med en dansk version af rapporten er at give et tilsvarende overblik over indvandringens konsekvenser for Danmark.
Derudover skal rapporten tilvejebringe et evidensbaseret grundlag for anbefalinger til, hvordan man fra dansk side kan håndtere de udfordringer, der følger med masseindvandringen.
 En rapport om indvandringens konsekvenser for Danmark bør baseres på data og den mest aktuelle og relevante forskning og bør omfatte en analyse af indvandringens effekter på bl.a. arbejdsmarkedet, velfærdssystemet, kriminalitet, integration, det demografiske billede, samfundsøkonomien og sammenhængskraften i Danmark.
 Rapporten bør på nærmere udvalgte områder endvidere undersøge, hvordan andre lande håndterer masseindvandringen, og give anbefalinger til, hvordan Danmark kan forbedre sin udlændingepolitik, med henblik på at afbøde de negative konsekvenser ved indvandring.
 Regeringen skal fremlægge rapporten for Folketinget, inden for 2 år efter at dette beslutningsforslag er vedtaget, og rapporten skal udgives hvert andet år, så den danske befolkning og magthaverne kan holde sig opdateret med indvandringens konsekvenser.
Endelig er det forslagsstillernes opfattelse, at der til brug for udarbejdelse af en dansk rapport om indvandringens konsekvenser bør nedsættes et udvalg eller råd, evt. under Udlændinge- og Integrationsministeriet, der løbende skal udkomme med opdaterede og nye resultater om indvandringens konsekvenser og hvert andet år skal udkomme med en større systematisk rapport.
Til brug herfor bør der mellem regeringen og aftalepartierne udarbejdes et kommissorium, der nærmere beskriver rammerne for udvalgets opgave, organisering og formål.
Med beslutningsforslaget ønsker forslagsstillerne at sikre, at danskerne løbende har mulighed for at følge med i indvandringens betydning for det danske samfund.
Forslagsstillerne mener, at gennemsigtighed i forhold til indvandringens konsekvenser er afgørende for at bevare trygheden og sammenhængskraften i Danmark, der er fundamentet for det danske velfærdssamfund og folkestyre.
Skriftlig fremsættelse Morten Messerschmidt (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om udarbejdelse af en rapport vedrørende indvandringens konsekvenser.
(Beslutningsforslag nr.
B 85) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
