(Til børnehave- og  

 fritidspædagogseminarierne) Ifølge § 25 i Bekendtgørelse af 23. september 1975 om uddannelse af  

 børnehave- og fritidspædagoger (i det følgende benævnt  

 Uddannelsesbekendtgørelsen) skal læreren ved afslutningen i hvert af  

 uddannelsens fag afgive en standpunktsbedømmelse.
 Standpunktsudtalelserne er af afgørende betydning for den studerendes  

 mulighed for at få meddelt afgangsbevis, idet de har indflydelse på, om den  

 studerende kan indstille sig til de afsluttende prøver  

 (Uddannelsesbekendtgørelsens § 23, stk. 1). Endvidere skal udtalelserne  

 anføres på afgangsbeviset (Uddannelsesbekendtgørelsens § 34). Der er derfor  

 vægtige grunde til at tilvejebringe et så fyldestgørende bedømmelsesgrundlag  

 som muligt.
Den foreliggende vejledning er tænkt som en støtte for den enkelte lærers  

 bedømmelse og for de studerendes og lærernes medvirken til at skabe et  

 fyldestgørende grundlag.
Vejledningen tjener tillige det formål at sikre en  

 vis ensartethed i standpunktsbedømmelsen mellem seminarierne indbyrdes.
Den foreliggende vejledning er udarbejdet på grundlag af indsendte  

 synspunkter og erfaringer fra samtlige seminarier.
En arbejdsgruppe, nedsat  

 af Uddannelsesrådet for børnehave- og fritidspædagogseminarierne, har tillige  

 bidraget med synspunkter og ændringsforslag.
Vejledningen må ikke betragtes  

 som endelig i betydningen endegyldig, men som det foreløbige resultat af et  

 løbende udviklingsarbejde.
 København, maj 1978.
Agnete Engberg /Leif Petersen 1.0.0. Begrebet standpunktsbedømmelse.
 1.0.1. Følgende forhold skal ifølge Uddannelsesbekendtgørelsens § 25 indgå  

 i en standpunktsbedømmelse: Den studerendes viden ,  færdigheder, forståelse  

 og evne til pædagogisk anvendelse heraf bedømt i forhold til fagets mål.
 Dette indebærer, at læreren skal bedømme den enkelte studerende i forhold  

 til fagets mål og ikke i forhold til medstuderende i klassen eller årgangen  

 eller til studerende, som læreren tidligere har undervist.
1.0.2. Bedømmelseskriterier udledes af begreberne viden, færdigheder,  

 forståelse og evne.
De samme bedømmelseskriterier bør kunne anvendes i hvert  

 enkelt af uddannelsens fag, fordi - fagene principielt bør betragtes som ligeværdige i uddannelsen, - de studerende derved får en entydig opfattelse af, hvad forskellige  

 lærere bedømmer efter, - lærere, der underviser i forskellige fag, ikke skifter synsvinkel fra  

 det ene fag til det andet, - det giver lærerne et fælles grundlag for en vejledning af de studerende  

 i uddannelsens forskellige fag.
Såfremt begreberne viden, færdigheder, forståelse og evne til pædagogisk  

 anvendelse alle skulle kunne finde sit grundlag i det enkelte fags  

 målbeskrivelse, kunne der ikke udarbejdes fælles kriterier.
Dels omtaler ikke  

 alle fag samtlige begreber og dels er der fag, som omtaler forhold, der  

 vanskeligt kan henføres til disse begreber.
Derfor har man valgt at lade uddannelsens generelle formål være styrende  

 for udarbejdelsen af bedømmelseskriterierne.
Herved muliggøres fælles  

 bedømmelseskriterier for alle fag.
 1.0.3. Af formålsbeskrivelsen (Uddannelsesbekendtgørelsens § 1) fremgår  

 det bl. a., at den studerendes personlige udvikling bør fremmes gennem  

 arbejde med undervisningens indhold, samarbejde og gennem medansvar for  

 uddannelsen.
 Da begrebet personlig udvikling dels er subjektivt præget, og dels  

 vanskeligt at uddybe og opnå enighed om, bør det ikke medtages i den  

 afsluttende standpunktsbedømmelse.
 Det betyder dog ikke, at den studerendes personlige udvikling er af mindre  

 betydning i uddannelsesforløbet og ikke til stadighed skal fremmes, men kun  

 at den personlige udvikling ikke skal bedømmes som selvstændig størrelse, men  

 som et led i den faglige udvikling.
Nært beslægtet med begrebet personlig udvikling anføres i  

 målbeskrivelserne for fagene musik, rytmik/gymnastik, værkstedsarbejde og  

 dramatik, at den studerende skal kunne opleve ...... og udfolde ..... samt  

 deltage i skabende og eksperimenterende virksomhed selvstændigt og i  

 samarbejde med hinanden og lærerne.
I lighed med begrebet personlig udvikling  

 kan anlægges den betragtning, at såfremt den studerendes oplevelser og  

 erfaringer skal kunne anvendes i en pædagogisk sammenhæng, må den studerende  

 være i stand til at aktualisere, formulere, formidle og redegøre for  

 oplevelsernes pædagogiske betydning og konsekvenser.
Hermed vil f. eks.  

 oplevelser og erfaringer fra eksperimenterende virksomhed give sig faglige  

 udtryk, der indgår i bedømmelsesgrundlaget.
 2.0.0. Kriterier for standpunktsbedømmelsen.
2.0.1. De vejledende kriterier for standpunktsbedømmelsen har  

 rammekarakter.
Kriterierne er udarbejdet på en sådan måde, at de formodes at  

 kunne imødekomme uddannelsens ønske om et mere ensartet bedømmelsesgrundlag  

 på landets forskellige seminarier samtidig med, at de ikke på urimelig måde  

 binder undervisningen i fastlagte pensabeskrivelser uden mulighed for lokale  

 initiativer og udvikling af f. eks. tværfaglig undervisning.
 Ved faglig viden forstås:
 den studerendes viden om fagets indhold, metoder og midler, den  

 studerendes viden om fagets udvikling og anvendelse, den studerendes viden om  

 menneske- og samfundssyn bag forskellige teorier og bag fagets anvendelse.
 Ved færdigheder forstås:
 den studerendes færdighed i at udvælge og sammensætte fagets indhold,  

 metoder og midler, den studerendes færdighed i at koordinere fagets indhold,  

 metoder og midler med uddannelsens øvrige fagområder, den studerendes  

 færdighed i at begrunde, hvorfor foreliggende indhold, metoder og midler  

 fremdrages i den aktuelle sammenhæng, den studerendes færdighed i kritisk  

 vurdering af fagets indhold, metoder og midler samt deres sammensætning og  

 koordination.
 Ved forståelse for pædagogisk anvendelse menes:
at den studerende er i stand til at udvikle og justere sin faglige viden  

 på baggrund af pædagogiske iagttagelser og erfaringer, at den studerende er i stand til at uddrage faglige principper af  

 pædagogiske iagttagelser og erfaringer, at den studerende er i stand til at udlede pædagogiske konsekvenser og  

 problemer af sin faglige viden og færdigheder, at den studerende er i stand til at beskrive, hvorledes den faglige viden  

 og færdigheder kan indgå i løsningen af pædagogiske problemer.
 Ved evne til pædagogisk anvendelse forstås:
at den studerende er i stand til i mundtlig, skriftlig eller anden form  

 at formidle sin faglige viden, færdigheder og forståelse til medstuderende,  

 lærere, børn, unge og forældre m.v., at den studerende er i stand til at omsætte sin faglige viden og  

 færdigheder i en pædagogisk planlægning og udførelse, at den studerende er i stand til at vurdere en pædagogisk planlægning og  

 udførelse, at den studerende er i stand til at udvikle sin pædagogiske praksis.
 2.0.2. Med udgangspunkt i de anførte kriterier uddybes de i  

 Uddannelsesbekendtgørelsens § 24 anførte udtalelser som følger:
Det udmærkede standpunkt er karakteriseret ved, at den studerende har en omfattende viden i faget, at den studerende er meget sikker i udvælgelse, begrundet sammensætning  

 og koordination samt i kritisk vurdering af indhold, metoder og midler, at den studerende har en indgående forståelse af vekselvirkningen mellem  

 teori og praksis, at den studerende på meget sikker måde kan formidle sin faglige viden,  

 færdigheder og forståelse i pædagogisk planlægning/udførelse.
Det tilfredsstillende standpunkt er karakteriseret ved, at den studerende har en grundlæggende viden i faget, at den studerende er sikker i udvælgelse, begrundet sammensætning og  

 koordination samt i kritisk vurdering af indhold, metoder og midler, at den studerende har en god forståelse af vekselvirkningen mellem teori  

 og praksis, at den studerende på sikker måde kan formidle sin faglige viden,  

 færdigheder og forståelse i pædagogisk planlægning/udførelse.
Det antagelige standpunkt er karakteriseret ved, at den studerende har en vis viden i faget, at den studerende er ret sikker i udvælgelse, begrundet sammensætning og  

 koordination samt i kritisk vurdering af indhold, metoder og midler, at den studerende har en vis forståelse af vekselvirkningen mellem teori  

 og praksis, at den studerende på ret sikker måde formidler sin faglige viden,  

 færdigheder og forståelse i pædagogisk planlægning/udførelse.
Det uantagelige standpunkt er karakteriseret ved, at den studerende har en ringe viden i faget, at den studerende er meget usikker i udvælgelse, begrundet sammensætning  

 og koordination samt i kritisk vurdering af indhold, metoder og midler, at den studerende har en ringe forståelse af vekselvirkningen mellem  

 teori og praksis, at den studerende på meget usikker måde formidler sin faglige viden,  

 færdigheder og forståelse i pædagogisk planlægning/udførelse.
 3.0.0. Bedømmelsesgrundlaget.
 3.0.1. Grundlaget for en standpunktsbedømmelse bør alene være det kendskab  

 læreren har til den studerendes faglige formåen, hvad enten denne observeres  

 i klasseundervisning eller i tværfaglig undervisning, hvor hele  

 klassen/holdet deltager.
Det kendskab, læreren kunne få til en mindre del af klassens studerende,  

 eksempelvis i studievejledning, tilvalg eller speciale, indgår ikke i  

 bedømmelsesgrundlaget.
Den viden m.v., som de studerende herigennem har  

 opnået, må forventes at give sig udtryk i den almindelige undervisning og  

 indgår således indirekte i bedømmelsesgrundlaget.
 Tilsvarende må fastslås, at faglæreren ikke må lade studievejlederens  

 eller andre læreres opfattelse af den studerende få indflydelse på  

 standpunktsbedømmelsen.
 Såfremt opgaver fra andre fag eller tværfaglig undervisning skal indgå i  

 bedømmelsesgrundlaget i faget, bør opgaveformuleringen være aftalt mellem de  

 forskellige faglærere, evt. også med de studerende, og lærere og studerende  

 skal på forhånd være enige om, at opgaven kan indgå i bedømmelsesgrundlaget.
 Grundlaget for standpunktsbedømmelsen er det almindelige  

 undervisningssamvær, faglige samtaler med den studerende, skriftlige opgaver,  

 dispositioner, mundtlige indlæg og fremlæggelser m.v.
Som hovedgrundlag for bedømmelsen i praktikundervisningen indgår  

 trekantsamtalens konklusion, jfr.
Uddannelsesbekendtgørelsens § 45, stk. 7,  

 nr. 2.
For at skabe et så fyldestgørende grundlag som muligt må læreren/lærerne  

 sammen med de studerende tilgodese, at der i uddannelsesforløbet gives den  

 enkelte studerende mulighed for at fremstille sin faglige kunnen på  

 forskellig måde.
I planlægning af undervisningsforløb bør dette forhold indgå  

 i overvejelserne.
 Man kan således ikke alene fastsætte en standpunktsudtalelse på grundlag  

 af en enkelt form for fremstilling, eksempelvis skriftlige opgaver.
3.0.2. Principielt er standpunktsudtalelsen en sammenfatning af, hvad den  

 studerende kan ved afslutningen af undervisningen i faget.
Udtalelsen er  

 således hverken en årskarakter eller en bedømmelse af, hvad den studerende  

 har præsteret i hele den forløbne uddannelsestid.
I praksis er det dog nødvendigt, at læreren fastsætter sin  

 standpunktsudtalelse på grundlag af den studerendes præstationer over et  

 forløb.
For at tilnærme sig det principielle indhold i standpunktsbegrebet,  

 må læreren i sine overvejelser lægge mest vægt på præstationernes kvalitet i  

 slutningen af uddannelsesforløbet.
 Man kan således godt forestille sig, at en studerende, der har fremvist  

 mindre gode præstationer i 2. uddannelsesår, alligevel får  

 standpunktsskalaens højeste udtalelse, såfremt præstationerne i slutningen af  

 uddannelsesforløbet er særdeles gode.
 Omvendt kan man ikke forestille sig en studerende få den højeste  

 udtalelse, hvis præstationerne i 2. uddannelsesår er særdeles gode, men  

 dårlige i slutningen af uddannelsesforløbet.
 4.0.0. Standpunktsbedømmelse og løbende evaluering.
 4.0.1. For at imødekomme, at den afsluttende standpunktsudtalelse ikke  

 kommer som en overraskelse for den studerende, at den studerende på et  

 hvilket som helst tidspunkt i uddannelsen har mulighed for at forbedre sit  

 standpunkt, at læreren kan foretage en sammenfatning af den studerendes  

 faglige formåen, bør der i hele uddannelsesforløbet være en løbende kontakt  

 mellem læreren og den studerende om den studerendes faglige formåen i forhold  

 til det forventede samtidig med, at der foretages en løbende fælles  

 evaluering.
 Som baggrund for den løbende fælles evaluering er det i denne forbindelse  

 hensigtsmæssigt, at den enkelte lærer/praktikleder i 2. uddannelsesår drøfter  

 bedømmelseskriterierne med de studerende, jfr. i øvrigt  

 Uddannelsesbekendtgørelsens § 21.
 Det kan diskuteres, hvorvidt der skal foregå formaliserede samtaler mellem  

 den studerende og læreren med henblik på den studerendes standpunkt, da  

 sådanne samtaler kan tænkes at få en uheldig bindende karakter og præge  

 uddannelsesmiljøet på utilsigtet måde.
 Dog må det være et krav, at læreren indkalder enkelte studerende til en  

 samtale, såfremt de generelt på ringe måde lever op til det forventede.  

 Sådanne samtaler bør finde sted i rimelig tid inden undervisningen afsluttes  

 og bør indeholde vejledning om, hvorledes den studerende kan forbedre sit  

 standpunkt i faget.
 5.0.0. Fremgangsmåden ved afgivelse af standpunktsudtalelser.
 5.0.1. Det er lærerens tjenestepligt at foretage standpunktsbedømmelse.  

 Uddannelsesbekendtgørelsens § 24 forudsætter, at udtalelserne afgives som  

 individuelle og graduerede udtalelser.
 Den studerende har ingen direkte indflydelse på fastsættelsen af  

 standpunktsudtrykket.
 Standpunktsudtalelsen skal afgives så sent som muligt i  

 uddannelsesforløbet.
 Efter at standpunktsudtalelsen er afgivet, bør de studerende, der måtte  

 ønske det, kunne få en mundtlig begrundelse for udtalelsen.
 5.0.2. I undervisning i fag med ringe timetal, for lærere der underviser  

 mange klasser samt i fag, der hyppigt er udsat for lærerskift, kan det være  

 særlig vanskeligt at imødekomme vejledningens anvisninger.
 Men da der også under disse omstændigheder skal afgives individuelle,  

 graduerede bedømmelser, må læreren dels afveje standpunktsudtrykkenes  

 kvalificerende tillægsord: Omfattende, meget, sikker o.s.v. og dels anvende  

 et ensartet bedømmelsesgrundlag.
 6.0.0. Praktiske spørgsmål vedrørende standpunktsbedømmelsen.
6.0.1. Standpunktsudtalelser i fag, som afsluttes i 3. uddannelsesår,  

 afgives og påføres protokolbladet før den 1. prøvedag, og de studerende kan i  

 umiddelbar tilknytning hertil få oplysninger om de afgivne udtalelser.
Det er  

 hensigtsmæssigt, at seminariets lærere og studerende aftaler et fælles  

 tidspunkt for afgivelsen af standpunktsudtalelser.
Tidspunktet bør ikke ligge  

 før den 1. maj.
 For fag, der afsluttes i 2. uddannelsesår, afgives og indføres  

 udtalelserne i forbindelse med fagets afslutning, og den studerende får i  

 umiddelbar tilknytning hertil oplysninger om den afgivne udtalelse.
 Ved overflytning til et andet seminarium skal læreren afgive  

 standpunktsudtalelse til det modtagende seminarium, jfr.  

 Uddannelsesbekendtgørelsens § 3, stk. 3.
En lærer, som afgiver en klasse midt i uddannelsesforløbet, skal til  

 rektor aflevere standpunkts udtalelser til brug for den nye lærer.  

 Standpunktsudtalelser må kun anføres på protokolbladet/afgangsbeviset.  

 Standpunktsudtalelsen i praktikundervisning afgives af praktiklederen efter  

 praktikperiodens afslutning.
Der skal således ikke afgives en  

 standpunktsudtalelse i direkte forbindelse med trekantsamtalen.
