 Udbetaling af underholdshjælp for fjorten dage til en ansøger M, som  

 påtænkte at flytte, kunne ikke sidestilles med flyttehjælp.
 Ankestyrelsen fandt derfor, at det sociale udvalg ikke kunne anses for  

 at have medvirket til M's flytning.
 REDEGØRELSE FOR SAGEN:
En mand M fik den 14. marts 1986, to dage efter løsladelse fra varetægtsfængsel i B kommune, af A kommune udbetalt 1.050 kr. i underholdshjælp.
M oplyste ved henvendelsen til A kommune, at han ville flytte til B kommune, og at han regnede med at flytte inden den 21. marts 1986.
Den 17. marts fik M efter afslag fra A kommune betalt billet til B kommune af Kriminalforsorgen.
M's bohave blev indtil den 26. marts opbevaret i A kommune, og B kommune var behjælpelig ved transporten af indboet til B kommune.
 AFGØRELSEN, DER KLAGES OVER:
Amtsankenævnet fandt, at A kommune skulle bære opholdskommunens andel af den efter flytningen ydede hjælp til M i henhold til bistandslovens § 47, stk. 2.
Amtsankenævnet begrundede afgørelsen med, at A kommune ved at yde underholdshjælp den 14. marts 1986 for perioden frem til 28. marts vel vidende, at M senest den 21. marts ville flytte til B kommune, havde ydet en hjælp, som måtte sidestilles med flyttehjælp, og at hjælpen var ydet, uden at der forinden var indhentet samtykke fra B kommune.
 KLAGEN TIL ANKESTYRELSEN:
 Afgørelsen var indanket af A kommune.
 LOVGRUNDLAG:
 Bistandslovens § 47, stk. 1. og stk. 2.
 ANKESTYRELSENS AFGØRELSE:
Ankestyrelsen finder, at den af A kommune den 14. marts 1986 udbetalte underholdshjælp ikke kan sidestilles med flyttehjælp.
A kommune kan derfor ikke anses for at have medvirket til M's flytning til B kommune.
 Ankestyrelsen ændrer således amtsankenævnets afgørelse.
