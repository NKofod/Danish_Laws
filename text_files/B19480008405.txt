 Vaaben, Ammunition og Sprængstof, hidrørende fra Modstandsbevægelsen, skal  

 saafremt det ikke allerede er sket - snarest afleveres til eller  

 registreres ved de under Danske Hjemmeværnsforeningers Landsforbund staaende  

 Hjemmeværnsforeninger og de under Overbestyrelsen for De Danske Skytte-,  

 Gymnastik- og Idrætsforeninger staaende Skytteforeninger eller afleveres til  

 Hæren eller Politiet efter følgende Regler:
 1. Medlemmer af de nævnte Foreninger anmelder  

 Materiellet til vedkommende Forening, som derefter i Henhold til de herfor  

 givne Regler bestemmer, om Materiellet skal afleveres eller kan forblive i  

 den paagældendes Varetægt.
 2. Personer, der ikke er Medlemmer af nogen af de  

 nævnte Foreninger, afleverer Materiellet til den nærmeste militære Myndighed  

 eller Politistation.
 Opmærksomheden henledes paa, at Personer, der uden Tilladelse fra  

 Justitsministeriet, eller uden Godkendelse fra de nævnte  

 Hjemmeværnsforeninger eller Skytteforeninger, opbevarer Vaaben, Ammunition og  

 Sprængstof, kan tiltales i Henhold til Lov Nr. 398 af 12. Juli 1946 om Handel  

 med samt Tilvirkning og Besiddelse af Vaaben m.v., hvori højeste Straf er  

 fastsat til Fængsel i 2 Aar.
 Det tilføjes - efter Forhandling med Justitsministeriet - at saafremt den  

 i ovenstaaende Pkt. 1 og 2 omhandlede Anmeldelse (Aflevering) har fundet Sted  

 senest den 15. Marts 1948, vil der dog ikke blive gjort Ansvar gældende imod  

 de paagældende efter førnævnte Lov.
 Endvidere henledes Opmærksomheden paa, at Sprængstof, der henligger under  

 ugunstige Forhold, ret hurtigt faar Tilbøjelighed til Selvantændelse, hvorved  

 store Ulykker vil kunne opstaa.
 Dette bringes herved til almindelig Kundskab.
 Krigsministeriet, den 8. Marts 1948.
 Rasmus Hansen.
/Sv.
Helsø.
