Nr LSF 41 Forslag til Lov om midlertidig opholdstilladelse til visse personer fra  

 det tidligere Jugoslavien m.v.
Fremsat af justitsministeren (Engell) den 8. oktober 1992 Vedtaget ved tredjebehandling den 24. november 1992 Lov nr. 933 af 28/11/1992 § 1. Regeringen kan efter aftale med De Forenede Nationers Højkommissær for Flygtninge (UNHCR) eller lignende international organisation invitere et antal særlig nødstedte personer fra det tidligere Jugoslavien til at tage ophold her i landet med henblik på lægelig behandling eller anden hjælp, som ikke kan ydes i det område, hvor vedkommende befinder sig.
 Stk. 2. Udvælgelsen af de personer, der inviteres til Danmark,  

 skal ske i samarbejde med UNHCR eller lignende international organisation.
 Stk. 3. De i stk. 1 nævnte personer meddeles opholdstilladelse med  

 henblik på midlertidigt ophold for en periode af 6 måneders varighed.
 Stk. 4. Regeringen kan beslutte at indgå aftaler med UNHCR eller  

 lignende international organisation om tilsvarende ordninger for særlig  

 nødstedte personer fra andre områder, der er ramt af krigshandlinger eller  

 lignende uroligheder.
§ 2. Efter ansøgning kan en opholdstilladelse efter denne lov  

 forlænges.
Ved afgørelsen af, om opholdstilladelsen skal forlænges, skal der  

 lægges vægt på, om de omstændigheder, der begrundede opholdstilladelsen,  

 fortsat er til stede.
Der skal endvidere lægges vægt på, om ansøgeren på  

 grund af krigshandlinger eller lignende uroligheder i det område, vedkommende  

 ellers kan vende tilbage til, må antages at have behov for fortsat  

 midlertidig beskyttelse her i landet.
 Stk. 2. Opholdstilladelsen forlænges i 6 måneder ad gangen.
 § 3. En opholdstilladelse efter denne lov giver ikke ret til at  

 tage lønnet eller ulønnet beskæftigelse, til at udøve selvstændig  

 erhvervsvirksomhed eller til med eller uden vederlag at udføre  

 tjenesteydelser her i landet.
 § 4. En person med opholdstilladelse efter denne lov har ikke krav  

 på at få familiemedlemmer her til landet.
 Stk. 2. Nære familiemedlemmer til de af § 15 omfattede personer  

 med midlertidig opholdstilladelse kan dog efter ansøgning i særlige tilfælde  

 af humanitær karakter meddeles midlertidig opholdstilladelse her i landet.
Stk. 3. Ansøgning om midlertidig opholdstilladelse efter stk. 2  

 skal indgives til en dansk repræsentation i ansøgerens hjemland eller i det  

 land, hvor ansøgeren har ophold.
Ansøgning kan dog i helt særlige tilfælde  

 indgives her i landet til Direktoratet for Udlændinge.
 § 5. Børn i den undervisningspligtige alder, der er meddelt  

 opholdstilladelse efter denne lov, skal modtage særskilt tilrettelagt  

 undervisning.
 Stk. 2. Andre personer, der er meddelt opholdstilladelse efter  

 denne lov, skal tilbydes særskilt tilrettelagt undervisning og kurser i visse  

 faglig-tekniske fag af betydning for tilbagevenden til hjemlandet.
 Stk. 3. De af stk. 1 og stk. 2 omfattede personer har ikke krav på  

 at modtage anden form for undervisning eller uddannelse.
§ 6. En person, der er meddelt opholdstilladelse efter denne lov,  

 har ret til sygehusbehandling af de sygdomme eller lidelser, der har dannet  

 grundlag for meddelelse af opholdstilladelsen.
Udgifterne hertil afholdes af  

 Sundhedsministeriet.
Sundhedsministeren kan fastsætte nærmere regler om  

 tilrettelæggelsen af denne behandling.
Stk. 2. En person, der er meddelt opholdstilladelse efter denne  

 lov, har endvidere ret til sygehusbehandling og anden lægelig behandling m.v.  

 af andre sygdomme og lidelser.
Udgifterne hertil afholdes af Direktoratet for  

 Udlændinge.
 § 7. En person, der er meddelt opholdstilladelse efter denne lov,  

 får udgifterne til underhold dækket af Direktoratet for Udlændinge.
Stk. 2. Direktoratet for Udlændinge tilvejebringer og driver  

 særskilte indkvarteringscentre for personer, der er meddelt opholdstilladelse  

 efter denne lov.
Direktoratet for Udlændinge kan bestemme, at en person,  

 uanset om vedkommende har tilstrækkelige midler til sit underhold, skal tage  

 ophold efter direktoratets nærmere bestemmelse.
§ 8. En opholdstilladelse efter denne lov bortfalder, når personen  

 opgiver sin bopæl i Danmark.
Tilladelsen bortfalder endvidere, når personen  

 har opholdt sig uden for landet i mere end 2 på hinanden følgende måneder.
 Stk. 2. Det kan dog efter ansøgning bestemmes, at  

 opholdstilladelsen ikke skal anses for bortfaldet.
 § 9. En opholdstilladelse efter denne lov kan inddrages, såfremt  

 der foreligger omstændigheder som nævnt i udlændingelovens § 10 eller § 19,  

 stk. 3. Udlændingelovens § 26 finder anvendelse ved afgørelsen om inddragelse  

 af opholdstilladelsen.
§ 10. En person med opholdstilladelse efter denne lov kan udvises,  

 hvis den pågældende idømmes betinget eller ubetinget frihedsstraf eller anden  

 strafferetlig retsfølge, der giver mulighed for frihedsberøvelse, for en  

 lovovertrædelse, der kan medføre højere straf end hæfte.
Udlændingelovens §§  

 26, 32 og 49-51 finder anvendelse ved afgørelsen om udvisning.
§ 11. Beslutning om ikke at forlænge eller at inddrage en  

 opholdstilladelse og beslutning om udvisning skal indeholde en frist for  

 udrejse, der bortset fra påtrængende tilfælde ikke må være kortere end 1  

 måned.
Afgørelsen skal endvidere indeholde oplysning om reglen i stk. 2.
Stk. 2. Påklages en afgørelse efter stk. 1 inden 7 dage efter, at  

 den er meddelt den pågældende, har personen ret til at forblive i landet,  

 indtil klagen er afgjort.
Opretholdes afgørelsen, fastsættes der en ny frist  

 for udrejse efter reglerne i stk. 1.
 Stk. 3. Er udvisning sket ved dom, fastsætter politiet en  

 udrejsefrist efter reglerne i stk. 1. Fristen regnes fra dommens afsigelse  

 eller, hvis den pågældende ikke har været til stede ved denne, fra dens  

 forkyndelse.
 Stk. 4. Med hensyn til udrejse finder udlændingelovens §§ 30 og 31  

 anvendelse.
 § 12. Over for en person med opholdstilladelse efter denne lov kan  

 politiet foretage frihedsberøvelse eller mindre indgribende foranstaltninger  

 i overensstemmelse med reglerne i udlændingelovens §§ 34 og 36.  

 Udlændingelovens § 37 finder herunder anvendelse.
 Stk. 2. En person med opholdstilladelse efter denne lov kan  

 varetægtsfængsles under de i udlændingelovens § 35 nævnte betingelser.
 § 13. Afgørelser i henhold til denne lov træffes med de  

 undtagelser, der fremgår af stk. 3, af Direktoratet for Udlændinge.
 Stk. 2. Direktoratets afgørelser kan bortset fra afgørelser i  

 henhold til §§ 1, 4, 14 og 15 påklages til justitsministeren.
 Stk. 3. Afgørelser i henhold til § 11, stk. 3, og § 12, stk. 1,  

 træffes af vedkommende politimester, politidirektøren eller af  

 rigspolitichefen, hvis afgørelser kan påklages til justitsministeren.
§ 14. I tilfælde af at en person med midlertidig opholdstilladelse  

 efter denne lov ansøger om asyl her i landet i medfør af udlændingeloven, kan  

 udlændingemyndighederne bestemme, at denne ansøgning ikke færdigbehandles, så  

 længe den pågældende har opholdstilladelse i medfør af denne lov.
Udskydelsen  

 af sagsbehandlingen af en ansøgning i henhold til udlændingelovens § 7 kan  

 dog ikke udstrækkes ud over 2 år fra det tidspunkt, hvor beslutningen herom  

 er taget.
 § 15. En person fra det tidligere Jugoslavien, der inden lovens  

 ikrafttræden er indrejst til Danmark og i forbindelse hermed eller senere har  

 ansøgt om asyl i henhold til udlændingelovens § 7, kan meddeles  

 opholdstilladelse efter denne lov, såfremt vedkommende på grund af  

 krigshandlinger eller lignende uroligheder i det område, vedkommende ellers  

 kan vende tilbage til, må antages at have behov for midlertidig beskyttelse  

 her i landet.
Stk. 2. Udlændingemyndighederne kan i forbindelse med en  

 tilladelse efter stk. 1 bestemme, at asylansøgningen ikke færdigbehandles, så  

 længe den pågældende har opholdstilladelse i medfør af denne lov.
Udskydelsen  

 af sagsbehandlingen af en ansøgning i henhold til udlændingelovens § 7 kan  

 dog ikke udstrækkes ud over 2 år fra det tidspunkt, hvor beslutningen herom  

 er taget.
Stk. 3. En person, der er meddelt opholdstilladelse efter stk. 1,  

 kan få tilladelsen forlænget for 6 måneder ad gangen.
Ved afgørelsen om  

 forlængelse skal de hensyn, der er nævnt i § 2, stk. 1, 2. pkt., iagttages.
§ 16. Justitsministeren kan fastsætte regler om udstedelse af  

 særlig rejselegitimation til en person med opholdstilladelse efter denne lov,  

 der ikke kan skaffe sig pas, eller som af andre grunde har behov for et  

 sådant dokument.
Justitsministeren kan tillige fastsætte regler om  

 inddragelse af sådan rejselegitimation.
 § 17. En person med opholdstilladelse efter denne lov skal ikke  

 folkeregistreres.
 § 18. Loven træder i kraft dagen efter bekendtgørelsen i  

 Lovtidende.
 § 19. Justitsministeren fremsætter forslag om revision af loven i  

 folketingsåret 1994-95.
 § 20. Loven gælder ikke for Færøerne og Grønland.
Oprindeligt fremsat forslag § 1. Regeringen kan efter aftale med De Forenede Nationers Højkommissær for Flygtninge (UNHCR) eller lignende international organisation invitere et antal særligt nødstedte personer fra det tidligere Jugoslavien til at tage ophold her i landet med henblik på lægelig behandling eller anden hjælp, som ikke kan ydes i det område, hvor vedkommende befinder sig.
 Stk. 2. Udvælgelsen af de personer, der inviteres til Danmark,  

 skal ske i samarbejde med UNHCR eller lignende international organisation.
 Stk. 3. De i stk. 1 nævnte personer meddeles opholdstilladelse med  

 henblik på midlertidigt ophold for en periode af 6 måneders varighed.
 Stk. 4. Regeringen kan beslutte at indgå aftaler med UNHCR eller  

 lignende international organisation om tilsvarende ordninger for særligt  

 nødstedte personer fra andre områder, der er ramt af krigshandlinger eller  

 lignende uroligheder.
§ 2. Efter ansøgning kan en opholdstilladelse efter denne lov  

 forlænges.
Ved afgørelsen af om opholdstilladelsen skal forlænges, skal der  

 lægges vægt på, om de omstændigheder, der begrundede opholdstilladelsen,  

 fortsat er til stede.
Der skal endvidere lægges vægt på, om ansøgeren på  

 grund af krigshandlinger eller lignende uroligheder i det område, vedkommende  

 ellers kan vende tilbage til, må antages at have behov for fortsat  

 midlertidig beskyttelse her i landet.
 Stk. 2. Opholdstilladelsen forlænges i 6 måneder ad gangen.
 § 3. En opholdstilladelse efter denne lov giver ikke ret til at  

 tage lønnet eller ulønnet beskæftigelse, til at udøve selvstændig  

 erhvervsvirksomhed eller til med eller uden vederlag at udføre  

 tjenesteydelser her i landet.
 § 4. En person med opholdstilladelse efter denne lov har ikke krav  

 på at få familiemedlemmer her til landet.
 § 5. Børn i den undervisningspligtige alder, der er meddelt  

 opholdstilladelse efter denne lov, skal modtage særskilt tilrettelagt  

 undervisning.
 Stk. 2. Andre personer, der er meddelt opholdstilladelse efter  

 denne lov, skal tilbydes særskilt tilrettelagt undervisning og kurser i visse  

 faglig-tekniske fag af betydning for tilbagevenden til hjemlandet.
 Stk. 3. De af stk. 1 og stk. 2 omfattede personer har ikke krav på  

 at modtage anden form for undervisning eller uddannelse.
§ 6. En person, der er meddelt opholdstilladelse efter denne lov,  

 har ret til sygehusbehandling af de sygdomme eller lidelser, der har dannet  

 grundlag for meddelelse af opholdstilladelsen.
Udgifterne hertil afholdes af  

 Sundhedsministeriet.
Sundhedsministeren kan fastsætte nærmere regler om  

 tilrettelæggelsen af denne behandling.
Stk. 2. En person, der er meddelt opholdstilladelse efter denne  

 lov, har endvidere ret til sygehusbehandling og anden lægelig behandling m.v.  

 af andre sygdomme og lidelser.
Udgifterne hertil afholdes af Direktoratet for  

 Udlændinge.
 § 7. En person, der er meddelt opholdstilladelse efter denne lov,  

 får udgifterne til underhold dækket af Direktoratet for Udlændinge.
Stk. 2. Direktoratet for Udlændinge tilvejebringer og driver  

 særskilte indkvarteringscentre for personer, der er meddelt opholdstilladelse  

 efter denne lov.
Direktoratet for Udlændinge kan bestemme, at en person,  

 uanset om vedkommende har tilstrækkelige midler til sit underhold, skal tage  

 ophold efter direktoratets nærmere bestemmelse.
§ 8. Een opholdstilladelse efter denne lov bortfalder, når  

 personen opgiver sin bopæl i Danmark.
Tilladelsen bortfalder endvidere, når  

 personen har opholdt sig uden for landet i mere end 2 på hinanden følgende  

 måneder.
 Stk. 2. Det kan dog efter ansøgning bestemmes, at  

 opholdstilladelsen ikke skal anses for bortfaldet.
 § 9. En opholdstilladelse efter denne lov kan inddrages, såfremt  

 der foreligger omstændigheder som nævnt i udlændingelovens § 10 eller § 19,  

 stk. 3. Udlændingelovens § 26 finder anvendelse ved afgørelsen om inddragelse  

 af opholdstilladelsen.
§ 10. En person med opholdstilladelse efter denne lov kan udvises,  

 hvis den pågældende idømmes betinget eller ubetinget frihedsstraf eller anden  

 strafferetlig retsfølge, der giver mulighed for frihedsberøvelse, for en  

 lovovertrædelse, der kan medføre højere straf end hæfte.
Udlændingelovens §§  

 26, 32 og 49-51 finder anvendelse ved afgørelsen om udvisning.
§ 11. Beslutning om ikke at forlænge eller at inddrage en  

 opholdstilladelse og beslutning om udvisning skal indeholde en frist for  

 udrejse, der bortset fra påtrængende tilfælde ikke må være kortere end 1  

 måned.
Afgørelsen skal endvidere indeholde oplysning om reglen i stk. 2.
Stk. 2. Påklages en afgørelse efter stk. 1 inden 7 dage efter, at  

 den er meddelt den pågældende, har personen ret til at forblive i landet,  

 indtil klagen er afgjort.
Opretholdes afgørelsen, fastsættes der en ny frist  

 for udrejse efter reglerne i stk. 1.
 Stk. 3. Er udvisning sket ved dom, fastsætter politiet en  

 udrejsefrist efter reglerne i stk. 1. Fristen regnes fra dommens afsigelse  

 eller, hvis den pågældende ikke har været til stede ved denne, fra dens  

 forkyndelse.
 Stk. 4. Med hensyn til udrejse finder udlændingelovens §§ 30-31  

 anvendelse.
 § 12. Over for en person med opholdstilladelse efter denne lov kan  

 politiet foretage frihedsberøvelse eller mindre indgribende foranstaltninger  

 i overensstemmelse med reglerne i udlændingelovens §§ 34 og 36.  

 Udlændingelovens § 37 finder herunder anvendelse.
 Stk. 2. En person med opholdstilladelse efter denne lov kan  

 varetægtsfængsles under de i udlændingelovens § 35 nævnte betingelser.
 § 13. Afgørelser i henhold til denne lov træffes med de  

 undtagelser, der fremgår af stk. 3, af Direktoratet for Udlændinge.
 Stk. 2. Direktoratets afgørelser kan bortset fra af gørelser i  

 henhold til § 1 påklages til justitsministeren.
 Stk. 3. Afgørelser i henhold til § 11, stk. 3, og § 12, stk. 1,  

 træffes af vedkommende politimester, politidirektøren eller af  

 rigspolitichefen, hvis afgørelser kan påklages til justitsministeren.
 § 14. I tilfælde af at en person med midlertidig opholdstilladelse  

 efter denne lov ansøger om asyl her i landet i medfør af udlændingeloven, kan  

 udlændingemyndighederne bestemme, at denne ansøgning ikke færdigbehandles, så  

 længe den pågældende har opholdstilladelse i medfør af denne lov.
§ 15. Justitsministeren kan fastsætte regler om udstedelse af  

 særlig rejselegitimation til en person med opholdstilladelse efter denne lov,  

 der ikke kan skaffe sig pas, eller som af andre grunde har behov for et  

 sådant dokument.
Justitsministeren kan tillige fastsætte regler om  

 inddragelse af sådan rejselegitimation.
 § 16. En person med opholdstilladelse efter denne lov skal ikke  

 folkeregistreres.
 § 17. Loven træder i kraft dagen efter bekendtgørelsen i  

 Lovtidende.
 § 18. Justitsministeren fremsætter forslag om revision af loven i  

 folketingsåret 1994/1995.
 § 19. Loven gælder ikke for Færøerne og Grønland.
Bemærkninger til lovforslaget Almindelige bemærkninger Udviklingen i det tidligere Jugoslavien har medført, at hundredetusindvis  

 af mennesker er drevet på flugt fra deres hjemsted.
Krigshandlinger i  

 forskellige konfliktområder i det tidligere Jugoslavien har endvidere  

 forårsaget tusinder af tilskadekomne.
Blandt de sårede er både voksne, der  

 aktivt har deltaget i eller været ramt af væbnede konflikter, og børn.
 I denne situation, hvor befolkningen i store områder er hjemløse og på  

 flugt på grund af de borgerkrigslignende tilstande, er det påkrævet at yde en  

 omfattende humanitær bistand til de nødstedte ofre for konflikten.
De vesteuropæiske lande har ydet en massiv bistand med henblik på at  

 afhjælpe den ulykkelige situation for de mange mennesker, der er blevet  

 berørt af konflikten.
Danmark har således indtil nu bevilget godt 160 mio.  

 kr. til hjælpeforanstaltninger i regionen.
 Ved en af UNHCR indkaldt konference, der blev afholdt den 29. juli 1992 i  

 Geneve og i konferencens opfølgningskomite, blev situationen i det tidligere  

 Jugoslavien drøftet, herunder hvorledes man bør prioritere hjælpeindsatsen.
På konferencen var der enighed om, at hovedindsatsen bør lægges i og  

 omkring konfliktområderne i det tidligere Jugoslavien.
På den måde sikrer man  

 den mest effektive hjælp og modvirker bedst muligt, at konflikten skaber et  

 permanent flygtningeproblem.
Den alvorlige udvikling har imidlertid vist, at det kan være påkrævet at  

 yde en særlig bistand til personer, hvis behov for hjælp ikke kan imødekommes  

 i regionen.
På konferencen i Geneve erklærede Danmark sig derfor også parat  

 til på midlertidig basis at modtage grupper af særligt nødstedte personer.
 Ved dette lovforslag skabes der mulighed for, at Danmark kan modtage  

 grupper af flygtninge og hjemløse på midlertidig basis.
 I overensstemmelse med anbefalingerne fra konferencen i Geneve om, at  

 hovedindsatsen i hjælpearbejdet bør ydes så tæt på flygtningenes  

 hjemlandsregion som muligt, bør modtagelsen her i landet begrænses til  

 personer, der er særligt nødstedte.
I de politiske drøftelser, der har været om den særlige humanitære  

 indsats, som Danmark bør yde, har man peget på det ønskelige i navnlig at  

 hjælpe hjemløse børn og deres mødre samt sårede og andre tilskadekomne, der  

 har særligt behov for hjælp og lægelig behandling.
Disse personkategorier vil  

 være omfattet af lovforslaget.
Udlændingeloven indeholder ikke regler, der tager sigte på at kunne give  

 opholdstilladelse med henblik på midlertidigt ophold til grupper af personer,  

 som det er påkrævet i den foreliggende situation, og som det anbefales af  

 UNHCR.
Det bemærkes herved, at personer, der er omfattet af denne lov,  

 ofte ikke vil kunne anses som flygtninge, således som flygtningebegrebet er  

 defineret i udlændingelovens § 7, at opholdstilladelse efter  

 udlændingeloven som flygtning alene kan meddeles efter en konkret, individuel  

 vurdering af den enkelte ansøgers forhold, samt at opholdstilladelse  

 som flygtning efter udlændingelovens system meddeles med henblik på varigt  

 ophold.
 Det retlige grundlag for at kunne invitere de pågældende til Danmark -  

 uanset at de ikke kan anses for flygtninge efter udlændingelovens regler - må  

 derfor skabes ved en særlig lovgivning, der kan opfylde det aktuelle behov  

 for ydelse af sådan humanitær bistand til ofrene for konflikten i  

 Jugoslavien.
 Lovforslaget er samtidig udformet således, at regeringen kan træffe  

 beslutning om at anvende ordningen i eventuelle fremtidige tilfælde, hvor der  

 opstår tilsvarende behov for at kunne yde en særlig humanitær indsats til  

 udsatte persongrupper, der er særligt nødstedte på grund af krigshandlinger  

 eller borgerkrigslignende tilstande i de pågældendes hjemland.
Foruden at skabe hjemmel til at give de pågældende persongrupper  

 midlertidig opholdstilladelse her i landet indeholder lovforslaget regler,  

 der tager sigte på at skabe en samlet regulering af de pågældendes  

 retsstilling under deres ophold i Danmark.
Herved skabes en samlet ramme for  

 de pågældendes ophold her i landet.
 Lovforslaget indeholder således regler om adgangen til at tage arbejde, om  

 adgangen til familiesammenføring, om hvor de pågældende skal tage ophold samt  

 om undervisning og behandling af de pågældende.
På nogle områder er der i lovforslaget henvist til bestemmelser i  

 udlændingeloven.
Dette er udtryk for, at der på disse særlige områder gælder  

 samme regler for de inviterede personer fra det tidligere Jugoslavien, som  

 der gælder for udlændinge efter udlændingeloven.
I øvrigt vil de personer,  

 der er meddelt midlertidig opholdstilladelse efter lovforslaget, ikke være  

 omfattet af udlændingeloven.
Dog vil de kunne ansøge om asyl i medfør af  

 udlændingelovens § 7.
Spontane asylansøgere fra det tidligere Jugoslavien Urolighederne i det tidligere Jugoslavien har også bevirket, at et stærkt  

 øget antal personer fra de forskellige områder af det tidligere Jugoslavien  

 er søgt til andre lande, hvor de anmoder om asyl.
Ligesom de øvrige vestlige lande har Danmark mærket denne tendens.
Der har  

 således i 1992 været en stærk stigning i antallet af indrejste spontane  

 asylansøgere til Danmark.
I 1991 indrejste i alt 705 personer fra det  

 tidligere Jugoslavien.
I 1. halvår af 1992 indrejste i alt 868, medens der i  

 juli måned indrejste 421 spontane asylansøgere fra det tidligere Jugoslavien.  

 I august måned indrejste 957 personer, og alene i perioden 1. september til  

 og med den 27. september 1992 er indrejst 1.889 spontane asylansøgere fra det  

 tidligere Jugoslavien.
Der er således i år indtil den 27. september 1992  

 indrejst i alt 4.135 spontane asylansøgere fra det tidligere Jugoslavien.
De spontane asylansøgere kommer ikke kun fra områder, der er ramt af  

 uroligheder eller borgerkrigslignende tilstande.
En opgørelse viser således  

 følgende fordeling af de 4.135 personer, der er indrejst til og med den 27.  

 september 1992: 732 fra Bosnien/Herzegovina, 1.359 fra Kosovo, 63 fra  

 Kroatien, 383 fra Makedonien, 192 fra Montenegro, 1.332 fra Serbien, 1 fra  

 Slovenien og 73 andre.
 Asylansøgere, der indrejser hertil fra det tidligere Jugoslavien, indgår i  

 den almindelige asylprocedure og behandles ligesom asylansøgere fra andre  

 lande.
I visse sager med asylansøgere fra det tidligere Jugoslavien har det  

 indtil videre været vanskeligt for myndighederne at træffe afgørelse om  

 asylspørgsmålet.
Dette skyldes, at udlændingemyndighederne har manglet  

 nødvendige og pålidelige informationer om forholdene på en række områder, som  

 er centrale for asylvurderingen.
Det gælder f.eks. spørgsmålet om  

 konsekvenserne af at være udeblevet fra militærtjeneste.
 I øjeblikket er Udenrigsministeriet i færd med at indhente nye  

 baggrundsoplysninger vedrørende bl.a. værnepligtsforhold, med henblik på  

 udlændingemyndighedernes afgørelser omkring asylvurderingen.
 I andre sager er udlændingemyndighederne i besiddelse af de nødvendige  

 baggrundsoplysninger, og i disse sager kan der derfor træffes afgørelse i  

 asylsagen.
Udlændingemyndighederne afgør således ud fra en helt konkret vurdering, om  

 det er forsvarligt at træffe afgørelse i asylsagen.
I denne vurdering indgår  

 blandt andet, om ansøgeren kommer fra et krigshærget område, hvorfra man ikke  

 har pålidelige informationer.
 Lovforslaget omfatter ikke de personer fra det tidligere Jugoslavien, der  

 er indrejst eller opholder sig i Danmark som spontane asylansøgere, eller som  

 kommer hertil i fremtiden som spontane asylansøgere.
 Den ved lovforslaget etablerede ordning tilsigter at yde en ekstra  

 humanitær indsats over for særligt nødstedte personer, som tilbydes  

 midlertidig opholdstilladelse i forbindelse med en lægelig behandling eller  

 anden hjælp her i landet.
 Den altovervejende del af de personer fra det tidligere Jugoslavien, som  

 befinder sig som spontane asylansøgere i Danmark, vil ikke være omfattet af  

 den personkreds, som lovforslaget tager sigte på at hjælpe.
Hvis en asylansøger imidlertid er akut behandlingskrævende, vil  

 vedkommende, såfremt vedkommende meddeles afslag på ansøgningen om asyl,  

 kunne søge om opholdstilladelse i medfør af udlændingelovens § 9, stk. 2, nr.  

 2. Efter denne bestemmelse kan justitsministeren efter en konkret individuel  

 vurdering give opholdstilladelse, hvis væsentlige hensyn af humanitær  

 karakter taler herfor.
I praksis er bestemmelsen blandt andet blevet anvendt  

 i tilfælde af, at en person har lidt af en akut behandlingskrævende sygdom.  

 Det siger sig selv, at det forhold, at en person på grundlag af en  

 midlertidig opholdstilladelse med forlængelser har haft et længerevarende  

 ophold her i landet, ikke i sig selv kan være en faktor, der kan være  

 afgørende for vurderingen af en ansøgning i henhold til udlændingelovens § 9,  

 stk. 2, nr. 2.
Dansk Røde Kors og Dansk Flygtningehjælps deltagelse i forbindelse med  

 modtagelsen af personer fra det tidligere Jugoslavien De personer, der udvælges til modtagelse i Danmark, vil - medmindre de  

 visiteres direkte til Rigshospitalet med henblik på hospitalsbehandling -  

 blive indkvarteret på særlige opholdscentre, hvor de udover daglig  

 forplejning og bespisning vil blive tilbudt forskellige former for  

 aktiviteter, herunder undervisning og kurser i visse faglig-tekniske fag af  

 betydning for tilbagevenden til hjemlandet.
Direktoratet for Udlændinge, Dansk Røde Kors og Dansk Flygtningehjælp vil  

 i et samarbejde være ansvarlige for det praktiske arbejde i forbindelse med  

 modtagelsen af de pågældende personer.
Arbejdet skal ledes af Direktoratet  

 for Udlændinge som den ansvarlige myndighed.
 Modtagelse, indkvartering og varetagelse af den daglige pleje herunder  

 opsyn med de pågældende personer forudsættes varetaget af Dansk Røde Kors,  

 der således vil skulle stå for driften af de særlige opholdscentre.
 Tilbud om undervisning, kurser samt gennemførelse af forskellige  

 kulturelle og sociale aktiviteter forudsættes varetaget af Dansk  

 Flygtningehjælp.
 Hørte myndigheder m.v.
 Præsidenten for Østre Landsret, Præsidenten for Vestre Landsret,  

 Præsidenten for Københavns Byret, Præsidenten for Århus by- og herredsret,  

 Præsidenten for Odense by- og herredsret, Præsidenten for Ålborg by- og  

 herredsret, Præsidenten for Roskilde by- og herredsret, Den danske  

 Dommerforening, Foreningen af dommerfuldmægtige i Danmark, Rigsadvokaten,  

 Politimesterforeningen, Politidirektøren i København,  

 Politifuldmægtigforeningen, Dansk Politiforbund, Dansk  

 Kriminalpolitiforening, Advokatrådet, Arbejdsministeriet,  

 Indenrigsministeriet, Kulturministeriet, Socialministeriet,  

 Sundhedsministeriet, Udenrigsministeriet, Undervisningsministeriet, Dansk  

 Flygtningehjælp, Dansk Røde Kors, Amnesty International og Mellemfolkeligt  

 Samvirke.
Lovforslagets økonomiske og administrative konsekvenser Det er ikke på nuværende tidspunkt muligt at fastlægge antallet af  

 flygtninge og hjemløse, der vil blive modtaget fra det tidligere Jugoslavien.  

 En væsentlig opgave for de danske myndigheder vil således være i samarbejde  

 med UNHCR at få klarlagt behovene for en dansk modtagelse af særligt  

 nødstedte personer.
 Til belysning af størrelsesordenen af de udgifter, der vil være forbundet  

 med modtagelse af de omhandlede personer, kan oplyses, at udgifterne til  

 indkvartering og underhold af asylansøgere i 1991 gennemsnitligt udgjorde  

 112.000 kr. pr. asylansøger.
Personer fra det tidligere Jugoslavien skal indkvarteres i særlige centre,  

 som tilvejebringes af Direktoratet for Udlændinge og på direktoratets vegne  

 drives af Dansk Røde Kors i alt væsentligt i overensstemmelse med  

 principperne i den gældende rammeoverenskomst mellem Justitsministeriet og  

 Dansk Røde Kors om driften af asylcentrene.
Det er endvidere forudsat, at  

 opgaven med hensyn til at tilbyde de pågældende undervisning m.m., deltagelse  

 i forskellige kulturelle og sociale aktiviteter og udvikling gennem kurser,  

 varetages af Dansk Flygtningehjælp.
 Kriterierne for udvælgelse af personer fra det tidligere jugoslaviske  

 område indebærer imidlertid, at udgifterne til modtagelse af denne gruppe på  

 visse områder vil være større end ved modtagelse af asylansøgere.
 Det bemærkes i den forbindelse, at udgifterne til indlæggelse og  

 behandling af de personer, som umiddelbart overføres til hospitalsbehandling,  

 skal afholdes af Sundhedsministeriet.
Det må imidlertid forventes, at også de personer, som visiteres til  

 modtagelse i et Dansk Røde Kors center, i videre omfang end asylansøgere vil  

 have behov for ordinær behandling.
Udgifterne til sådan behandling skal  

 afholdes af Justitsministeriet efter de retningslinier, der gælder for  

 asylansøgere.
På denne baggrund anslår Justitsministeriet, at udgifterne til  

 indkvartering og underhold af personer fra det tidligere Jugoslavien vil  

 udgøre i størrelsesordenen ca. 120.000 kr. årligt pr. person eller ca. 10.000  

 kr. om måneden.
Hertil kommer udgifterne til det uddannelses- og  

 aktivitetsprogram, som skal iværksættes af Dansk Flygtningehjælp.
 Det er ikke på nuværende tidspunkt muligt at vurdere den samlede størrelse  

 af udgifterne i forbindelse med udvælgelse, visitation og transport af  

 personer til Danmark.
På Sundhedsministeriets område vil Rigshospitalet skulle forestå  

 koordinationen af den sygehusmæssige indsats i forbindelse med modtagelsen i  

 Danmark af de nødstedte med et særligt behandlingsbehov.
Rigshospitalet vil  

 oprette en fælles modtage- og visitationsfunktion.
Behandlingsindsatsen vil  

 blive varetaget af Rigshospitalet og amtskommunale sygehuse.  

 Sundhedsministeren træffer nærmere bestemmelse om gennemførelse og  

 administration af denne indsats.
Sundhedsministeriet skønner, at personer, som udvælges med henblik på  

 sygehusbehandling i Danmark, vil have behov for indlæggelse på sygehus i ca.  

 2 - 4 uger, at de under indlæggelsen formentlig vil have behov for 2 større  

 operationer og typisk en længere genoptræningsperiode.
På denne baggrund  

 skønnes den gennemsnitlige behandlingspris inkl. de supplerende omkostninger  

 i forbindelse med behandlingen at udgøre ca. 200.000 kr. pr. person.
 Det er tanken at gennemføre invitationsordningen således, at der i det  

 enkelte tilfælde af et nyt invitationstiltag udarbejdes et aktstykke med de  

 fornødne konkrete oplysninger med henblik på forelæggelse for Finansudvalget.  

 I det enkelte aktstykke vil indgå oplysninger om det påtænkte inviterede  

 antal personer samt de nærmere økonomiske konsekvenser heraf.
 Justitsministeriet vil i forbindelse med udarbejdelsen af de konkrete  

 aktstykker tillige søge merbevilling til det personalebehov, som er  

 nødvendiggjort af den forventede udvidelse af antallet af personer, som  

 indkvarteres i centre.
Af hensyn til muligheden for, at der umiddelbart i tilknytning til  

 lovforslagets vedtagelse kan iværksættes initiativer med henblik på  

 invitation af personer til Danmark, er det ved lovforslagets fremsættelse  

 forudsat, der kan inviteres indtil 200 personer til Danmark.
Merudgifterne i  

 1992 for Justitsministeriet skønnes at udgøre ca. 8 mio. kr., heraf ca. 2  

 mio. kr. til Dansk Flygtningehjælp.
Sundhedsministeriets merudgifter vil  

 afhænge af, hvorledes den pågældende gruppe er sammensat med hensyn til  

 behandlingskrævende personer og disses pårørende.
Det er på forhånd ikke  

 muligt at angive, hvorledes sammensætningen vil være i denne henseende og  

 derfor heller ikke at angive størrelsen af merudgifterne for  

 Sundhedsministeriet.
Så snart der foreligger oplysninger herom vil disse  

 blive forelagt Finansudvalget.
 Lovforslagets bevillingsmæssige konsekvenser i kommende finansår vil blive  

 indbudgetteret på de årlige bevillingslove.
Bemærkninger til lovforslagets enkelte bestemmelser Til § 1 Bestemmelsen indeholder den grundlæggende hjemmel til at invitere særligt  

 nødstedte personer fra det tidligere Jugoslavien til Danmark og meddele disse  

 midlertidig opholdstilladelse.
Samtidig indeholder bestemmelsen en  

 beskrivelse af, hvilke persongrupper invitationsordningen sigter til.
 Efter bestemmelsens ordlyd skal der være tale om personer, der har særligt  

 behov for hjælp og lægelig behandling, som ikke vil kunne opnås i det område,  

 hvor vedkommende befinder sig.
Der vil her navnlig kunne være tale om hjemløse børn og deres mødre,  

 sårede personer eller andre, der har behov for lægelig behandling eller anden  

 hjælp, som ikke kan tilgodeses i det pågældende område.
Personer, der har  

 været udsat for traumatiske oplevelser, og som derfor har behov for  

 psykologisk behandling eller anden form for krisehjælp, vil kunne være  

 omfattet af bestemmelsen.
Efter bestemmelsen er det en forudsætning for modtagelsen af personer i  

 Danmark, at dette sker som led i en aftale med De Forenede Nationers  

 Højkommisær for Flygtninge (UNHCR) eller lignende international organisation.  

 Ordningen svarer på dette punkt til den ordning, der er hjemlet i  

 udlændingelovens § 8 vedrørende modtagelsen af såkaldte kvoteflygtninge.
Det  

 bemærkes herved, at de personer, der omfattes af nærværende lovforslag, ofte  

 ikke vil kunne anses som flygtninge, hvorfor udlændingelovens § 8 ikke vil  

 kunne give det fornødne hjemmelsgrundlag for de pågældendes ophold i Danmark.
 Som anført vil en aftale om modtagelse af personer i Danmark kunne indgås  

 med andre internationale organisationer, herunder for eksempel med FN selv  

 (FN's Department for Humanitarian Affairs), IOM, WHO eller UNICEF.
 Den nærmere fremgangsmåde i forbindelse med gennemførelsen af  

 invitationsordningen tænkes i øvrigt tilrettelagt således, at der i hvert  

 enkelt tilfælde af et nyt invitationstiltag udarbejdes et aktstykke til  

 forelæggelse for Finansudvalget med helt konkrete oplysninger, herunder om  

 det antal der inviteres og de økonomiske konsekvenser heraf.
Det følger af bestemmelsen, at det er justitsministeren, der på  

 regeringens vegne kan tage initiativ til at invitere særligt nødstedte  

 personer fra det tidligere Jugoslavien til Danmark.
I forbindelse med den  

 praktiske gennemførelse forudsættes det, at der i områder af det tidligere  

 Jugoslavien skal foretages en udvælgelse af de personer, som skal inviteres  

 til at tage ophold i Danmark.
Kompetencen til at foretage udvælgelsen, der  

 skal ske i samarbejde med UNHCR eller lignende international organisation,  

 vil i henhold til § 13 være hos Direktoratet for Udlændinge.
Der henvises  

 herved til bemærkningerne til § 13.
Uanset at ordningen tager sigte på de opregnede personkategorier, er det  

 ikke tanken, at udvælgelsen skal foretages så snævert, at det er udelukket at  

 medtage nære familiemedlemmer, som ikke selvstændigt opfylder de opstillede  

 kriterier.
Væsentlige humanitære hensyn kan således i nogle tilfælde tale  

 for, at en kernefamilie bestående af far, mor og børn, hvoraf et eller flere  

 medlemmer er behandlingskrævende, udtages samlet til modtagelse i Danmark,  

 således at hvert enkelt familiemedlem meddeles opholdstilladelse efter  

 lovforslaget.
Der henvises i øvrigt til bemærkningerne til § 4.
 Der vil også være mulighed for at give opholdstilladelse til en person,  

 der opholder sig i et af de danske flygtningecentre, der opbygges i regionen,  

 for eksempel hvis vedkommende er såret eller behandlingskrævende på en sådan  

 måde, at behovet for lægehjælp ikke kan tilgodeses på stedet.
 En person vil ikke kunne søge om opholdstilladelse efter loven, idet der  

 alene kan meddeles opholdstilladelse til de personer, som af Direktoratet for  

 Udlændinge udvælges til modtagelse i Danmark.
 Det følger af stk. 2, at de personer, der skal omfattes af  

 invitationsordningen, skal udvælges i samarbejde med UNHCR eller lignende  

 international organisation.
 I forbindelse med udvælgelse og visitation af personer, der inviteres til  

 Danmark med henblik på sygehusbehandling, vil det være hensigtsmæssigt, at  

 også læger fra Rigshospitalet medvirker ved udvælgelsen.
I stk. 3 præciseres det, at de inviterede personer alene får en  

 midlertidig opholdstilladelse, der i første omgang vil være af 6 måneders  

 varighed.
Bestemmelsen skal sammenholdes med § 2 om muligheden for at  

 forlænge en opholdstilladelse.
 I henhold til stk. 4 er der hjemmel til, at regeringen i eventuelle  

 fremtidige tilfælde af tilsvarende konflikter andre steder i verden vil kunne  

 beslutte at invitere særligt nødstedte personer, der opfylder kriterierne i  

 stk. 1, til Danmark.
Til § 2 Bestemmelsen giver mulighed for at forlænge en opholdstilladelse udover de  

 6 måneder, som opholdstilladelsen i første omgang er tidsbegrænset til, jf. §  

 1, stk. 3.
 Bestemmelsen angiver samtidig de kriterier, der skal lægges vægt på ved  

 afgørelsen af, om en opholdstilladelse skal forlænges.
 Såfremt en person ved udløbet af opholdstilladelsen fortsat har det behov  

 for lægelig behandling eller anden hjælp, som begrundede opholdstilladelsen,  

 vil denne skulle forlænges.
Det må imidlertid tillige indgå som et naturligt led i den humanitære  

 indsats, som modtagelsen i Danmark af de pågældende er udtryk for, at  

 opholdstilladelsen også kan forlænges ud fra en vurdering af de pågældendes  

 behov for midlertidig beskyttelse her i landet.
I § 2 er det derfor  

 udtrykkeligt angivet, at der tillige skal lægges vægt på, om personen på  

 grund af krigshandlinger eller lignende uroligheder i det område, vedkommende  

 ellers vil kunne vende tilbage til, må antages at have behov for en fortsat  

 midlertidig beskyttelse i Danmark.
 Kan en person få ophold i en lejr i området og nyde beskyttelse der, vil  

 man uanset de generelle forhold kunne afslå at forlænge opholdstilladelsen.  

 Dette vil naturligvis forudsætte blandt andet accept af modtagelsen fra  

 lejrens ansvarlige instanser.
Som nævnt i bemærkningerne til § 1, kan der ligeledes være tilfælde, hvor  

 man ønsker at give opholdstilladelse til en person, der opholder sig i et af  

 de danske flygtningecentre, der opbygges i regionen.
I centret vil personen  

 nyde beskyttelse, men vedkommende kan f.eks. være såret eller i øvrigt  

 behandlingskrævende på en sådan måde, at behovet for lægehjælp ikke kan  

 tilgodeses på stedet, hvorfor der kan være grundlag for at meddele  

 midlertidig opholdstilladelse i Danmark i henhold til § 1, stk. 1.
Er det lægelige behandlingsforløb i Danmark afsluttet, når vedkommendes  

 opholdstilladelse udløber, vil man kunne afslå at forlænge den midlertidige  

 opholdstilladelse under henvisning til, at de omstændigheder, der begrundede  

 opholdstilladelsen, ikke længere er til stede.
Det vil være en forudsætning  

 for at afslå forlængelse af opholdstilladelsen, at vedkommende vil kunne  

 vende tilbage og opnå beskyttelse i området, f.eks. i det flygtningecenter  

 vedkommende kom fra, eller eventuelt i en anden lejr.
 Uanset de betydelige fredsbestræbelser, der udfoldes på internationalt  

 plan og den indsats, som udfoldes blandt andet af FN's styrker i området, er  

 det ikke muligt at bedømme, hvornår de nuværende uroligheder og  

 borgerkrigslignende tilstande i det tidligere Jugoslavien ophører.
 Der er derfor ikke sat nogen øvre grænse for, hvor mange gange en  

 opholdstilladelse kan forlænges, og der er således heller ikke gjort nogen  

 indskrænkninger i, hvor lang tid opholdstilladelsen i alt kan udstrække sig.
En generel tilbagesendelse til hjemlandet af grupper af personer, der har  

 haft opholdstilladelse efter lovforslaget, vil forudsætte, at det blandt  

 andet på baggrund af de tilkendegivelser, der måtte foreligge fra UNHCR eller  

 anden international side, kan lægges til grund, at forholdene i det  

 pågældende område må anses for således normaliserede, at en tilbagevenden vil  

 være mulig og forsvarlig.
Det må forudsættes, at dette kan ske under ordnede  

 og sikrede forhold.
 Det må være en forudsætning, at der indhentes sådanne baggrundsoplysninger  

 gennem internationale kontakter, forinden der tages initiativ til en generel  

 tilbagesendelse.
Til § 3 Der vil blive etableret et særligt program for de personer, der kommer til  

 Danmark fra det tidligere Jugoslavien bl.a. indeholdende tilbud om  

 undervisning, kultur- og sportsaktiviteter og kurser i visse faglig-tekniske  

 fag af betydning for en tilbagevenden til hjemlandet.
 Under henvisning til at opholdet i Danmark er midlertidigt, og at de  

 påtænkte tilbud, der skal forberede og forbedre de pågældendes situation ved  

 deres tilbagvenden til hjemlandet, vil blive tilbudt i dagtiden, findes der  

 ikke at være grundlag for, at de pågældende skal kunne tage arbejde.
 Bestemmelsen er dog ikke til hinder for, at et praktikophold kan indgå i  

 det uddannelsesprogram, der tilrettelægges for de inviterede personer.
 Afgrænsningen af bestemmelsen svarer til udlændingelovens § 13, der  

 beskriver hvilke former for beskæftigelse, der kræver arbejdstilladelse.
Til § 4 Bestemmelsen præciserer, at en person, der er meddelt midlertidig  

 opholdstilladelse i henhold til lovforslaget, ikke vil kunne få en eventuel  

 ægtefælle, børn eller forældre hertil.
Det bemærkes i den forbindelse, at  

 reglerne i udlændingelovens § 9, stk. 1, om ret til familiesammenføring  

 heller ikke finder anvendelse på udlændinge, som alene har midlertidig  

 opholdstilladelse i Danmark.
 Som anført i bemærkningerne til § 1 vil der i forbindelse med udvælgelsen  

 af særligt nødstedte personer derimod tillige kunne medtages nære  

 familiemedlemmer til den pågældende.
Til § 5 Det fremgår af bestemmelsens stk. 1, at børn, der er i den  

 undervisningspligtige alder, skal have undervisning efter et særskilt  

 tilrettelagt undervisningsprogram.
Bestemmelsen skal ses i sammenhæng med  

 reglen i folkeskolelovens § 32, hvorefter ethvert barn der skal opholde sig  

 her i landet i mindst seks måneder - herunder på grundlag af en midlertidig  

 opholdstilladelse - er undergivet de almindelige regler om  

 undervisningspligt, hvilket blandt andet indebærer, at barnet har krav på at  

 blive undervist i folkeskolen, medmindre det omfattes af bestemmelser om  

 undervisningspligt i medfør af anden lovgivning, jf. § 32, 1.pkt.
 Direktoratet for Udlændinge skal i samarbejde med Dansk Flygtningehjælp  

 forestå et program for en alderssvarende undervisning af de af stk. 1  

 omfattede børn.
Hvad angår udarbejdelsen af programmet for undervisningen af de omhandlede  

 børn, er det forudsat, at aftalen mellem Direktoratet for Udlændinge og Dansk  

 Flygtningehjælp kan tage udgangspunkt i den undervisning, der i dag tilbydes  

 børn af asylansøgere på grundlag af en aftale mellem Direktoratet for  

 Udlændinge og Dansk Røde Kors.
Undervisningen må nærmere tilrettelægges på en  

 sådan måde, at den kan indpasses i tidsrummet for opholdstilladelsens længde,  

 som i øvrigt er en følge af ordningen om midlertidig opholdstilladelse,  

 hvorefter opholdstilladelse meddeles for en periode af seks måneder ad  

 gangen, jf. § 1, stk. 3 og § 2, stk. 2.
 Formålet med undervisningen skal ikke være integration, men opretholdelse  

 og videreudvikling af elementære skolekundskaber og færdigheder.
 Den ved stk. 2 fastsatte undervisning af andre personer skal  

 ligeledes forestås af Direktoratet for Udlændinge i samarbejde med Dansk  

 Flygtningehjælp.
Hvad angår udarbejdelsen af undervisningsprogrammet for de af stk. 2  

 omfattede personer, herunder voksne, er det hensigten, at alle personer, der  

 meddeles opholdstilladelse i medfør af denne lov, skal have en vis helt  

 grundlæggende orientering om danske samfundsforhold og dansk kultur.
Der kan  

 endvidere ske undervisning inden for visse sprog med henblik på færdigheder  

 m.m.
I det omfang det er muligt at tilbyde yderligere undervisning, er det  

 forudsat, at undervisningen af personer i alderen op til 25 år prioriteres  

 højest, idet denne aldersgruppe må formodes at have det største behov for en  

 undervisning, der kan lette overgangen til en anden mere erhvervsrettet  

 undervisning eller uddannelse efter en tilbagevenden til det tidligere  

 Jugoslavien.
Undervisningsministeriet har oplyst, at erhvervsskolerne antageligt vil  

 kunne bidrage med elementer til sådanne programmer i et samarbejde med Dansk  

 Flygtningehjælp.
Det vil for eksempel kunne være indøvelse af færdigheder med  

 hensyn til håndtering af værktøj, maskiner og materialer inden for håndværk,  

 industri og landbrug samt eventuelt anvendelse af kontorteknologi m.v. inden  

 for handel og kontor, hvor erhvervsskolerne råder over udstyr og  

 lærerkræfter.
 Det kan i forlængelse heraf bemærkes, at Arbejdsministeriet har oplyst, at  

 AMU-centrene - i et samarbejde med Dansk Flygtningehjælp - hurtigt vil kunne  

 bidrage med elementer til uddannelsesprogrammerne, blandt andet inden for  

 visse håndværk, social- og sundhedsområdet, tekstilområdet m.v.
 Både ved tilrettelæggelsen af undervisningsprogrammet for de af stk.  

 1 omfattede personer og ved tilrettelæggelsen af undervisningsprogrammet  

 for de af stk. 2 omfattede personer, skal der tages fornødent hensyn  

 til, at de pågældendes ophold her i landet er af midlertidig karakter, jf.  

 herved § 1, stk. 3 og § 2, stk. 2.
 Da det ikke er hensigten, at de i medfør af dette lovforslag inviterede  

 flygtninge og hjemløse fra det tidligere Jugoslavien skal søges integreret i  

 det danske samfund, og da undervisning og uddannelse efter de for det  

 almindelige uddannelsessystem gældende regler i stor udstrækning tager sigte  

 på netop integration, bestemmes det ved stk. 3, at hverken børn i den  

 undervisningspligtige alder eller voksne, der opholder sig i Danmark på  

 grundlag af en opholdstilladelse meddelt i medfør af dette lovforslag, skal  

 have ret til at modtage anden form for undervisning eller uddannelse i medfør  

 af de regler, der iøvrigt gælder herom for personer med ophold i Danmark.
Til § 6 Bestemmelsen omhandler adgangen til sygehusbehandling og anden lægelig  

 behandling for de personer, der er omfattet af lovforslaget.
Efter stk. 1 har en person, der er meddelt opholdstilladelse i  

 henhold til lovforslaget, ret til sygehusbehandling af de sygdomme eller  

 lidelser, der har dannet grundlag for meddelelse af opholdstilladelsen.  

 Reglen fraviger således den almindelige regel i § 5, stk. 1, 3. pkt., i  

 bekendtgørelse nr. 597 af 16. november 1982 om adgang til ydelser efter lov  

 om sygehusvæsenet og lov om svangerskabshygiejne og fødselshjælp.
Efter denne  

 bestemmelse har personer under midlertidigt ophold her i landet ikke ret til  

 behandlingen, hvis personen er kommet til landet i den hensigt at opnå  

 sygehusbehandling.
 Sygehusbehandlingen varetages af Rigshospitalet eller af andre sygehuse.  

 Sundhedsministeriet varetager koordinationen af sygehusvæsenets indsats, og  

 den i bestemmelsen indeholdte bemyndigelse til sundhedsministeren til at  

 fastsætte nærmere regler om tilrettelæggelsen af sygehusbehandlingen, vil  

 blandt andet kunne anvendes som grundlag for fastsættelse af regler om  

 visitation af patienter, herunder om fordelingen af patienter mellem  

 Rigshospitalet og de amtskommunale sygehuse.
Udgifter til overførsel af patienter mellem sygehuse afholdes af  

 Sundhedsministeriet i medfør af denne bestemmelse.
Udgifter til anden  

 transport af de af lovforslaget omfattede personer, afholdes af Direktoratet  

 for Udlændinge.
Der henvises herved til bemærkningerne til § 7.
 Stk. 2 regulerer adgangen til sygehusbehandling og anden lægelig  

 behandling af andre sygdomme eller lidelser end dem, der har dannet  

 grundlag for meddelelse af opholdstilladelse i medfør af denne lov.
Som anført i bemærkningerne til § 1 er det ikke tanken, at udvælgelsen af  

 personer skal foretages så snævert, at det er udelukket at medtage nære  

 familiemedlemmer til en behandlingskrævende person, uanset at et eller flere  

 af familiemedlemmerne ikke selvstændigt opfylder de i § 1, stk. 1, opstillede  

 kriterier.
Såfremt et ledsagende familiemedlem måtte få behov for lægelig  

 behandling, er der hjemmel hertil i stk. 2.
Til § 7 Det må antages, at langt den overvejende del af de personer, der som  

 hjemløse eller sårede meddeles opholdstilladelse i henhold til § 1, vil være  

 fuldstændig uden midler.
 Det må derfor indgå som et naturligt led i den særlige humanitære indsats,  

 som modtagelsen i Danmark af de pågældende er udtryk for, at udgifterne til  

 deres underhold m.v. betales endeligt af den danske stat.
I overensstemmelse hermed er det i stk. 1 udtrykkeligt fastlagt, at  

 enhver, der får opholdstilladelse efter lovforslaget, får udgifterne til  

 underhold dækket af Direktoratet for Udlændinge.
Det gælder, uanset om en  

 person selv måtte være i besiddelse af midler.
De opholdsudgifter, som dækkes af den danske stat, omfatter også udgifter  

 til ordinær læge- og tandlægebehandling.
Er der tale om mere omfattende  

 behandlinger, gælder reglen i § 6. Der henvises til bemærkningerne til denne  

 bestemmelse.
 Det følger samtidig af ordningens karakter, at rejseomkostningerne i  

 forbindelse med, at de pågældende bringes til Danmark, betales af den danske  

 stat.
I lighed med asylansøgere vil de pågældende personer fra det tidligere  

 jugoslaviske område blive anvist ophold på særlige indkvarteringscentre.  

 Blandt andet af hensyn til muligheden for at tilbyde de pågældende særskilt  

 tilrettelagte undervisningsprogrammer vil de skulle være samlet, og der vil  

 derfor blive etableret særlige centre, som udelukkende skal tage sig af de  

 personer, der er omfattet.
Der henvises til de almindelige bemærkninger, hvor  

 opgaverne for henholdsvis Dansk Røde Kors og Dansk Flygtningehjælp i  

 forbindelse med modtagelsen af de pågældende personer er nærmere beskrevet.
 I tilknytning hertil er der i stk. 2 hjemmel til at pålægge en  

 person at tage ophold efter Direktoratet for Udlændinges nærmere bestemmelse,  

 uanset om vedkommende selv måtte have tilstrækkelige midler til sit  

 underhold.
 Ud over selve indkvarteringen, hvor de pågældende vil få daglig pleje og  

 bespisning, vil der blive givet et beløb til hver enkelt person, herunder  

 også til børn, således som det er tilfældet efter den gældende ordning for  

 asylansøgere i Danmark.
 Den etablerede ordning, hvorefter udgifterne til de omhandlede personers  

 behov m.v. betales af det offentlige, indebærer, at de pågældende personer  

 falder uden for reglerne om bistand i medfør af den sociale lovgivning.
De pågældende er således ikke omfattet af bistandslovens regler om  

 økonomisk hjælp m.v.
Dog gælder kommunernes generelle forpligtelse til at  

 føre tilsyn med de forhold, hvorunder børn i kommunen lever og om nødvendigt  

 at støtte forældrene med hensyn til børnenes opdragelse.
 De pågældende er ikke omfattet af reglerne om børnetilskud.
 De inviterede personer fra det tidligere Jugoslavien har ikke ret til  

 social pension, idet de ikke opfylder indfødsretskravet i lov om social  

 pension og ej heller omfattes af samme lovs § 2, stk. 2, der undtager fra  

 indfødsretskravet for personer, der er meddelt opholdstilladelse i medfør af  

 udlændingelovens § 7 eller § 8.
Det bemærkes, at Danmark i 1977 har indgået en konvention om sociale  

 rettigheder med det tidligere Jugoslavien.
Det er på nuværende tidspunkt ikke  

 fuldt afklaret, i hvilket omfang de nye republikker i det tidligere  

 Jugoslavien succederer i konventionens rettigheder og forpligtelser.
For det  

 tilfælde at der sker succession, vil retsstillingen imidlertid være den, at  

 konventionen ikke omfatter personer, der meddeles opholdstilladelse i medfør  

 af dette lovforslag, idet konventionens anvendelsesområde er tilfælde, hvor  

 opholdsgrundlaget er almindeligt og ikke et særligt opholdsgrundlag, som det  

 er tilfældet med dette lovforslag.
Det bemærkes i øvrigt, at konventionen  

 ikke giver personer fra det tidligere Jugoslavien bedre retsstilling  

 vedrørende retten til sociale ydelser, end den der følger af den gældende  

 danske lovgivning.
Til § 8 Bestemmelsen regulerer, under hvilke omstændigheder en opholdstilladelse  

 bortfalder.
Opgiver en person, der er meddelt midlertidig opholdstilladelse  

 efter lovforslaget sin bopæl i Danmark og tager ophold i et andet land,  

 bortfalder opholdstilladelsen.
At vedkommende har opgivet sin bopæl kan  

 f.eks. ligge klart i kraft af en tilkendegivelse fra den pågældende herom  

 eller ved fremkomne oplysninger om, at vedkommende har taget bopæl i et andet  

 land.
Der kan dog tænkes tilfælde, hvor en person forsøgsvis har taget bopæl i  

 et tredje land eventuelt i nærheden af slægtninge, men hvor det viser sig, at  

 vedkommende ikke kan tillades ophold der.
I sådanne tilfælde er der i stk.  

 2 hjemmel til at træffe bestemmelse om, at den midlertidige  

 opholdstilladelse i Danmark ikke skal anses for bortfaldet.
En opholdstilladelse bortfalder endvidere, hvis en person sammenhængende  

 har opholdt sig uden for Danmark i mere end 2 måneder.
Også i relation til  

 denne bestemmelse gælder, at det efter stk. 2 vil kunne bestemmes, at  

 opholdstilladelsen ikke bortfalder.
 Om muligheden for at få udstedt særlig rejselegitimation henvises til § 15  

 og bemærkningerne til denne bestemmelse.
Til § 9 I forbindelse med udvælgelsen i området af de personer, der skal tilbydes  

 midlertidig opholdstilladelse i Danmark, forudsættes der i første omgang  

 alene at ske identifikation af hver enkelt person.
Det skønnes således ikke  

 muligt at tilvejebringe detaljerede personlige data vedrørende hver enkelt,  

 herunder oplysninger om hvorvidt en person måtte være straffet for alvorlig  

 kriminalitet eller tidligere måtte være udvist af Danmark med indrejseforbud.
 Da det må anses at være af væsentlig betydning, at personer, der er dømt  

 for alvorlig kriminalitet eller har indrejseforbud, kan udskilles fra den  

 gruppe af personer, Danmark tilbyder at hjælpe, er der i bestemmelsen med  

 henvisningen til udlændingelovens § 10 skabt hjemmel til, at en meddelt  

 opholdstilladelse i disse tilfælde kan inddrages.
 Samtidig er det med den foretagne henvisning til udlændingelovens § 26  

 udtrykkeligt angivet, at der ved afgørelsen af, om der skal ske inddragelse  

 af en opholdstilladelse, tillige skal lægges vægt på de personlige forhold  

 hos den pågældende person.
 Udlændingelovens § 26 indeholder således en opregning af de personlige  

 hensyn, der skal indgå i vurderingen, hvorved bemærkes, at der i relation til  

 personer omfattet af lovforslaget navnlig kan være anledning til at fremhæve  

 udlændingelovens § 26, nr. 1, der henviser til personens alder,  

 helbredstilstand og andre personlige forhold samt udlændingelovens § 26, nr.  

 5, der henviser til risikoen for, at vedkommende vil lide overlast i  

 hjemlandet eller andre lande, hvor vedkommende kan ventes at tage ophold.
 Såfremt en person er meddelt midlertidig opholdstilladelse, uanset at  

 betingelserne herfor ikke har været opfyldt, jf. § 1, stk. 1, hvilket f.eks.  

 kan tænkes ved en persons usandfærdige oplysninger om sin nationalitet, vil  

 der i kraft af henvisningen til udlændingelovens § 19, stk. 3, der omhandler  

 svigstilfælde, kunne ske inddragelse af opholdstilladelsen.
Til § 10 Bestemmelsen regulerer, under hvilke omstændigheder der kan ske udvisning  

 af en person, som er meddelt midlertidig opholdstilladelse efter  

 lovforslaget.
I udlændingelovens §§ 22-24 er der givet forskellige regler om, hvornår  

 udvisning af en udlænding kan finde sted.
Hvilke regler der skal anvendes  

 over for en bestemt person afhænger dels af, om vedkommende har  

 flygtningestatus, dels af, hvor længe vedkommende har boet i Danmark,  

 herunder om det har været med henblik på varigt ophold.
 En udlænding, der lovligt bor eller opholder sig her i landet med henblik  

 på midlertidigt ophold, vil uanset opholdstidens længde være omfattet af  

 udlændingelovens § 24.
 I udlændingelovens § 24, nr. 3, er der givet regler for, hvornår en  

 udlænding, der med lovligt ophold har fast bopæl her i landet, kan udvises,  

 medens § 24, nr. 4, regulerer, hvornår udlændinge, der ikke er omfattet af  

 nr. 3 kan udvises.
 Bestemmelsen i § 10 svarer til reglen i udlændingelovens § 24, nr. 4.
Det bemærkes i den forbindelse, at opstår der spørgsmål om at foretage  

 udvisning af en person, der har ansøgt om asyl, hvilket en person omfattet af  

 lovforslaget også vil kunne gøre, vil vedkommende ikke blive udsendt af  

 landet, før der er taget stilling til, om vedkommendes ansøgning om asyl skal  

 imødekommes.
Meddeles den pågældende asyl i medfør af udlændingelovens § 7,  

 vil et indrejseforbud meddelt i forbindelse med en udvisningsbeslutning blive  

 ophævet, jf. herved udlændingelovens § 32, stk. 4.
 Om de personlige hensyn, der skal indgå i vurderingen af, om der skal ske  

 udvisning, er der i § 10 henvist til udlændingelovens § 26, som opregner en  

 række momenter, hvoraf navnlig udlændingelovens § 26, nr. 1 og nr. 5, kan  

 være af betydning.
I udlændingelovens § 32, hvortil der er henvist, er retsvirkningerne af  

 udvisning beskrevet.
Det følger bl.a. heraf, at der til en udvisning knytter  

 sig et indrejseforbud, som kan tidsbegrænses.
 I bestemmelsen er der endvidere henvist til udlændingelovens § 49. Det  

 følger heraf, at såfremt en person med opholdstilladelse efter lovforslaget  

 dømmes for strafbart forhold, afgøres det efter anklagemyndighedens påstand  

 ved dommen, om den pågældende skal udvises.
 Udlændingelovens § 50 om ophævelse af en doms bestemmelse om udvisning på  

 grund af væsentligt ændrede forhold hos den dømte samt udlændingelovens § 51,  

 der blandt andet vedrører spørgsmålet om udvisning i forbindelse med  

 overførsel af strafforfølgningen til et andet land, er i kraft af en  

 henvisning til bestemmelserne gjort anvendelige over for personer omfattet af  

 lovforslaget.
Til § 11 Træffes der beslutning om, at en opholdstilladelse ikke skal forlænges  

 eller inddrages, jf. §§ 2 eller 9, eller at der skal ske udvisning, jf. § 10,  

 skal vedkommende person udrejse af landet.
Der bør i forbindelse hermed  

 indrømmes den pågældende en frist til at indrette sig herpå.
Fristen er i normale tilfælde fastsat til 1 måned, hvilket fremgår af  

stk. 1, der dog samtidig giver mulighed for i særlige tilfælde at  

 fastsætte såvel en kortere som en længere frist.
Reglen svarer til  

 bestemmelsen i udlændingelovens § 33, stk. 2.
 Det følger af stk. 2, at påklage til Justitsministeriet over en  

 afgørelse som nævnt i stk. 1, inden for en 7-dages frist har opsættende  

 virkning med hensyn til udrejsefristen.
I stk. 4 er der henvist til udlændingelovens §§ 30-31. Hermed er  

 det præciseret, at såfremt en person ikke udrejser frivilligt, drager  

 politiet omsorg for udrejsen.
Udlændingelovens § 31 foreskriver i den  

 forbindelse, at personen ikke må udsendes til et land, hvor den pågældende  

 risikerer forfølgelse af de i flygtningekonventionen af 28. juli 1951,  

 Artikel 1 A, nævnte grunde, eller hvor vedkommende ikke er beskyttet mod  

 videresendelse til et sådant land.
Gør en person inden eller i forbindelse med udsendelse gældende, at den  

 pågældende ønsker asyl i Danmark, eller at udsendelsen vil være i strid med  

 udlændingelovens § 31, påhviler det politiet straks at henvise sagen til  

 behandling ved Direktoratet for Udlændinge som en ansøgning om asyl.
I  

 forbindelse med asylsagens behandling vil der herefter, såfremt  

 asylansøgningen afslås, tillige blive truffet afgørelse om, hvorvidt den  

 pågældende kan udsendes.
Der henvises herved til udlændingelovens § 32 a.
Til § 12 Med bestemmelsen er der skabt hjemmel til, at udlændingelovens §§ 34-36,  

 der omhandler adgangen til at foretage frihedsberøvelse eller mindre  

 indgribende foranstaltninger over for en udlænding, også kan bringes i  

 anvendelse over for en person med midlertidig opholdstilladelse efter  

 lovforslaget.
 Henvisningen til udlændingelovens § 37 indebærer, at der skal ske  

 domstolsprøvelse af en administrativ beslutning om frihedsberøvelse, hvis  

 frihedsberøvelsen strækker sig ud over 3 døgn.
Til § 13 Kompetencen til at træffe afgørelser efter lovforslaget er i lighed med,  

 hvad der gælder for andre udlændingesager, henlagt til Direktoratet for  

 Udlændinge i 1. instans.
For så vidt angår adgangen til at foretage  

 frihedsberøvelse eller mindre indgribende foranstaltninger, er det dog  

 ligesom efter udlændingeloven vedkommende politimester eller  

 politidirektøren, der kan træffe bestemmelse herom, jf. herved § 13, stk. 3.
 Det bemærkes, at kompetencen til at træffe afgørelse om udvisning på grund  

 af strafbart forhold er hos domstolene, jf. herved § 10, der henviser til  

 udlændingelovens § 49, som indeholder en bestemmelse herom.
Uanset at det i medfør af § 1, stk. 1, er regeringen, der træffer den  

 principielle beslutning om, at særligt nødstedte personer skal inviteres til  

 Danmark, vil det være Direktoratet for Udlændinge, der er ansvarlig for den  

 konkrete udvælgelse af de pågældende personer.
Der henvises i øvrigt til  

 bemærkningerne til § 1.
 På baggrund af, at meddelelse af opholdstilladelse efter nærværende  

 lovforslag vil ske i forbindelse med udvælgelsen af personer i regionen og  

 ikke efter indgivet ansøgning, er det i stk. 2 præciseret, at selve  

 afgørelsen om udvælgelse af de personer, der skal meddeles opholdstilladelse,  

 jf. § 1 ikke kan indbringes for Justitsministeriet.
 Direktoratet for Udlændinges øvrige afgørelser kan indbringes for  

 Justitsministeriet.
Til § 14 Enhver person, der kommer til Danmark, kan ansøge om asyl, og denne  

 ansøgning behandles i overensstemmelse med udlændingelovens regler, medens  

 den pågældende opholder sig her i landet.
Dog giver udlændingelovens § 48,  

 stk. 2, mulighed for at afvise en asylansøger, forudsat at den pågældende  

 ikke udsendes til et land, hvor der er risiko for forfølgelse af de i  

 flygtningekonventionen af 28. juli 1951, Artikel 1 A, nævnte grunde, eller  

 hvor der ikke er beskyttelse mod videresendelse til et sådant land.
 Personer, der er meddelt midlertidig opholdstilladelse i henhold til § 1,  

 stk. 1, vil ligeledes kunne anmode om asyl i medfør af udlændingelovens § 7.
 For at sikre at det administrative system, der behandler ansøgninger om  

 asyl fra spontant indrejste asylansøgere, fortsat kan fungere på en  

 tilfredsstillende måde, findes det nødvendigt at etablere en administrativ  

 ordning, der sikrer, at systemet ikke belastes ressourcemæssigt ved  

 behandling af asylansøgninger fra personer, hvis behov for midlertidig  

 beskyttelse mod tilbagesendelse er imødekommet ved dette lovforslag.
Det bemærkes i den forbindelse, at der i 1992 generelt har været en  

 voldsom stigning i antallet af indrejste spontane asylansøgere.
Fra 1. januar  

 til og med den 27. september er der således indrejst i alt 7.230 personer.  

 Til sammenligning kan oplyses, at der i perioden 1. januar til og med den 30.  

 september 1991 indrejste ialt 2.973 spontane asylansøgere.
Af de 7.230  

 spontant indrejste asylansøgere er 4.135 personer fra det tidligere  

 Jugoslavien.
I § 14 er der hjemmel til, at udlændingemyndighederne kan beslutte, at en  

 asylansøgning fra en person med midlertidig opholdstilladelse i henhold til §  

 1, stk. 1, ikke færdigbehandles, så længe vedkommendes opholdstilladelse er  

 gældende.
Det forudsættes i den forbindelse, at der af  

 udlændingemyndighederne som minimum foretages en registrering af, at  

 vedkommende har anmodet om asyl, herunder med en kort angivelse af  

 asylmotivet.
Det vil i øvrigt være op til udlændingemyndighederne at tage  

 stilling til, hvilke sagsbehandlingsskridt der kan være fornuftige og  

 hensigtsmæssige efter indgivelsen af asylansøgningen.
 Såfremt det umiddelbart måtte stå klart, at en person, der har ansøgt om  

 flygtningestatus i henhold til udlændingelovens § 7, opfylder betingelserne  

 herfor, bør den pågældende, uanset at vedkommende er meddelt midlertidig  

 opholdstilladelse i henhold til lovforslaget, stilles på samme måde som  

 personer med opholdstilladelse i henhold til udlændingelovens § 7. I disse  

 tilfælde bør personen derfor meddeles opholdstilladelse i medfør af  

 udlændingelovens § 7.
Justitsministeriet har i forbindelse med udformningen af § 14 overvejet,  

 om reglen er i overensstemmelse med bestemmelserne i FN's  

 Flygtningekonvention.
Denne problemstilling har været behandlet ved de  

 internationale møder, der har været afholdt i forbindelse med krisen i det  

 tidligere Jugoslavien.
Til brug for den af UNHCR arrangerede konference, der blev afholdt den 29.  

 juli 1992, og som er omtalt i de almindelige bemærkninger, var der således  

 udarbejdet et syntesepapir af 24. juli 1992, hvori spørgsmålet om  

 behandlingen af ansøgninger om asyl fra personer fra det tidligere  

 Jugoslavien er omtalt.
Der anføres følgende i syntesepapiret:
»Siden udbruddet af konflikten i Jugoslavien har det været De  

 Forenede Nationers Flygtningehøjkommisariats opfattelse, at personer, der  

 flygter fra det tidligere Jugoslavien, og som har behov for international  

 beskyttelse, skal kunne modtage denne på midlertidig basis." (Uofficiel  

 oversættelse) Det anføres videre i syntesepapiret:
»Da det drejer sig om store antal, mener UNHCR ikke, det er praktisk  

 at anvende en individuel asylprocedure, skønt personer, som har et  

 beskyttelsesværdigt krav ifølge flygtningekonventionen af 28. juli 1951, ikke  

 bør udelukkes fra at ansøge om asyl, hvis de ønsker det.
Muligheden for  

 midlertidig beskyttelse vil kræve yderligere bearbejdelse under hensyn til  

 national lovgivning og procedurer, men den bør som et minimum indeholde  

 adgang til indrejse i det land, hvor der søges om sådan beskyttelse, respekt  

 for princippet om non-refoulering og for grundlæggende menneskerettigheder .  

 . . .« (Uofficiel oversættelse) Genevekonferencen resulterede i, at der blev nedsat en Follow-up-committee  

 on the Comprehensive Response to the Humanitarian Crisis in the former  

 Jugoslavia.
Til brug for arbejdet i dette forum er der fra Højkommissærens  

 side udsendt et arbejdsdokument, hvor der omkring samme spørgsmål er angivet  

 følgende:
»I mange lande er det et indbygget led i beskyttelsen af  

 asylansøgere, at alle har adgang til en individuel asylprocedure.
Medens  

 værdien af en sådan procedure anerkendes fuldt ud for personer, der søger  

 international beskyttelse, opstår spørgsmålet om, hvorvidt adgangen hertil  

 nødvendigvis bør være til stede for personer fra det tidligere Jugoslavien,  

 der gives midlertidig beskyttelse.
Under hensyn til det særlige formål med  

 den midlertidige beskyttelse, og forudsat at de mindstekrav til beskyttelse,  

 som er angivet ovenfor i afsnit 26, respekteres (omhandler adgangen til  

 indrejse, behandling i overensstemmelse med internationalt anerkendte krav  

 til beskyttelse af menneskerettighederne, herunder adgang til basale  

 fornødenheder og tilladelse til ophold indtil sikker tilbagevenden kan finde  

 sted), er det UNHCR's opfattelse, at personer fra det tidligere Jugoslavien,  

 der modtager midlertidig beskyttelse ikke nødvendigvis behøver at have  

 samtidig adgang til en individuel asylsprocedure.« (Uofficiel  

 oversættelse) Til § 15 Bestemmelsen indeholder en bemyndigelse til justitsministeren til at  

 fastsætte regler om udstedelse, herunder også inddragelse, af særlig  

 rejselegitimation til de af lovforslaget omfattede personer.
Såfremt konflikten i det tidligere jugoslaviske område bliver meget  

 langvarig, kan der opstå behov for at kunne udstede rejselegitimation til de  

 personer, som ikke selv måtte være i besiddelse heraf.
Der henvises herved  

 til bemærkningerne til § 8 om en persons adgang til at rejse til andre lande  

 uden at miste den midlertidige opholdstilladelse.
Til § 16 Ved bestemmelsen præciseres det, at de personer, der meddeles midlertidig  

 opholdstilladelse i henhold til invitationsordningen, ikke skal  

 folkeregistreres i Danmark.
I § 8, stk. 2, i bekendtgørelse nr. 818 af 12. december 1991 om  

 folkeregistrering er det fastsat, at der ved tilflytning fra udlandet skal  

 ske flytteanmeldelse, hvis opholdet skal vare 3 måneder eller derover.
Efter  

 bekendtgørelsens § 11, stk. 2, nr. 1, kan udlændinge, bortset fra nordiske  

 statsborgere, dog kun folkeregistreres, såfremt de har  

 opholdstilladelse/-bevis.
 I bekendtgørelsens § 12, stk. 2, er det angivet, hvilke former for  

 opholdstilladelser der er omfattet af § 11, stk. 2, nr. 1.
 De omhandlede personer, der inviteres til Danmark, vil ikke få udstedt  

 opholdstilladelse/-bevis som nævnt i bekendtgørelsens § 12, stk. 2, men for  

 klarhedens skyld er det fundet rettest udtrykkeligt i lovteksten at fastslå,  

 at der ikke skal ske folkeregistrering af de pågældende personer.
Til § 17 Bestemmelsen fastlægger ikrafttrædelsestidspunktet.
Til § 18 Bestemmelsen indeholder en revisionsklausul.
Til § 19 Bestemmelsen fastlægger, at loven ikke skal gælde for Færøerne og  

 Grønland.
Efter 2. behandling den § 1. Regeringen kan efter aftale med De Forenede Nationers Højkommissær for Flygtninge (UNHCR) eller lignende international organisation invitere et antal særlig nødstedte personer fra det tidligere Jugoslavien til at tage ophold her i landet med henblik på lægelig behandling eller anden hjælp, som ikke kan ydes i det område, hvor vedkommende befinder sig.
 Stk. 2. Udvælgelsen af de personer, der inviteres til Danmark,  

 skal ske i samarbejde med UNHCR eller lignende international organisation.
 Stk. 3. De i stk. 1 nævnte personer meddeles opholdstilladelse med  

 henblik på midlertidigt ophold for en periode af 6 måneders varighed.
 Stk. 4. Regeringen kan beslutte at indgå aftaler med UNHCR eller  

 lignende international organisation om tilsvarende ordninger for særlig  

 nødstedte personer fra andre områder, der er ramt af krigshandlinger eller  

 lignende uroligheder.
§ 2. Efter ansøgning kan en opholdstilladelse efter denne lov  

 forlænges.
Ved afgørelsen af, om opholdstilladelsen skal forlænges, skal der  

 lægges vægt på, om de omstændigheder, der begrundede opholdstilladelsen,  

 fortsat er til stede.
Der skal endvidere lægges vægt på, om ansøgeren på  

 grund af krigshandlinger eller lignende uroligheder i det område, vedkommende  

 ellers kan vende tilbage til, må antages at have behov for fortsat  

 midlertidig beskyttelse her i landet.
 Stk. 2. Opholdstilladelsen forlænges i 6 måneder ad gangen.
 § 3. En opholdstilladelse efter denne lov giver ikke ret til at  

 tage lønnet eller ulønnet beskæftigelse, til at udøve selvstændig  

 erhvervsvirksomhed eller til med eller uden vederlag at udføre  

 tjenesteydelser her i landet.
 § 4. En person med opholdstilladelse efter denne lov har ikke krav  

 på at få familiemedlemmer her til landet.
 § 5. Børn i den undervisningspligtige alder, der er meddelt  

 opholdstilladelse efter denne lov, skal modtage særskilt tilrettelagt  

 undervisning.
 Stk. 2. Andre personer, der er meddelt opholdstilladelse efter  

 denne lov, skal tilbydes særskilt tilrettelagt undervisning og kurser i visse  

 faglig-tekniske fag af betydning for tilbagevenden til hjemlandet.
 Stk. 3. De af stk. 1 og stk. 2 omfattede personer har ikke krav på  

 at modtage anden form for undervisning eller uddannelse.
§ 6. En person, der er meddelt opholdstilladelse efter denne lov,  

 har ret til sygehusbehandling af de sygdomme eller lidelser, der har dannet  

 grundlag for meddelelse af opholdstilladelsen.
Udgifterne hertil afholdes af  

 Sundhedsministeriet.
Sundhedsministeren kan fastsætte nærmere regler om  

 tilrettelæggelsen af denne behandling.
Stk. 2. En person, der er meddelt opholdstilladelse efter denne  

 lov, har endvidere ret til sygehusbehandling og anden lægelig behandling m.v.  

 af andre sygdomme og lidelser.
Udgifterne hertil afholdes af Direktoratet for  

 Udlændinge.
 § 7. En person, der er meddelt opholdstilladelse efter denne lov,  

 får udgifterne til underhold dækket af Direktoratet for Udlændinge.
Stk. 2. Direktoratet for Udlændinge tilvejebringer og driver  

 særskilte indkvarteringscentre for personer, der er meddelt opholdstilladelse  

 efter denne lov.
Direktoratet for Udlændinge kan bestemme, at en person,  

 uanset om vedkommende har tilstrækkelige midler til sit underhold, skal tage  

 ophold efter direktoratets nærmere bestemmelse.
§ 8. En opholdstilladelse efter denne lov bortfalder, når personen  

 opgiver sin bopæl i Danmark.
Tilladelsen bortfalder endvidere, når personen  

 har opholdt sig uden for landet i mere end 2 på hinanden følgende måneder.
 Stk. 2. Det kan dog efter ansøgning bestemmes, at  

 opholdstilladelsen ikke skal anses for bortfaldet.
 § 9. En opholdstilladelse efter denne lov kan inddrages, såfremt  

 der foreligger omstændigheder som nævnt i udlændingelovens § 10 eller § 19,  

 stk. 3. Udlændingelovens § 26 finder anvendelse ved afgørelsen om inddragelse  

 af opholdstilladelsen.
§ 10. En person med opholdstilladelse efter denne lov kan udvises,  

 hvis den pågældende idømmes betinget eller ubetinget frihedsstraf eller anden  

 strafferetlig retsfølge, der giver mulighed for frihedsberøvelse, for en  

 lovovertrædelse, der kan medføre højere straf end hæfte.
Udlændingelovens §§  

 26, 32 og 49-51 finder anvendelse ved afgørelsen om udvisning.
§ 11. Beslutning om ikke at forlænge eller at inddrage en  

 opholdstilladelse og beslutning om udvisning skal indeholde en frist for  

 udrejse, der bortset fra påtrængende tilfælde ikke må være kortere end 1  

 måned.
Afgørelsen skal endvidere indeholde oplysning om reglen i stk. 2.
Stk. 2. Påklages en afgørelse efter stk. 1 inden 7 dage efter, at  

 den er meddelt den pågældende, har personen ret til at forblive i landet,  

 indtil klagen er afgjort.
Opretholdes afgørelsen, fastsættes der en ny frist  

 for udrejse efter reglerne i stk. 1.
 Stk. 3. Er udvisning sket ved dom, fastsætter politiet en  

 udrejsefrist efter reglerne i stk. 1. Fristen regnes fra dommens afsigelse  

 eller, hvis den pågældende ikke har været til stede ved denne, fra dens  

 forkyndelse.
 Stk. 4. Med hensyn til udrejse finder udlændingelovens §§ 30-31  

 anvendelse.
 § 12. Over for en person med opholdstilladelse efter denne lov kan  

 politiet foretage frihedsberøvelse eller mindre indgribende foranstaltninger  

 i overensstemmelse med reglerne i udlændingelovens §§ 34 og 36.  

 Udlændingelovens § 37 finder herunder anvendelse.
 Stk. 2. En person med opholdstilladelse efter denne lov kan  

 varetægtsfængsles under de i udlændingelovens § 35 nævnte betingelser.
 § 13. Afgørelser i henhold til denne lov træffes med de  

 undtagelser, der fremgår af stk. 3, af Direktoratet for Udlændinge.
 Stk. 2. Direktoratets afgørelser kan bortset fra afgørelser i  

 henhold til §§ 1, 14 og 15 påklages til justitsministeren.
 Stk. 3. Afgørelser i henhold til § 11, stk. 3, og § 12, stk. 1,  

 træffes af vedkommende politimester, politidirektøren eller af  

 rigspolitichefen, hvis afgørelser kan påklages til justitsministeren.
§ 14. I tilfælde af at en person med midlertidig opholdstilladelse  

 efter denne lov ansøger om asyl her i landet i medfør af udlændingeloven, kan  

 udlændingemyndighederne bestemme, at denne ansøgning ikke færdigbehandles, så  

 længe den pågældende har opholdstilladelse i medfør af denne lov.
Udskydelsen  

 af sagsbehandlingen af en ansøgning i henhold til udlændingelovens § 7 kan  

 dog ikke udstrækkes ud over 2 år fra det tidspunkt, hvor beslutningen herom  

 er taget.
 § 15. En person fra det tidligere Jugoslavien, der inden lovens  

 ikrafttræden er indrejst til Danmark og i forbindelse hermed eller senere har  

 ansøgt om asyl i henhold til udlændingelovens § 7, kan meddeles  

 opholdstilladelse efter denne lov, såfremt vedkommende på grund af  

 krigshandlinger eller lignende uroligheder i det område, vedkommende ellers  

 kan vende tilbage til, må antages at have behov for midlertidig beskyttelse  

 her i landet.
Stk. 2. Udlændingemyndighederne kan i forbindelse med en  

 tilladelse efter stk. 1 bestemme, at asylansøgningen ikke færdigbehandles, så  

 længe den pågældende har opholdstilladelse i medfør af denne lov.
Udskydelsen  

 af sagsbehandlingen af en ansøgning i henhold til udlændingelovens § 7 kan  

 dog ikke udstrækkes ud over 2 år fra det tidspunkt, hvor beslutningen herom  

 er taget.
Stk. 3. En person, der er meddelt opholdstilladelse efter stk. 1,  

 kan få tilladelsen forlænget for 6 måneder ad gangen.
Ved afgørelsen om  

 forlængelse skal de hensyn, der er nævnt i § 2, stk. 1, 2. pkt., iagttages.
§ 16. Justitsministeren kan fastsætte regler om udstedelse af  

 særlig rejselegitimation til en person med opholdstilladelse efter denne lov,  

 der ikke kan skaffe sig pas, eller som af andre grunde har behov for et  

 sådant dokument.
Justitsministeren kan tillige fastsætte regler om  

 inddragelse af sådan rejselegitimation.
 § 17. En person med opholdstilladelse efter denne lov skal ikke  

 folkeregistreres.
 § 18. Loven træder i kraft dagen efter bekendtgørelsen i  

 Lovtidende.
 § 19. Justitsministeren fremsætter forslag om revision af loven i  

 folketingsåret 1994-95.
 § 20. Loven gælder ikke for Færøerne og Grønland.
