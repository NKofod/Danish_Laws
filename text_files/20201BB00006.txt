Fremsat den 7. oktober 2020 af Simon Emil Ammitzbøll-Bille (UFG) Forslag til folketingsbeslutning om at indføre en aldersgrænse på 18 år for omskæring af drenge af ikke-medicinske årsager Folketinget pålægger regeringen inden udgangen af folketingsåret 2020-21 at fremsætte et lovforslag, der skal have til hensigt at indføre en aldersgrænse på 18 år for omskæring af drenge af ikkemedicinske årsager.
Bemærkninger til forslaget Et grundlæggende princip i Danmark er, at man har ret til at bestemme over sin egen krop.
Når vi tillader, at man omskærer mindreårige drenge, krænker vi dette grundlæggende hensyn.
Er man omskåret, er man omskåret for hele livet.
Omskæring indebærer fysisk skade på børns kønsorganer, men på trods af det tillader vi omskæring af raske drengebørn i Danmark.
Er man 18 år gammel,  kan man selv beslutte, om man vil være medlem af folkekirken, have en tatovering eller blive en del af en religion, hvor man er omskåret.
Det skal man selvfølgelig have lov og ret til.
I dag fratager vi raske drengebørn retten til selv at beslutte, hvad de ønsker.
Vokser et barn, der er blevet omskåret af religiøse årsager, op og vil tilhøre en anden religion, kan personen ikke løbe fra, at nogle voksne prøvede at tvinge religiøse holdninger ned over vedkommende ved at give vedkommende et religiøst symbol, der aldrig kan tages væk.
En aldersgrænse på 18 år for omskæring af ikkemedicinske årsager vil løse dette, da man på den måde sikrer, at personen, der bliver omskåret, selv vælger det.
Det handler således om en varetagelse af barnets tarv.
Skriftlig fremsættelse Simon Emil Ammitzbøll-Bille (UFG):
 Hermed tillader jeg mig at fremsætte:
 Forslag til folketingsbeslutning om at indføre en aldersgrænse på 18 år for omskæring af drenge af ikke-medicinske årsager.
(Beslutningsforslag nr.
B 6) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
