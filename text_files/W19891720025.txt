 På foranledning af en henvendelse fra Danske Elværkers Forening i  

 anledning af en mellem DSB og foreningen verserende sag om DSB's krav om  

 betaling for placering af højspændingskabel gennem en station har ministeriet  

 udtalt, at ministeriet kan tilslutte sig DSB's krav om et engangsbeløb på 20  

 kr. pr. m. kabel samt om, at elselskaberne skal bære omkostningerne ved  

 eventuel nedlægning, flytning og fjernelse af et kabel.
 I december 1987 rettede Danske Elværkers Forening henvendelse til  

 ministeriets departement i anledning af en mellem foreningen og DSB  

 verserende sag om DSB's krav om en årlig betaling for placering af et I/S  

 Skærbækværket tilhørende højspændingskabel gennem Vejen Station.
 Værket og foreningen var indstillet på at betale en engangserstatning, men  

 ikke en løbende »leje« pr. år, da elværkerne derved ville komme i  

 en uholdbar situation i forhold til andre, som der eksproprieres fra, og som  

 man ønsker at fyldestgøre med en erstatning een gang for alle.
 DSB fastholdt imidlertid et krav om betaling af en årlig »leje«.  

 Denne skulle dels dække en afgift, som DSB sædvanligt opkræver, når der  

 stilles areal til rådighed for andre, dels godtgørelse for de administrative  

 byrder, som påføres DSB ved registrering og iagttagelse af det stigende antal  

 fremmede ledninger i DSB's arealer.
 Sagen var herefter genstand for forhandling mellem repræsentanter for DSB  

 og departementet ved et møde den 9. maj 1988, hvorunder DSB erklærede, at man  

 ville afstå fra at kræve en løbende afgift for tilstedeværelsen af el-kabler  

 i DSB-arealer, og at man i stedet ville søge opnået en aftale med elværkerne  

 om fastsættelsen af et engangsbeløb.
 På denne baggrund var sagen genstand for en fornyet forhandling mellem DSB  

 og D.E.F., uden at der dog mellem parterne kunne opnås enighed om en løsning  

 af spørgsmålet.
 I denne anledning har foreningen i brev af 9. november 1988 (ref.  

 032.1-11-HT/MC) anmodet om et møde om sagen, idet foreningen finder, at det  

 af DSB krævede engangsbeløb på 20 kr. pr. meter kabel er for højt ansat,  

 ligesom foreningen ikke kan tiltræde det af DSB stillede krav om, at  

 elselskaberne fortsat skal bære omkostningerne ved eventuel nedlægning,  

 flytning og fjernelse af et kabel.
 Ministeriets departement har i sagens anledning brevvekslet med DSB, der  

 har givet udtryk for den opfattelse, at det med hensyn til nedlægning af  

 elkabler i DSB's arealer ikke er rimeligt i betalingsmæssig henseende at  

 drage en analogi til en servitut, der kan pålægges andre lodsejere primært  

 landbrugere, eller andre private, når henses til den brug, de respektive  

 lodsejere gør af deres arealer.
 Typisk vil en landbruger eller en anden privat lodsejer udover de  

 egentlige gener ved et kabels nedlæggelse næppe fremover have egentlige  

 problemer med kablets placering, hvorimod dette i allerhøjeste grad vil være  

 tilfældet for DSB's vedkommende.
 Reparationer på bestående kabler finder løbende sted, ligesom der  

 nedlægges nye kabler til forbedring af sikringsanlæg mv., således at DSB's  

 sikringsanlæg stedse kan leve op til de fortsat forøgede sikkerhedskrav, der  

 er en følge af forøgede hastigheder mv.
Udover DSB's egne kabelarbejder modtager DSB jævnligt henvendelser fra  

 trediemand om tilladelse til krydsning af banelegemet, det være sig fra  

 vandværker, elværker, telefonselskaber eller private.
Sådanne krydsninger  

 tillades uden betaling af nogen art, men DSB kan af sikkerhedsmæssige grunde  

 ikke acceptere, at private entreprenører blot udfører disse  

 krydsningsarbejder uden kendskab til, hvilke kabler der måtte være beliggende  

 i DSB's jord, hvorfor en registrering, således som den udføres i DSB, er  

 ubetinget nødvendig.
 Registreringen gøres så meget mere påkrævet, som den af elværkerne  

 foreslåede placering af stærkstrømskabler nu bliver langsgående og derfor vil  

 være til gene for enhver krydsning, der måtte ønskes i hele den udstrækning  

 af banens areal, som kablet er nedlagt i.
DSB er ej heller enig i, at ulejligheden ved registrering af elværkernes  

 ledningsanlæg ikke kan være proportional med ledningens længde.
Ved  

 signaltekniske forhold er der f.eks. væsentlig forskel på  

 registreringsproblemerne på henholdsvis fri bane og stationsområder.
Det er i  

 den forbindelse oplyst, at der fra DSB's side overfor Danske Elværkers  

 Forening er redegjort for omkostningerne ved den omhandlede registrering,  

 samt for fastsættelsen af beløbet på 20 kr. pr. m. kabel.
Det er endelig med hensyn til spørgsmålet om ledningsejerens pligt til at  

 fjerne kablet som følge af forhold, som disse er uden indflydelse på, anført,  

 at dette er et standardvilkår, som ledningsejeren tidligere uden videre har  

 accepteret.
Dette må så meget mere være nødvendigt, når henses til DSB's  

 driftsmæssige udnyttelse af arealet.
Det er hertil oplyst, at krav om  

 fjernelse af et kabel alene vil blive fremsat, når driftstekniske grunde gør  

 dette påkrævet.
 I denne anledning skal det meddeles, at ministeriets departement i det  

 hele kan tilsluttet sig de af DSB i sagen fremførte synspunkter og  

 betragtninger, og at der derfor ikke ses at være noget formål med afholdelsen  

 af det af foreningen ønskede møde om sagen.
