 1. Ved dom af 20. december 1974 anså Højesteret  

 vederlaget til en forhandler tilknyttet Tupperware Scandinavia A/S for  

 vederlag for arbejde i tjenesteforhold og dermed som A-indkomst.
 Efter dommen har Tupperware Scandinavia A/S ændret tilknytning til  

 forhandlerne på visse punkter.
 2. Ved kendelse af 15. juli 1991 stadfæstede  

 Landsskatteretten en indbragt ansættelse, hvorefter en Tupperwareforhandler  

 uanset den ændrede tilknytning mellem Tupperware Scandinavia A/S og dets  

 forhandlere var anset som lønmodtager.
3. Landsskatterettens kendelse blev af skatteyderen  

 indbragt for Vestre Landsret, som ved dom af 10. juni 1994 fastholdt  

 Landsskatterettens afgørelse.
Landsretten fandt ikke, at der var sket så  

 væsentlige ændringer i forhold til tidligere, at dette kunne begrunde et  

 andet resultat end efter Højesteretsdommen af 20. december 1974.
 4. Højesteret har ved dom af 9. maj 1996 bemærket, at  

 afgrænsningen mellem lønmodtagere og selvstændige erhvervsdrivende i dag må  

 ske efter de kriterier, der er angivet i cirkulære nr. 116 af 5. oktober  

 1988, som er videreført i cirkulære nr. 129 af 4. juli 1994.
 Disse kriterier fører ikke entydigt til at anse Tupperwareforhandlere for  

 selvstændige erhvervsdrivende, men i valget mellem af anse forhandlerne som  

 selvstændige erhvervsdrivende eller som ansatte i et tjenesteforhold fandt  

 Højesteret efter en samlet vurdering det mere naturligt at anse forhandlerne  

 som selvstændige erhvervsdrivende.
 Højesteret lagde herved særligt vægt på, at forhandlerne helt frit  

 bestemmer deres arbejdstid, at de selv afholder alle udgifter i forbindelse  

 med udførelsen af arbejdet, at disse udgifter medfører en betydelig  

 omkostningsprocent, at forhandlerne ikke anses for lønmodtagere ved  

 praktiseringen af hverken ferieloven, arbejdsløshedsforsikringeslovgivningen,  

 funktionærloven, arbejdsskadeforsikringsloven eller dagpengeloven, at de ikke  

 er begrænset i adgangen til at udføre arbejde for andre, at de er frit  

 stillet med hensyn til antagelse af medhjælp, at de er momsregistreret, og at  

 de må antages at have påtaget sig i alt fald en vis økonomisk risiko.
 5. Andre forhandlere tilknyttet Tupperware Scandinavia  

 A/S, der har afholdt udgifter og som ved ansættelsen alene har fået godkendt  

 fradrag som lønmodtagere, kan med henvisning til Højesterets dom af 9. maj  

 1996 anmode om genoptagelse af indkomstansættelsen.
 6. Genoptagelse kan ske for indkomstårene 1993, 1994  

 og 1995, dvs. efter de sædvanlige genoptagelsesbestemmelser i  

 skattestyrelseslovens § 4, stk. 1.
7. Skattemyndighederne anmodes også om at foranledige  

 genoptagelse efter ovenstående retningslinjer, hvis - forholdet iøvrigt er  

 skattemyndighederne bekendt.
Ansøgning om genoptagelse af skatteansættelserne  

 skal indgives til skattemyndighederne inden udgangen af 1996, på hvilket  

 tidspunkt dette cirkulære bortfalder.
