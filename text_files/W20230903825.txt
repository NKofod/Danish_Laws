Ligebehandlingsnævnets afgørelse om alder - kompetence - ej medhold J.nr. 21-56391 En 64-årig mand klagede over forskelsbehandling på grund af alder i forbindelse med, at han ikke skattefrit kunne udtræde af sin efterlønsordning.
Nævnet vurderede, at efterløn udgør en social sikringsordning, der falder uden for forskelsbehandlingslovens anvendelsesområde.
Nævnet havde derfor ikke kompetence til at behandle klagen over forskelsbehandling på grund af alder uden for forskelsbehandlingslovens anvendelsesområde.
 Afgørelsen blev truffet af et medlem af Ligebehandlingsnævnets formandskab.
 Klagen angår påstået forskelsbehandling på grund af alder i forbindelse med, at klager ikke kan få udbetalt sit efterlønsbidrag skattefrit.
Ligebehandlingsnævnets afgørelse Ligebehandlingsnævnet kan ikke behandle klagen.
Sagens behandling Afgørelsen er truffet af et medlem af Ligebehandlingsnævnets formandskab.
Sagsfremstilling Klager, der er 64 år, har oplyst, at han på grund af sin alder ikke skattefrit kan udtræde af sin efterlønsordning.
 Klagen blev modtaget i Ligebehandlingsnævnet den 16. december 2021.
 Klager har ikke fremsat krav om tilkendelse af et bestemt godtgørelsesbeløb.
 Ligebehandlingsnævnet har som følge af klagens genstand ikke fundet anledning til at foretage høring af de indklagede.
Parternes bemærkninger Klager gør gældende, at det er udtryk for forskelsbehandling på grund af alder, at han ikke skattefrit kan udtræde af sin efterlønsordning.
 Personer, der endnu ikke har fået udstedt deres efterlønsbevis i første halvår af 2022, kan få udbetalt deres efterlønssum skattefrit.
Klager har fået udstedt sit efterlønsbevis, men har endnu brugt noget af sin efterløn.
Klager skal beskattes, hvis han vælger at udtræde af efterlønsordningen.
Klagers ægtefælle, der er 59 år, kan få udbetalt sin efterlønssum skattefrit. ¬¬Den eneste forskel på klagers situation og klagers ægtefælles situation er alder.
Der er derfor tale om aldersdiskrimination.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af alder efter lov om forbud mod forskelsbehandling på arbejdsmarkedet mv. (forskelsbehandlingsloven).
 Det fremgår af forskelsbehandlingsloven, at en arbejdsgiver ikke må forskelsbehandle lønmodtagere eller ansøgere til ledige stillinger ved ansættelse, afskedigelse, forflyttelse, forfremmelse eller med hensyn til løn- og arbejdsvilkår.
 Forskelsbehandlingsloven gælder tillige enhver, der træffer beslutning om medlemskab af og deltagelse i en lønmodtager- eller arbejdsgiverorganisation, og de fordele, sådanne organisationer giver medlemmerne.
 Forskelsbehandlingsloven implementerer Rådets direktiv 2000/78 (beskæftigelsesdirektivet) og skal fortolkes i overensstemmelse hermed.
 Direktivet omfatter efter artikel 3, stk. 3, ikke udbetalinger af enhver art fra offentlige eller lignende ordninger, herunder offentlige ordninger for social sikring og social beskyttelse eller lignende ordninger.
 Nævnet vurderer, at efterløn udgør en social sikringsordning, der falder uden for beskæftigelsesdirektivets og dermed forskelsbehandlingslovens anvendelsesområde.
 Ligebehandlingsnævnet har ikke kompetence til at behandle klager over forskelsbehandling på grund af alder uden for forskelsbehandlingslovens anvendelsesområde.
 Nævnet kan derfor ikke behandle klagen.
Retsregler Afgørelsen er truffet efter følgende bestemmelser:
