Bekendtgørelse om forsøgsordninger efter lov om ansvaret for og styringen af den aktive beskæftigelsesindsats og lov om en aktiv beskæftigelsesindsats I medfør af § 4 i lov om ansvaret for og styringen af den aktive beskæftigelsesindsats, jf. lov nr. 522 af 24. juni 2005, og § 116 i lov om en aktiv beskæftigelsesindsats, jf. lovbekendtgørelse nr. 439 af 29. maj 2008, fastsættes:
Udvidet indsats for nyledige (Staten og kommunen i jobcentret i Hjørring, Frederikshavn, Brønderslev, Århus, Esbjerg, Vejle, Roskilde, Gribskov, Holbæk, Vallensbæk og Vordingborg) § 1. Beskæftigelsesministeren har givet tilladelse til, at staten og kommunen i jobcentret i Hjørring, Frederikshavn, Brønderslev, Århus, Esbjerg, Vejle, Roskilde, Gribskov, Holbæk, Vallensbæk og Vordingborg gennemfører forsøg, hvorefter staten og kommunen i jobcentret kan give halvdelen af alle nyledige, der modtager dagpenge efter § 55 i lov om arbejdsløshedsforsikring mv., en fremrykket og intensiveret indsats, målrettet jobsøgning og aktivering tidligt i ledighedsforløbet.
 Stk. 2. Arbejdsmarkedsstyrelsen fastsætter, hvorledes målgruppen nyledige afgrænses.
 Stk. 3. Forsøgstilladelsen indebærer, at det individuelle kontaktforløb efter kapitel 6 i bekendtgørelse om en aktiv beskæftigelsesindsats kan erstattes af et intensiveret kollektivt kontaktforløb.
 Stk. 4. Uanset bestemmelsen om bortfald af pligt til tilbud i § 158 i bekendtgørelse om en aktiv beskæftigelsesindsats har personer omfattet af forsøget pligt til at tage imod tilbud.
Stk. 5. Uanset § 34 i lov om en aktiv beskæftigelsesindsats er der ingen begrænsninger i varigheden af tilbud om vejledning og opkvalificering efter kapitel 10, for de ledige, der er omfattet af forsøget.
Dette gælder også selvom tilbuddet afsluttes efter, at den ledige ikke længere er omfattet af forsøget, jf. § 2, stk. 4.
 Stk. 6. De ansvarlige for beskæftigelsesindsatsen i de jobcentre, der er omfattet af forsøget, er fritaget for pligten til at anvende det statslige rammeudbud for ledige akademikere, jf. § 9, stk. 3, i lov om ansvaret for og styringen af den aktive beskæftigelsesindsats for de ledige, der er omfattet af forsøget og i den periode forsøget gennemføres.
§ 2. Halvdelen af alle nyledige, som i forsøgsperioden har bopæl i en af forsøgskommunerne, omfattes af forsøget.
Ledige, der i forsøgsperioden flytter til en af forsøgskommunerne, bliver ikke omfattet af forsøget, jf. § 1, stk. 1. Ledige, der flytter fra en forsøgskommune og til en kommune, der ikke er med i forsøget, er herefter ikke omfattet af forsøget.
 Stk. 2. Ledige, der indgår i en arbejdsfordelingsordning, er ikke omfattet af forsøget.
 Stk. 3. Deltagerne i forsøget udvælges via de to første cifre i deres cpr-nr.
 Stk. 4. Ledige kan i perioden fra den 18. februar 2008 til den 18. juli 2008 deltage i forsøget og kan herefter være omfattet af forsøget i op til 6 måneder.
Bevilling af støtte til mentor (Kommunen i jobcentret i Brøndby, Esbjerg, Gribskov, Holstebro, Kalundborg, København, Middelfart, Norddjurs, Rebild, Skive, Vesthimmerland, Åbenrå, Ålborg, Århus, Gladsaxe og Randers) § 3. Beskæftigelsesministeren har givet tilladelse til, at kommunen i jobcentret i Brøndby, Esbjerg, Gribskov, Holstebro, Kalundborg, København, Middelfart, Norddjurs, Rebild, Skive, Vesthimmerland, Åbenrå, Ålborg og Århus gennemfører forsøg, hvorefter kommunen i jobcentret kan bevilge støtte til mentorfunktionen i de virksomheder, der deltager i forsøget Projekt Virksomhedscenter, på baggrund af antallet af pladser i virksomhedscentret.
 Stk. 2. Forsøgstilladelsen indebærer en fravigelse af § 78, stk. 4, og § 79, stk. 2, i lov om en aktiv beskæftigelsesindsats, hvorefter der for den enkelte ledige skal tages stilling til, om en mentorfunktion er afgørende for, om personen kan deltage i tilbuddet, og der skal fastsættes et timetal for mentorfunktionen ud fra en konkret vurdering af behov og forudsætninger hos personen.
 Stk. 3. Forsøgsperioden løber fra den 1. april 2008 til den 1. august 2009.
 § 4. Beskæftigelsesministeren har givet tilladelse til, at kommunen i jobcentret i Gladsaxe og Randers gennemfører forsøg, hvorefter kommunen i jobcentret kan bevilge støtte til mentorfunktionen i de virksomheder, der deltager i forsøget 4K, på baggrund af antallet af pladser i virksomhedscentret.
 Stk. 2. Forsøgstilladelsen indebærer en fravigelse af § 78, stk. 4, og § 79, stk. 2, i lov om en aktiv beskæftigelsesindsats, hvorefter der for den enkelte ledige skal tages stilling til, om en mentorfunktion er afgørende for, om personen kan deltage i tilbuddet, og der skal fastsættes et timetal for mentorfunktionen ud fra en konkret vurdering af behov og forudsætninger hos personen.
 Stk. 3. Forsøgsperioden løber til den 1. oktober 2009.
Udvidet indsats for kontant- og starthjælpsmodtagere (Kommunen i jobcentret i Næstved, Høje Taastrup, Middelfart, Sønderborg, Århus, Thisted, Bornholm, Lolland og Nyborg) § 5. Beskæftigelsesministeren har givet tilladelse til, at kommunen i jobcentret i Næstved, Høje Taastrup, Middelfart, Sønderborg, Århus, Thisted, Bornholm, Lolland og Nyborg gennemfører forsøg, hvorefter kommunen i jobcentret kan give op til halvdelen af alle ledige over 29 år, der har modtaget kontanthjælp eller starthjælp efter § 11 i lov om en aktiv socialpolitik i sammenhængende mindst 26 uger, et intensivt kontaktforløb.
 Stk. 2. Ledige, der har ansøgt om førtidspension, er ikke omfattet af forsøget, hvis kommunalbestyrelsen har truffet afgørelse om, at sagen overgår til behandling efter reglerne om førtidspension efter §§ 17 og 18 i lov om social pension.
 Stk. 3. Forsøgstilladelsen indebærer, at betingelserne i § 15 i lov om en aktiv beskæftigelsesindsats om, at tilrettelæggelsen af kontaktforløbet skal være individuel og fleksibel, kan fraviges.
Stk. 4. De ansvarlige for beskæftigelsesindsatsen i de jobcentre, der er omfattet af forsøget, er fritaget for pligten til at anvende det statslige rammeudbud for ledige akademikere, jf. § 9, stk. 3, i lov om ansvaret for og styringen af den aktive beskæftigelsesindsats, for så vidt angår de ledige kontant- og starthjælpsmodtagere over 29 år, der ikke er henvist til anden aktør på det tidspunkt, hvor de pågældende visiteres til at deltage i forsøget.
Undtagelsen gælder, indtil forsøget er gennemført.
 § 6. Halvdelen af alle kontant- og starthjælpsmodtagere, som i forsøgsperioden har bopæl i en af forsøgskommunerne, kan omfattes af forsøget jf. § 4, stk. 1. Ledige, der i forsøgsperioden flytter til en af forsøgskommunerne, bliver ikke omfattet af forsøget, jf. § 4, stk. 1. Ledige, der flytter fra en forsøgskommune til en kommune, der ikke er med i forsøget, er herefter ikke omfattet af forsøget.
 Stk. 2. Deltagerne i forsøget udvælges via tilfældig selektion af cpr-numre.
 Stk. 3. De ledige, der visiteres til at deltage i forsøget, kan være omfattet af et intensivt kontaktforløb efter § 4, stk. 1, i op til 26 uger.
 Stk. 4. Forsøgsperioden løber fra den 1. april 2008 til den 30. november 2008.
Ikrafttræden § 7. Bekendtgørelsen træder i kraft den 30. oktober 2008.
 Stk. 2. Samtidig ophæves bekendtgørelse nr. 79 af 13. februar 2008 om forsøgsordninger efter lov om ansvaret for og styringen af den aktive beskæftigelsesindsats og lov om en aktiv beskæftigelsesindsats.
