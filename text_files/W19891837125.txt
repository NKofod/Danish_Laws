 Landsskatteretten ændrede en bindende forhåndsbesked, idet en  

 naturalydelse i form af fri bil til rådighed ikke fandtes omfattet af de  

 indkomstarter, der er undergivet begrænset skattepligt i henhold til  

 kildeskattelovens § 2, stk. 1 a.
 Direktør A klagede over den af Ligningsrådet afgivne bindende  

 forhåndsbesked, hvorefter han måtte anses begrænset skattepligtig af værdien  

 af at have en fri firmavogn stillet til rådighed, samt over afgørelsen af  

 beregningsgrundlaget, der skulle anvendes ved opgørelsen af den  

 skattepligtige værdi af det omhandlede gode, når firmavognen var  

 indregistreret i udlandet.
Ligningsrådet havde anset kildeskattelovens § 2, stk. 1 a, anvendelig på  

 forholdet, og havde tillige fundet, at den skattepligtige værdi skulle  

 beregnes på grundlag af værdien for en tilsvarende vogn indregistreret i  

 Danmark.
Der var herved henvist til SD-cirkulære 1987-32.
Det var oplyst, at klageren, som var bosiddende i Vesttyskland, var  

 beskæftiget som direktør for et dansk selskab i Sønderjylland.
Klageren var  

 følgelig begrænset skattepligtig i Danmark af den fra selskabet udbetalte løn  

 ifølge kildeskattelovens § 2, stk. 1 a.
Klagerens revisor påstod over for Landsskatteretten, at der ikke var  

 hjemmel til beskatning af værdien af fri firmavogn i medfør af bestemmelsen i  

 kildeskattelovens § 2, stk. 1 a.
Revisoren gjorde gældende, at der var tale  

 om en naturalydelse, som måtte betragtes som B-indkomst.
Denne ydelse kunne  

 ikke undergives begrænset skattepligt i medfør af kildeskattelovens § 2, stk.  

 1 a, sammenholdt med samme lovs § 43, stk. 1, idet disse bestemmelser alene  

 omhandlede A-indkomst.
 Endvidere fandt revisoren, at beregningsgrundlaget ifølge det pågældende  

 cirkulære var bilens nyværdi eller eventuelt dennes fakturapris, hvorfor  

 Ligningsrådets udtalelse ikke var i overensstemmelse med det nævnte  

 cirkulære, 1987-32.
Landsskatteretten udtalte, at reglerne om begrænset skattepligt i  

 kildeskattelovens § 2, stk. 1 a, omfatter vederlag i penge, herunder fri kost  

 og logi, for personligt arbejde i tjenesteforhold, jf. kildeskattelovens §  

 43, stk. 1. Andre naturalydelser end fri kost og logi kunne ikke anses  

 omfattet af bestemmelsen.
Det omhandlede gode (fri firmavogn) fandtes  

 følgelig ikke at falde ind under de indkomstarter, som omfattes af  

 kildeskattelovens § 2, stk. 1 a, og klageren kunne derfor ikke anses  

 begrænset skattepligtig her til landet af den nævnte ydelse.
Retten fandt  

 herefter ikke anledning til at tage stilling til spørgsmålet om  

 beregningsgrundlaget.
 LV 1988, DA 2.1.
