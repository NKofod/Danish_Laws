 I foråret 1989 konstaterede kassen, at et medlem ikke havde oplyst om  

 beskæftigede timer i 1987, ligesom medlemmet i 1987 og 1988 havde hævet  

 optjente feriepenge uden at oplyse herom på dagpengekort.
 Ankenævnet fandt, at der var tale om to forhold, der skulle bedømmes  

 hver for sig, således at medlemmet for manglende oplysninger om beskæftigede  

 timer ikendtes en effektiv karantæne på 450 timer foruden  

 tilbagebetalingspligt af 8.733 kr., og for manglede oplysning om feriepenge  

 skulle medlemmet gennemgå en karantæne på 410 timer samt tilbagebetale 7.974  

 kr.
 Kassen konstaterede i foråret 1989, i forbindelse med medlemmets  

 forespørgsel om feriedagpenge i 1989 og medlemmets oplysning om, at hun havde  

 hævet optjente feriepenge i 1988, at medlemmet i ugerne 22, 29, 30, 31 og 32  

 i 1987 ikke havde oplyst om beskæftigede timer, ligesom hun i maj/juni 1987  

 og maj/juni 1988 havde hævet optjente feriepenge uden at oplyse herom på sine  

 dagpengekort.
Afdelingen indstillede den 8. juni 1989, at medlemmet skulle tilbagebetale  

 kr. 16.707, og at hun på grund af ikke oplyst arbejde under ledighed i 1987  

 skulle gennemgå en effektiv karantæne på 450 timer.
På grund af manglende  

 oplysning om hævede feriepenge i 1987 og 1988 burde medlemmet gennemgå en  

 effektiv karantæne på 410 timer.
Altså ialt 860 timer.
 Kassens hovedledelse fandt den 27. juni 1989, at medlemmet skulle  

 tilbagebetale kr. 16.707, men at hun endvidere skulle slettes som medlem for  

 svig.
 Direktoratet var enig med kassen i, at medlemmet havde afgivet urigtige  

 oplysninger og skulle tilbagebetale brutto kr. 16.707, jf.  

 arbejdsløshedsforsikringslovens § 86, stk. 1.
 Direktoratet var ligeledes enig i, at medlemmet havde handlet svigagtigt,  

 og at hun derfor skulle slettes for svig, jf. arbejdsløshedsforsikringslovens  

 § 87, stk. 1, og direktoratets cirkulære af 19. februar 1987 vedrørende  

 sanktioner.
 Direktoratet lagde bl.a. vægt på, at det af dagpengekortet fremgår, at  

 såvel arbejdstimer som ferieafholdelse skal oplyses, samt at det af  

 feriekortet fremgår, at dette under ledighed skal attesteres af  

 arbejdsløshedskassen.
 Direktoratet anmodede kassen om at henlede politiets opmærksomhed på  

 forholdet.
 Medlemmet har oplyst, at hun aldrig bevidst har forsøge at besvige kassen.
 Endvidere har medlemmet anført, at der er tale om tre forhold, der opdages  

 samtidig, og som sådan burde sanktioneres hver for sig, enten som foreslået  

 af afdelingen, eller hver af de tre forhold for sig.
 Medlemmet har oplyst, at det fulde beløb er tilbagebetalt.
 Det fremgår af direktoratets cirkulære af 19. februar 1987 vedrørende  

 sanktioner, at såfremt et medlem har begået flere svigagtige forhold,  

 forinden direktoratets afgørelse foreligger, skal hvert forhold bedømmes og  

 sanktioneres for sig.
 Direktoratet fastholdt overfor ankenævnet, at forholdene skal sanktioneres  

 under et, idet medlemmet i de 3 tilfælde har begået den samme forseelse,  

 nemlig at undlade at oplyse korrekt på dagpengekortet om indtægt og manglende  

 rådighed.
Ankenævnet lagde til grund, at medlemmet ved at underskrive feriegiro og  

 hæve feriepenge i maj/juni 1988 og 1989 tilkendegav, at hun holdt ferie i  

 tilslutning til udbetaling af feriepengene.
Hun kan derfor ikke antages at  

 have stået til rådighed for arbejdsmarkedet i de omhandlede ferieperioder.
 Ankenævnet lagde endvidere til grund, at medlemmet havde undladt at oplyse  

 om arbejdstimer i uge 29 - 32/87 for en arbejdsgiver og i uge 22/87 for en  

 anden arbejdsgiver.
 Ankenævnet fandt, at medlemmet har handlet svigagtigt ved at undlade at  

 oplyse kassen om, at hun afholdt ferie med feriepenge i 1987 og 1988. Dette  

 forhold medførte tilbagebetalingspligt af 7.974 kr., jf.  

 arbejdsløshedsforsikringslovens § 86, stk. 1, og en effektiv karantæne på 410  

 timer, jf. arbejdsløshedsforsikringslovens § 87, stk. 1, og direktoratets  

 cirkulære af 19. februar 1987.
 Ankenævnet fandt videre, at medlemmet havde handlet svigagtigt ved at  

 undlade at oplyse kassen om nogle ugers arbejde i 1987. Dette forhold  

 medførte tilbagebetalingspligt af 8.733 kr., jf.  

 arbejdsløshedsforsikringslovens § 86, stk. 1, og en effektiv karantæne på 450  

 timer, jf. arbejdsløshedsforsikringslovens § 87, stk. 1, og direktoratets  

 cirkulære af 19. februar 1987.
 Ankenævnet fandt således, at der var tale om to forhold, der skal bedømmes  

 hver for sig.
 Den foretagne slettelse af medlemmet blev således ophævet.
 Ingen.
