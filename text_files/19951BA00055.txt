Nr BSF 55 Forslag til folketingsbeslutning om forskerstuderendes status Fremsat af Bruno Jerup (EL) Jette Gottlieb (EL) den 28. november 1995 Folketinget opfordrer regeringen til at ændre forskerstuderendes status,  

 så de bliver ansat på lønmodtagervilkår.
Bemærkninger til forslaget Siden forskeruddannelsesreformen blev gennemført, har det medført en række  

 problemer, at forskerstuderende har ændret status fra at være lønmodtagere  

 til at være studerende.
De ændringer af de forskerstuderendes vilkår, der  

 kort før sommerferien blev præsenteret for offentligheden, løser dog ikke de  

 forskerstuderendes problemer.
Det er et fremskridt, at regeringen nu har  

 erkendt, at især de skattemæssige problemer skal løses, men de midlertidige  

 ændringer er ikke tilstrækkelige.
Forslagene til ændringer forsøger at placere de forskerstuderende midt  

 mellem en status som studerende og lønmodtager.
En række forskerstuderende  

 vil falde igennem det grovmaskede net.
 Forskerstuderende på orlov vil ikke være omfattet af ligningslovens  

 bestemmelser om fradrag i skat ved ophold i udlandet eller af reglerne om  

 time- og dagpenge.
 Forskerstuderende på orlovsydelse vil fortsat være meget ringe stillet set  

 fra et økonomisk synspunkt, da der for disse studerende ikke indgår et  

 ansættelsesforhold.
 Forskerstuderende betragtes som lønmodtagere i forhold til  

 arbejdsløshedskassen, men som studerende, hvis de er på orlovsydelse.
Der er altså forskel i forholdene for de studerende, men der er også  

 forskel for den enkelte studerende.
I SU- og skattemæssig sammenhæng har de  

 forskerstuderende status som studerende, mens de i  

 arbejdsløshedskassesammenhænge har status som lønmodtagere.
Det bliver ikke bedre af, at forskerstuderendes indtægt efter de  

 midlertidige ændringer både skal administreres i henhold til loven om Statens  

 Uddannelsesstøtte og i henhold til aftale mellem AC og Finansministeriet.
Det  

 betyder bl.a. i forbindelse med barselsorlov, at indtægter administreres  

 efter to forskellige regelsæt.
 De forskerstuderendes forsikringsforhold er et stort rod, som kunne klares  

 ved, at de forskerstuderende overgår til lønmodtagerstatus.
 Endelig er SU-konstruktionen blevet en utrolig tung administrativ byrde  

 for uddannelsesstederne.
Beslutningsforslaget indebærer, at de forskerstuderende en gang for alle  

 får løst deres problemer ved atter at blive lønmodtagere.
Det foreslås ikke  

 at ændre betegnelsen forskerstuderende, idet det anses for væsentligt at  

 understrege, at universiteterne har en uddannelsesforpligtelse over for de  

 forskerstuderende.
En ændret status vil forudsætte forhandling om løn- og ansættelsesforhold  

 med AC.
Da tidligere erklæringer fra AC har indikeret, at AC er parat til at  

 acceptere en forhandlingsløsning, der ikke indebærer en forøgelse i de  

 udbetalte ydelser, er det kun problematikken omkring pensionsindbetalinger,  

 der mangler sin løsning.
Forslagsstillerne overlader det til de  

 forhandlingsberettigede parter at løse dette problem.
 Det forudsættes, at eventuelle merudgifter i denne forbindelse finansieres  

 af de midler, der er afsat til uddannelse og forskning.
