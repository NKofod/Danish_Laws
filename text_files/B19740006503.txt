 VI MARGRETHE DEN ANDEN, af Guds Nåde Danmarks Dronning,  

 gør vitterligt: Herved fastsættes følgende bestemmelser om Det kongelige  

 danske Kunstakademis arkitektskole:
 Formål.
 § 1.  Kunstakademiets arkitektskole har som højere  

 læreanstalt under tilsyn af ministeriet for kulturelle anliggender til opgave  

 at give en grundlæggende og en videregående uddannelse i arkitektur samt på  

 kunstnerisk og videnskabeligt grundlag at fremme udviklingen og forskningen  

 inden for arkitekturen.
 Institutter.
 § 2.  Kunstakademiets arkitektskole er opdelt i  

 institutter.
Stk. 2.  Et institut har til opgave at varetage  

 undervisning og forskning inden for de fagligt beslægtede områder, der er  

 henlagt til instituttet.
Et institut kan oprettes, når faglige hensyn taler  

 herfor.
Under instituttet kan placeres laboratorier med specielt fagligt  

 område.
 Skolens styrelse.
§ 3.  Kunstakademiets arkitektskole ledes af en rektor  

 og et fagråd.
Arkitektskolens enkelte institutter ledes af et institutråd.
 Rektor, prorektor og administrationen.
§ 4.  Rektor og prorektor samt en suppleant for  

 prorektor vælges for en 3-årig periode blandt arkitektskolens faste,  

 heltidsansatte lærere.
Valget foretages af medlemmerne af fagrådet og  

 institutrådene.
Personer, der er medlem af både fagråd og institutråd, har  

 kun een stemme.
 Stk. 2.  Valget afgøres ved almindeligt stemmeflertal.  

 Ved stemmelighed mellem 2 eller flere kandidater foretages omvalg mellem  

 disse.
Stk. 3.  Rektor repræsenterer arkitektskolen udadtil.  

 Han er ansvarlig for den daglige ledelse af skolens administration og har den  

 umiddelbare forvaltning af sager, som ikke i henhold til anordning eller  

 reglement behandles af de kollegiale organer.
Rektor kan dog træffe  

 beslutning i alle sager, når han skønner, at de ikke tåler opsættelse.  

 Meddelelse om de trufne beslutninger tilstilles snarest det pågældende  

 kollegiale organ.
Stk. 4.  Rektor fordeler sager til de kollegiale organer  

 og udfærdiger om fornødent forskrifter for sagernes ekspedition.
Han påser,  

 at de kollegiale organers beslutninger er lovlige og drager omsorg for deres  

 udførelse.
Han kan efter bemyndigelse fra de kollegiale organer afgøre  

 almindelige, løbende sager, der ikke giver anledning til tvivl.
 Stk. 5.  Rektor kan pålægge de kollegiale organer eller  

 en eller flere af de ved arkitektskolen ansatte lærere eller  

 teknisk-administrative medarbejdere at drøfte og afgive udtalelse om ethvert  

 emne af betydning for skolen.
 Stk. 6.  Rektor har tilsyn med arkitektskolens  

 virksomhed, bygninger, materiel og samlinger m.m.
 Stk. 7.  Rektor underskriver på arkitektskolens vegne.
 Stk. 8.  Rektor afgiver efter udløbet af hvert studieår  

 til ministeriet for kulturelle anliggender en beretning om arkitektskolens  

 virksomhed i det forløbne studieår.
 Stk. 9.  Rektor har møde- og taleret i arkitektskolens  

 kollegiale organer og disses udvalg.
§ 5.  Prorektor er rektors stedfortræder og bistår i  

 øvrigt med varetagelsen af rektors opgaver.
Ved rektors forfald overtager  

 prorektor samtlige rektors opgaver, og suppleanten indtræder i prorektors  

 sted.
§ 6.  Administrator ansættes af ministeriet for  

 kulturelle anliggender efter indstilling fra arkitektskolens fagråd.
Han står  

 til rådighed for skolens rektor, varetager på rektors vegne skolens  

 administration og fører på rektors vegne det daglige tilsyn med skolens  

 bygninger og inventar.
Til udførelse af nævnte virksomhed bevilges der ham  

 den fornødne medhjælp.
Stk. 2.  Administrator forbereder de sager, der afgøres  

 af rektor, og udfører efter rektors anvisninger de beslutninger, som træffes  

 af denne.
Administrator forbereder i samarbejde med rektor de sager, der  

 behandles i fagrådet, og udfører de beslutninger, som rådet træffer.  

 Administrator medunderskriver rektors skrivelser og underskriver efter  

 bemyndigelse fra rektor.
 Stk. 3.  Administrator yder efter rektors bestemmelse  

 arkitektskolens kollegiale organer og disses udvalg rådgivende og praktisk  

 bistand ved alle administrative opgaver, herunder ved udarbejdelse af  

 budgetforslag.
Stk. 4.  Administrator er over for rektor ansvarlig for,  

 at givne bevillinger anvendes i overensstemmelse med formålet.
Han er i  

 henhold til gældende regler ansvarlig for arkitektskolens kasse- og  

 regnskabsvæsen.
 Stk. 5.  Administrator har møde- og taleret i  

 arkitektskolens kollegiale organer og disses udvalg samt i det i § 21 nævnte  

 fællesudvalg.
§ 7.  Inspektøren står til rådighed for rektor og  

 administrator ved forberedelse, gennemførelse og koordinering af sager, der  

 afgøres af arkitektskolens kollegiale organer, samt bistår rektor og  

 administrator med administrationen af skolens pædagogiske virksomhed.
Han er  

 fagrådets sekretær.
 Fagrådet.
 § 8.  Fagrådet består af indtil 28 medlemmer, således  

 at lærerne har 14 repræsentanter, de studerende 7 repræsentanter og det  

 teknisk-administrative personale indtil 7 repræsentanter.
Stk. 2.  Rektor er født medlem af og formand for  

 fagrådet.
Prorektor er født medlem af og næstformand for fagrådet.
Af  

 lærernes øvrige repræsentanter har endvidere hvert institut eller hver  

 institutsektion 1 repræsentant valgt af de til instituttet eller  

 institutsektionen knyttede lærere blandt de til instituttet eller  

 institutsektionen knyttede faste, heltidsansatte lærere.
Såfremt der ved et  

 institut eller en institutsektion er mindre end 3 faste, heltidsansatte  

 lærere, vælges instituttets eller institutsektionens repræsentant blandt  

 samtlige de til instituttet eller institutsektionen knyttede lærere.  

 Yderligere lærerrepræsentanter vælges af lærerforsamlingen.
De studerendes  

 repræsentanter vælges af elevforsamlingen.
Det teknisk-administrative  

 personales repræsentanter vælges af medarbejderforsamlingen.
 Stk. 3.  For hver af de valgte repræsentanter vælges en  

 suppleant efter reglerne i stk. 2.
Stk. 4.  Inden for lærerforsamlingen, elevforsamlingen  

 og medarbejderforsamlingen kan et antal valgberettigede, svarende til 1/4 af  

 antallet af valgberettigede for hvert mandat, kræve, at mandaterne fordeles  

 efter regler om forholdstalsvalg.
Der kan indgås liste- og/eller valgforbund  

 mellem grupper og/eller kandidater.
Kandidater kan kun opstille på een liste  

 eller i eet valgforbund.
Stk. 5.  Kunstakademiets bibliotek og Bygningsteknisk  

 Studiearkiv har tilsammen 1 repræsentant valgt af og blandt disse  

 institutioners biblioteksfaglige personale.
Den pågældende repræsentant har  

 kun stemmeret i sager, der angår de nævnte institutioner.
 Stk. 6.  Fagrådets funktionsperiode er eet år.
 Fagrådets kompetence.
§ 9.  Fagrådet er arkitektskolens øverste kollegiale  

 myndighed.
Det afgør alle sager, der angår arkitektskolen som helhed eller 2  

 eller flere institutter.
 Stk. 2.  Fagrådet fastsætter antallet af øvrige lærer  

 repræsentanter i de enkelte institutråd ud over antallet af faste,  

 heltidsansatte lærere, jfr. § 11, stk. 1.
 Stk. 3.  Fagrådet udarbejder forslag til ny anordning og  

 reglement, jfr. § 19, stk. 1, og udarbejder ordensreglement samt  

 standardforretningsorden for institutrådene.
 Stk. 4.  Fagrådet udarbejder med henblik på indstilling  

 til ministeriet for kulturelle anliggender arkitektskolens budgetforslag.  

 Fagrådet fordeler de givne bevillinger og stillinger til forskere og lærere.  

 Fagrådet træffer beslutning om den fælles udnyttelse af lokaler og udstyr.
Stk. 5.  Fagrådet træffer beslutning om ansættelse af  

 forskningsmedarbejdere og ikke-professorale, faste lærere.
Fagrådet afgiver  

 indstilling til ministeriet for kulturelle anliggender om besættelse af  

 professorater efter indstilling fra et indstillingsudvalg.
Fagrådet afgiver  

 indstilling til ministeriet om oprettelse af nye faste stillinger.
Fagrådet  

 beskikker censorer.
 Stk. 6.  Fagrådet træffer beslutning om oprettelse,  

 nedlæggelse, sammenlægning eller deling af institutter og laboratorier.
 Stk. 7.  Fagrådet træffer beslutning om relegation af  

 studerende.
Stk. 8.  Under fagrådet nedsættes et budget- og  

 forretningsudvalg.
Udvalget vælges af og blandt fagrådets medlemmer og består  

 af rektor som formand, 3 lærere, 2 studerende og 2 teknisk-administrative  

 medarbejdere.
Stk. 9.  Under fagrådet nedsættes et udvalg til  

 afgørelse af forskningsspørgsmål.
Udvalget vælges af og blandt fagrådets  

 medlemmer og består af 4 faste, heltidsansatte lærere og 2 studerende.  

 Direkte under dette udvalg sorterer forskningsspørgsmål, som ikke efter  

 udvalgets skøn alene angår et af skolens institutter.
Stk. 10.  Fagrådet kan iøvrigt nedsætte faste og  

 midlertidige udvalg til at forberede eller afgøre sager inden for bestemte af  

 fagrådet fastsatte sagsområder.
Hvis der i et udvalg indvælges et eller flere  

 medlemmer uden for fagrådsmedlemmernes kreds, kan udvalget dog ikke tillægges  

 besluttende myndighed.
Udvalgene skal have samme forholdsmæssige  

 sammensætning som fagrådet, medmindre samtlige rådsmedlemmer er enige om en  

 anden sammensætning.
Stk. 11.  Fagrådet fastsætter selv sin forretningsorden.  

 Der indkaldes til møde, når formanden finder det nødvendigt, eller når det  

 ønskes af mindst 3 medlemmer.
Fagrådet er beslutningsdygtigt, når mindst  

 halvdelen af rådets medlemmer er tilstede.
Til gyldig beslutning kræves  

 almindeligt flertal blandt de tilstedeværende medlemmer.
I tilfælde af  

 stemmelighed er formandens stemme afgørende. 1/4 af samtlige rådsmedlemmer  

 kan een gang forlange en afstemning om en bestemt sag udskudt til et senere  

 møde.
Stk. 12.  Formanden underskriver på fagrådets vegne.  

 Formanden kan afgøre alle sager, når han skønner, at de ikke tåler  

 opsættelse.
Meddelelse om de trufne beslutninger tilstilles snarest fagrådet.
 Stk. 13.  Formanden foranlediger, at der optages et  

 beslutningsreferat.
 § 10.  Fagrådet afgør efter regler fastsat af  

 ministeren for kulturelle anliggender generelle sager vedrørende  

 undervisningens form og indhold, studieordningen samt om optagelse og  

 bedømmelse af studerende og udarbejder efter bidrag fra institutrådene en  

 samlet studieplan for hele skolen.
 Stk. 2.  I de i stk. 1 nævnte sager har det  

 teknisk-administrative personales repræsentanter ingen stemmeret, medens hver  

 af de studerendes repræsentanter har 2 stemmer.
 Institutrådet.
§ 11.  Institutrådet består af samtlige til  

 instituttet knyttede faste, heltidsansatte lærere samt af et af fagrådet for  

 hvert enkelt institut fastsat antal repræsentanter valgt af og blandt de  

 øvrige ved instituttet ansatte lærere.
Dette antal repræsentanter kan dog  

 ikke overstige antallet af faste, heltidsansatte lærere.
Af og blandt de ved  

 instituttet indskrevne studerende vælges et antal repræsentanter, der udgør  

 1/2 af antallet af lærerrepræsentanter.
Af og blandt det ved instituttet  

 beskæftigede teknisk-administrative personale vælges et antal repræsentanter,  

 der kan udgøre indtil 1/2 af antallet af lærerrepræsentanter.
 Stk. 2.  Lærere og studerende kan ikke være medlem af  

 mere end eet institutråd.
Stk. 3.  Inden for lærernes, de studerendes og det  

 teknisk-administrative personales valggrupper kan et antal valgberettigede,  

 svarende til 1/4 af antallet af valgberettigede for hvert mandat, kræve, at  

 mandaterne fordeles efter regler om forholdstalsvalg.
Der kan indgås liste-  

 og/eller valgforbund mellem grupper og/eller kandidater.
Kandidater kan kun  

 opstille på een liste eller i eet valgforbund.
 Stk. 4.  Institutrådets funktionsperiode er eet år.
 Institutrådets kompetence.
 § 12.  Institutrådet er instituttets øverste  

 kollegiale myndighed.
 Stk. 2.  Institutrådet træffer beslutning om fordeling  

 af instituttets bevillinger og lokaler og afgiver indstilling til fagrådet om  

 instituttets budget, om lokaler og udstyr og om oprettelse og besættelse af  

 stillinger til forskere og fastansatte lærere.
 Stk. 3.  Institutrådet udarbejder forslag til fagrådet  

 om nedlæggelse eller deling af instituttet eller sammenlægning af instituttet  

 med andre institutter samt oprettelse, nedlæggelse, deling eller  

 sammenlægning af laboratorier.
Stk. 4.  Under institutrådet nedsættes et udvalg til  

 behandling af forskningsspørgsmål.
Udvalget vælges af og blandt  

 institutrådets medlemmer og består af 4 faste, heltidsansatte lærere og 2  

 studerende.
Såfremt der i institutrådet ikke er 4 faste, heltidsansatte  

 lærere, suppleres der med andre lærerrepræsentanter.
Stk. 5.  Institutrådet kan i øvrigt nedsætte faste og  

 midlertidige udvalg til at forberede eller afgøre sager inden for bestemte i  

 forretningsordenen fastsatte sagsområder.
Hvis der i et udvalg indvælges et  

 eller flere medlemmer uden for institutrådsmedlemmernes kreds, kan udvalget  

 dog ikke tillægges besluttende myndighed.
Udvalgene skal have samme  

 forholdsmæssige sammensætning som institutrådet, med mindre samtlige  

 rådsmedlemmer er enige om en anden sammensætning.
Stk. 6.  Institutrådet er beslutningsdygtigt, når mindst  

 halvdelen af rådets medlemmer er tilstede.
Til gyldig beslutning kræves  

 almindeligt flertal blandt de tilstedeværende medlemmer.
I tilfælde af  

 stemmelighed er formandens stemme afgørende. 1/4 af samtlige rådsmedlemmer  

 kan een gang forlange en afstemning om en bestemt sag udskudt til et senere  

 møde.
Stk. 7.  Institutrådet vælger selv sin formand  

 (institutbestyreren) og dennes stedfortræder blandt rådets medlemmer af  

 faste, heltidsansatte lærere.
Såfremt der i institutrådet er mindre end 3  

 faste, heltidsansatte lærere, vælges institutbestyreren blandt samtlige  

 lærerrepræsentanter.
Institutbestyreren må ikke samtidig være rektor,  

 prorektor eller dennes suppleant.
Stk. 8.  Institutbestyreren underskriver på instituttets  

 vegne.
Institutbestyreren repræsenterer instituttet udadtil.  

 Institutbestyreren attesterer timelønssedler.
Institutbestyreren kan afgøre  

 alle sager, når han skønner, at de ikke tåler opsættelse.
Meddelelse om de  

 trufne beslutninger tilstilles snarest institutrådet.
 Stk. 9.  Institutbestyreren foranlediger, at der optages  

 et beslutningsreferat.
§ 13.  Institutrådet afgør i henhold til de fastsatte  

 regler sager vedrørende undervisningens form og indhold, studieordningen samt  

 om optagelse og bedømmelse af studerende og udarbejder instituttets årlige  

 bidrag til studieplan på grundlag af forslag fra de til instituttet knyttede  

 lærere.
Institutrådet tilrettelægger undervisningen og gennemførelsen af  

 bedømmelsen af de studerende.
 Stk. 2.  Institutrådet træffer beslutning om ansættelse  

 af timelønnede lærere ved instituttet.
 Stk. 3.  I de i stk. 1 og 2 nævnte sager har det  

 teknisk-administrative personales repræsentanter ingen stemmeret, medens hver  

 af de studerendes repræsentanter har 2 stemmer.
 Valgforsamlinger.
§ 14.  Samtlige ved arkitektskolen tjenestemands- og  

 overenskomstansatte lærere, timelærere med ansættelsesbrev samt forskere  

 udgør lærerforsamlingen, der konstitueres for eet år ad gangen.
Forsamlingen  

 fastsætter selv sin forretningsorden.
§ 15.  Samtlige ved arkitektskolen tilmeldte  

 studerende, herunder hospitanter, udgør elevforsamlingen, der konstitueres  

 for eet år ad gangen.
Forsamlingen fastsætter selv sin forretningsorden.
§ 16.  Samtlige til arkitektskolen knyttede  

 teknisk-administrative medarbejdere udgør medarbejderforsamlingen, der  

 konstitueres for eet år ad gangen.
Forsamlingen fastsætter selv sin  

 forretningsorden.
 § 17.  Ingen kan samtidig være medlem af mere end een  

 valgforsamling.
 Særlige regler.
 § 18.  Fungerer et kollegialt organ ikke, eller  

 fungerer det i strid med denne anordning eller andre for arkitektskolen  

 gældende regler, kan ministeren for kulturelle anliggender fastsætte en  

 midlertidig styrelsesordning for det pågældende område.
 § 19.  Regler om undervisningens form og indhold,  

 studieordningen samt om optagelse og bedømmelse af studerende og ansættelse  

 af lærere fastsættes af ministeren for kulturelle anliggender efter  

 indstilling fra fagrådet.
 Stk. 2.  Regler om valg efter denne anordning fastsættes  

 af ministeren for kulturelle anliggender.
 § 20.  Relegation af en studerende kan af denne  

 indbringes for ministeren for kulturelle anliggender.
 Fællesregler for Det kongelige danske Kunstakademis institutioner.
§ 21.  Kunstakademiets fællesudvalg består af 8  

 medlemmer.
Medlemmerne er arkitektskolens og billedkunstskolernes rektorer og  

 prorektorer, 1 repræsentant for henholdsvis arkitektskolens og  

 billedkunstskolernes studerende, valgt af og blandt de respektive skolers  

 fagrådsmedlemmer, og 1 repræsentant for henholdsvis arkitektskolens og  

 billedkunstskolernes teknisk-administrative personale, valgt af og blandt de  

 respektive skolers fagrådsmedlemmer.
 Stk. 2.  Overbibliotekaren tiltræder som medlem i sager,  

 der vedrører Kunstakademiets bibliotek.
 Stk. 3.  Lederen af konservatorskolen samt en studerende  

 og en teknisk-administrativ medarbejder fra denne skole tiltræder som  

 medlemmer i sager, der vedrører konservatorskolen.
Stk. 4.  Fællesudvalgets repræsentanter for de  

 studerende og det teknisk-administrative personale vælges for eet år ad  

 gangen.
Funktionsperioden følger de øvrige kollegiale organer ved skolerne.
 Stk. 5.  Fællesudvalget vælger selv sin formand og  

 dennes stedfortræder blandt sine medlemmer af lærere.
 Stk. 6.  Fællesudvalget fastsætter selv sin  

 forretningsorden.
Stk. 7.  Fællesudvalget afgør sager, der vedrører  

 forholdet mellem 2 eller flere af de i stk. 1, 2 og 3 nævnte institutioner,  

 og afgiver indstilling til ministeriet for kulturelle anliggender i sager,  

 der kræver dettes afgørelse.
I sager, som vedrører skolernes  

 fællesværksteder, indkaldes den pågældende værkstedsleder med ret til at  

 afgive udtalelse.
Stk. 8.  Fællesudvalget træffer efter indstilling fra  

 Kunstakademiets bibliotek beslutning i bibliotekssager, hvis afgørelse ikke  

 ved særligt reglement er henlagt til biblioteket.
Fællesudvalget afgiver  

 indstilling til ministeriet for kulturelle anliggender i bibliotekssager, der  

 kræver ministeriets afgørelse.
 Stk. 9.  Fællesudvalget kan af sin midte nedsætte  

 særlige udvalg til at behandle bestemte sagsområder eller sager mellem  

 bestemte af de i stk. 1, 2 og 3 nævnte institutioner.
 Stk. 10.  Formanden afgør sammen med præsidenten for  

 Akademiet for de skønne Kunster alle spørgsmål om personale, lokaler,  

 samlinger m.m., der vedrører forholdet mellem Akademiet og Kunstakademiets  

 institutioner.
§ 22.  Kunstakademiets bibliotek er statens  

 hovedbibliotek for arkitektur, billedhuggerkunst og malerkunst.
Biblioteket  

 er tilknyttet skolerne og virker både som studiesamling til støtte for  

 undervisningen og som offentligt bibliotek.
 Stk. 2.  Ministeren for kulturelle anliggender  

 udfærdiger et særligt reglement for bibliotekets virksomhed efter  

 fællesudvalgets indstilling.
 Valg og funktionsperioder.
§ 23.  Alle valg efter denne anordning finder sted i  

 marts måned.
Funktionsperioder efter denne anordning begynder den 1. april.
 Overgangs- og ikrafttrædelsesbestemmelser.
 § 24.  Anordningen træder i kraft den 1. marts 1974.
 § 25.  I de kollegiale organer, der eksisterer ved  

 anordningens ikrafttræden, forlænges medlemmernes mandater, indtil valg efter  

 denne anordning har fundet sted og nye kollegiale organer er konstitueret.
 Stk. 2.  Den nuværende rektor fungerer som rektor og  

 formand for fagrådet, indtil rektorvalg efter denne anordning har fundet  

 sted.
 § 26.  Antallet af de ved denne anordnings  

 ikrafttræden eksisterende institutter og institutsektioner kan ikke ændres  

 inden for en periode af 2 år fra anordningens ikrafttræden.
 § 27.  Anordning nr. 368 af 4. august 1971 for Det  

 kongelige danske Kunstakademi, Kunstakademiets skoler, ophæves.
 Givet på Amalienborg, den 4. februar  

 1974.
 Under Vor Kongelige Hånd og Segl.
 Margrethe R.
 Nathalie Lind.
