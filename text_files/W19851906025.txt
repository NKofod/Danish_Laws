 Ankestyrelsen har behandlet 2 sager om varmehjælp til pensionister.
Det skøn med hensyn til ydelse af varmehjælp, der var udøvet af de  

 sociale udvalg på grundlag af de af udvalgene fastsatte vejledende  

 retningslinier, fandtes ikke at være i overensstemmelse med de af  

 socialministeriet i cirkulære af 9. december 1982 fastsatte vejledende  

 retningslinier.
Skønnet fandtes imidlertid at ligge inden for de i  

 folkepensionslovens § 13 angivne rammer.
 REDEGØRELSE FOR DE 2 SAGER:
 1.
 REDEGØELSE FOR SAGEN:
 En 49-årig kvinde søgte i begyndelsen af 1983 kommunen om personligt  

 tillæg til sin mellemste invalidepension til dækning af varmeudgifter.
 Til brug for ansøgningen opgjorde kommunen ansøgerens månedlige indtægter  

 til 5.775 kr. og ansøgerens månedlige udgifter til 5.751 kr.
 Da ansøgerens indtægter oversteg udgifterne med 24 kr. pr. måned, meddelte  

 det sociale udvalg, at ansøgeren ikke opfyldte de af udvalget fastsatte  

 vejledende økonomiske betingelser for at modtage hjælp af rådighedsbeløbet  

 til varmeudgifter.
I april 1983 oplyste ansøgeren overfor kommunen, at hendes faste udgifter  

 var steget, især huslejen.
Kommunen opgjorde på grundlag af de nye  

 oplysninger ansøgerens månedlige indtægter til 5.878 kr. og ansøgerens  

 månedlige udgifter til 6.011 kr.
 Da ansøgerens udgifter oversteg indtægterne med 133 kr. pr. måned,  

 bevilgede det sociale udvalg pr. 1. april 1983 ansøgeren varmehjælp med 133  

 kr. månedlig.
 AFGØRELSEN, DER KLAGES OVER:
 Amtsankenævnet besluttede at tiltræde kommunens afgørelse, som fandtes at  

 være i overensstemmelse med gældende bestemmelser, jfr.  

 invalidepensionslovens § 14.
 KLAGEN TIL ANKESTYRELSEN:
 Sagen blev anket af ansøgeren.
 LOVGRUNDLAG:
 Invalidepensionslovens § 14, folkepensionslovens § 13 og  

 socialministeriets cirkulære af 9. december 1982 om vejledende retningslinier  

 for ydelse af varmehjælp til pensionister.
 ANKESTYRELSENS AFGØRELSE:
 Ankestyrelsen fandt, at det skøn med hensyn til ydelse af varmehjælp, der  

 var udøvet af det sociale udvalg efter en behovsvurdering på grundlag af de  

 af udvalget fastsatte vejledende økonomiske betingelser, ikke var i  

 overensstemmelse med socialministeriets vejledende retningslinier, men at  

 skønnet lå indenfor de i de herom gældende lovbestemmelser angivne rammer.
 Ankestyrelsen fandt således, at det sociale udvalgs afgørelse var i  

 overensstemmelse med de nævnte lovbestemmelser.
 Ankestyrelsen tiltrådte herefter amtsankenævnets afgørelse.
 2.
 REDEGØRELSE FOR SAGEN:
 Et ægtepar, der begge modtog folkepension, søgte i februar 1983 om  

 varmehjælp for januar kvartal 1983. Ægteparret vedlagde ved ansøgningen  

 dokumentation for en årlig udgift til olie på ca. 10.000 kr., svarende til  

 855 kr. månedlig.
 Ægteparrets månedlige nettoindtægt blev opgjort til 5.078 kr. bestående af  

 folkepension på 4.933 kr., ATP på 65 kr. og renteindtægt på 80 kr.
Det sociale udvalg bevilgede ægteparret varmehjælp med 800 kr., idet  

 ægteparret efter de af udvalget i møde den 20. januar 1983 fastsatte  

 retningslinier for tildeling af personlige tillæg til brændsel for januar  

 kvartal 1983 var berettiget til et beløb af denne størrelsesorden.
Ifølge  

 retningslinierne var det en betingelse, at ægteparret højst havde en indtægt  

 på 2.000 kr. udover folkepensionen.
Overfor amtsankenævnet anførte ægteparrets datter, at forældrene havde et  

 bankindestående på ca. 9.000 kr.
Forældrenes faste månedlige udgifter blev af  

 datteren opgivet til 2.362,50 kr.
 Det sociale udvalg fastholdt overfor amtsankenævnet afgørelsen, selvom de  

 af det sociale udvalg opstillede retningslinier for varmehjælp ikke på alle  

 punkter var i overensstemmelse med socialministeriets cirkulære af 9.  

 december 1982, idet udvalget betragtede cirkulæret som vejledende.
 AFGØRELSEN, DER KLAGES OVER:
 Efter de foreliggende oplysninger om ægteparrets økonomiske forhold fandt  

 amtsankenævnet ikke grundlag for at forhøje den af det sociale udvalg for  

 januar 1983 bevilgede varmehjælp.
 KLAGEN TIL ANKESTYRELSEN:
 Sagen blev anket af ægteparrets datter, som bl.a. anførte, at formålet med  

 folkepensionslovens § 13 og socialministeriets cirkulære af 9. december 1982  

 var at gøre praksis for ydelse af varmehjælp til pensionister så ensartet som  

 muligt over hele landet.
 SUPPLERENDE OPLYSNINGER EFTER KLAGEN:
 Amtsankenævnet henviste til folkepensionslovens § 13, som affattet ved lov  

 nr. 695 af 21. december 1982. Nævnet fandt ikke, at en pensionist, hvis  

 forhold på grund af høje varmeudgifter var ganske særlig vanskelige, efter  

 disse bestemmelser havde krav på et personligt tillæg af en bestemt størrelse  

 til dækning af varmeudgifter, jfr. herved pkt. 5 om maximal varmehjælp i  

 cirkulæret af 9. december 1982 om gældende retningslinier for ydelse af  

 varmehjælp til pensionister.
 LOVGRUNDLAG:
 Folkepensionslovens § 13, stk. 1 og stk. 3. Socialministeriets cirkulære  

 af 9. december 1982 om vejledende retningslinier for ydelse af varmehjælp til  

 pensionister.
 ANKESTYRELSENS AFGØRELSE:
 Ankestyrelsen fandt, at det skøn med hensyn til ydelse af varmehjælp, der  

 var udøvet af det sociale udvalg på grundlag af de af udvalget fastsatte  

 vejledende retningslinier, ikke var i overensstemmelse med de af  

 socialministeriet i cirkulære af 9. december 1982 fastsatte retningslinier,  

 men at skønnet lå indenfor de i folkepensionslovens § 13 angivne rammer.
 Ankestyrelsen fandt således, at det sociale udvalgs afgørelse var i  

 overensstemmelse med denne bestemmelse.
 Ankestyrelsen tiltrådte herefter amtsankenævnets afgørelse.
