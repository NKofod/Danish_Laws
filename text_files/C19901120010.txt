 Som et led i moderniseringen af de offentlige registreringer vedrørende  

 fast ejendom har Boligministeriet i tilknytning til etableringen af det  

 såkaldte krydsreferenceregister taget initiativ til sammenlægning af  

 matrikelnumre, hvor bygninger er opført på tværs af skel.
Sammenlægningen af de omhandlede ejendomme har blandt andet til formål at  

 forbedre anvendeligheden af krydsreferenceregisteret, der også vil gøre det  

 muligt at anvende et kommende edb-tinglysningssystem i sammenhæng med andre  

 edb-registre vedrørende fast ejendom.
Endvidere indebærer sammenlægningen en  

 generel forenkling af administration og opgaver vedrørende de pågældende  

 ejendomme, herunder med hensyn til tinglysning, allerede fordi antallet af  

 faste ejendomme nedbringes.
Boligministeriet har over for Justitsministeriet oplyst, at man har  

 modtaget henvendelse fra en række kommuner vedrørende spørgsmålet om betaling  

 for attester fra tinglysningsdommeren til brug for sammenlægningerne, idet  

 tinglysningskontorerne efter det oplyste følger forskellig praksis med hensyn  

 til beregning af afgift efter retsafgiftslovens § 48, stk. 1. Dette forhold  

 kan føre til betydelige forskelle i kommunernes udgifter i forbindelse med  

 sammenlægningen af de pågældende ejendomme.
Boligministeriet har endvidere  

 oplyst, at arbejdet med sammenlægningerne i visse områder reelt er gået i stå  

 på grund af afgiftsspørgsmålet.
 På den baggrund skal man meddele, at det efter Justitsministeriets  

 opfattelse blandt andet af hensyn til etableringen af et  

 edb-tinglysningssystem må anses for væsentligt, at de omhandlede  

 sammenlægninger gennemføres ensartet over hele landet.
 Justitsministeriet er bekendt med, at nogle embeder efter drøftelse med de  

 respektive kommuner for så vidt angår de omhandlede sammenlægninger beregner  

 afgiften pr. henvendelse fra kommunen, idet det forudsættes, at hver  

 henvendelse alene vedrører eet ejerlav.
 Justitsministeriet har efter drøftelse med Dommerforeningen intet at  

 indvende mod, at den beskrevne praksis vedrørende beregning af afgift efter  

 retsafgiftlovens § 48, stk. 1, for attester til kommunerne til brug for  

 sammenlægning af ejendomme i tilknytning til etablering af  

 krydsreferenceregistret følges generelt.
P.
M.
V.
E.
B.
