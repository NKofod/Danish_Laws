(Til samtlige kommunalbestyrelser,  

 amtsråd, hovedstadsrådet og formænd for landvæsens- og  

 overlandvæsenskommissioner) 1. Indledning.
 I forbindelse med miljøbeskyttelseslovens (lov nr. 372 af 13. juni 1973)  

 ikrafttræden den 1. oktober 1974 blev kompetencen til at behandle sager om  

 afledning af spildevand m.v. overført fra landvæsensretterne til  

 kommunalbestyrelser, amtsråd og hovedstadsråd.
For at lette overgangen til anvendelsen af de nye regler er det i  

 miljøbeskyttelseslovens § 92, stk. 1 og 2, bestemt, at sager om forurening af  

 vandløb, søer eller havet, herunder sager om godkendelse af projekter for  

 spildevandsanlæg m.v., der ved lovens ikrafttræden er under behandling ved en  

 landvæsensret, færdigbehandles af landvæsensretten.
Endvidere giver de nævnte  

 bestemmelser adgang til at anke afsagte kendelser efter de hidtil gældende  

 regler.
Det var herved forudsat, at behandlingen af sagerne ved  

 landvæsensretterne i reglen ville være forholdsvis kortvarig.
 Lovens bestemmelser bygger iøvrigt på det princip, at afsagte  

 landvæsensretskendelser bevarer deres gyldighed, indtil der måtte blive  

 truffet anden afgørelse af de efter miljøbeskyttelsesloven kompetente  

 myndigheder, jfr. lovens § 19, stk. 1, og § 25.
 Samtidig blev det i miljøbeskyttelseslovens § 92, stk. 3 og 4, bestemt, at  

 miljøministeren kan beslutte - enten generelt eller i konkrete sager eller  

 grupper af disse - at behandlingen af sagerne skal ske efter  

 miljøbeskyttelseslovens regler.
Under hensyn til, at miljøbeskyttelsesloven har været i kraft siden 1.  

 oktober 1974, og at de kommunale spildevandsplaner (§ 21-planer) skal  

 foreligge udarbejdet inden 1. oktober 1976, og da det må anses for  

 hensigtsmæssigt, at der under udarbejdelsen af planerne samt ved behandlingen  

 og godkendelsen af disse hersker størst mulig sikkerhed om eksisterende  

 spildevandsforhold og afsagte landvæsensretskendelser m.v. anser  

 miljøministeriet det for hensigtsmæssigt, at afviklingen af  

 landvæsensretternes behandling af spildevandssager fremskyndes.  

 Miljøministeriet er opmærksom på, at de nævnte hensyn ikke gør sig gældende  

 med samme vægt i alle sager.
Især er ministeriet opmærksom på, at visse  

 kategorier af sager næppe vil berøre spildevandsplanlægningen; dette gælder  

 f.eks. sager, der alene beror på sagens formelle afslutning.
Hertil kommer,  

 at det i en række sager vil være uhensigtsmæssigt at afbryde den ved  

 landvæsensretterne stedfindende sagsbehandling, idet en overførsel af den  

 verserende sag vil kunne medføre, at iværksættelse af projekter og opkrævning  

 af kloakbidrag m.v. forsinkes unødigt.
Endvidere vil hensynet til evt.  

 private parter, især i verserende ankesager, kunne tale for, at sagen  

 færdigbehandles af landvæsensretterne.
De nævnte hensyn vil indgå i  

 styrelsens vurdering af sager, hvor landvæsensretsbehandlingen ønskes  

 fortsat, jfr. nedenfor under 3.
 2. Afviklingen af de verserende landvæsensretssager.
På denne baggrund har miljøministeren benyttet hjemmelen i  

 miljøbeskyttelseslovens § 92, stk. 4 og § 93, og i en bekendtgørelse af dags  

 dato bestemt, at sager om forurening af vandløb, søer eller havet, herunder  

 sager om godkendelse af projekter for spildevandsanlæg, der ikke er  

 færdigbehandlet ved landvæsenretterne inden 1. december 1976, overgår til  

 behandling efter miljøbeskyttelseslovens regler og ved de efter denne  

 lovgivning konpetente myndigheder i 1. instans.
Det anførte gælder, selvom  

 sagen verserer for en overlandvæsenskommission, jfr. dog nedenfor om  

 behandlingen af de afsagte landvæsenskommissionskendelser, der ankes til  

 overlandvæsenskommissionen efter den 1. oktober 1976 (bekendtgørelsens § 3).  

 Ankes en landvæsenskommissionskendelse ikke forinden ankefristens udløb, er  

 sagen afsluttet og skal derfor ikke viderebehandles efter reglerne i  

 miljøbeskyttelsesloven.
 Som ovenfor nævnt, og som præciseret i bekendtgørelsens § 4, bevarer  

 allerede afsagte landvæsensretskendelser deres gyldighed, indtil der træffes  

 anden afgørelse af de efter miljøbeskyttelsesloven kompetente myndigheder.  

 Dette gælder også i tilfælde, hvor det i en landvæsenskommissionskendelse er  

 bestemt, at kendelsens bestemmelser, f.eks. om opkrævning af a conto bidrag,  

 uanset anke, kan iværksættes straks.
Undtaget fra hovedreglen om overgang til behandling ved de nye  

 miljømyndigheder er ifølge bekendtgørelses § 1, stk. 2, verserende  

 landvæsensretssager, hvor sagens afslutning alene beror på administrative  

 foranstaltninger f.eks. ekspropriationer til gennemførelse af et godkendt  

 spildevandsanlæg, på fastsættelse af erstatning eller på regnskabsgodkendelse  

 eller -kendelse.
Disse sager, der typisk ikke vil berøre den kommunale  

 spildevandsplanlægning, vil fortsat kunne behandles af landvæsensretterne.  

 Med henblik på sagernes afslutning agter miljøstyrelsen at anmode  

 landvæsensretterne om senest 1. januar 1977 til miljøstyrelsen at give  

 indberetning om sådanne verserende sager med angivelse af, hvorpå den enkelte  

 sags afslutning beror, samt hvornår behandlingen ved landvæsensretten kan  

 forventes afsluttet.
Miljøministeriet vil fortsat overveje, hvorvidt der er  

 behov for at anvende reglerne i miljøbeskyttelseslovens § 92, stk 3 og 4.
 Miljøministeriet skal i denne forbindelse gøre opmærksom på, at det er  

 landvæsensretten, der afgør, hvorvidt en verserende sag kan betragtes som  

 afsluttet.
 Reglerne i bekendtgørelsens § 1 indebærer, at de forskellige kategorier af  

 sager, der verserer ved en landvæsensret den 1. december 1976,efter denne  

 dato, med mindre der meddeles dispensation efter bekendtgørelsens § 2, jfr.  

 nedenfor under 3, skal behandles af følgende myndigheder og efter  

 nedenstående regler:
 Grundlaget for behandlingen af sager efter miljøbeskyttelseslovens regler  

 vil være det for landvæsensretten forelagte projekt med det yderligere  

 materiale, som den efter miljøbeskyttelsesloven kompetente myndighed måtte  

 kræve.
 Opmærksomheden henledes på, at en række sager formentlig vil kunne indgå i  

 den kommunale spildevandsplan.
 Specielt for så vidt angår sager, der ankes til  

 overlandvæsenskommissionerne, bemærkes følgende:
 3. Miljøstyrelsens dispensationsadgang i medfør af  

 bekendtgørelsens § 2.
Baggrunden for de ovennævnte regler om ophør af landvæsensretternes  

 behandling af sager om afledning af spildevand er, som nævnt, især hensynet  

 til den igangværende spildevandsplanlægning i kommunerne.
Endvidere har  

 ministeriet lagt vægt på i videst muligt omfang at undgå et dobbeltarbejde  

 som følge af, at der i forbindelse med den kommunale spildevandsplanlægning  

 skal foretages en statusopgørelse over de eksisterende spildevandsanlæg i  

 kommunen, samt over i hvilket omfang eksisterende og planlagte  

 spildevandsanlæg skal udbygges og etableres i overensstemmelse med en af  

 landvæsensretten godkendt kloakdispositionsplan.
Miljøministeriet er opmærksom på, at disse hensyn ikke gør sig gældende  

 med samme vægt i alle de af bekendtgørelsens § 1, stk. 1, omhandlede sager,  

 ligesom ministeriet er opmærksom på, at en række hensyn med vekslende vægt  

 fra sag til sag kan tale for at lade en sag færdigbehandle ved  

 landvæsensretterne.
Det må således sikres, at der ikke ved  

 landvæsensretssagernes overgang til behandling af de efter  

 miljøbeskyttelsesloven kompetente myndigheder sker en unødig forsinkelse af  

 sagsbehandlingen, hvilket især vil kunne tænkes at være tilfældet ved sager,  

 hvor landvæsensretbehandlingen står umiddelbart foran sin afslutning.
I  

 sådanne sager vil der endvidere kunne være foretaget undersøgelser og  

 udarbejdet projekter m.v., som ikke umiddelbart i den foreliggende form vil  

 kunne indgå i sagens fortsatte behandling efter miljøbeskyttelseslovens  

 regler, og hvor der derfor må påregnes et vist dobbeltarbejde, såfremt  

 sagerne overføres fra landvæsensretterne til de nye miljømyndigheder.
Endelig  

 kan det også i visse ankesager over for evt. private parter forekomme  

 urimeligt, at en af den private part iværktsat ankebehandling af en sag  

 afbrydes på et tidspunkt, hvor der måske er investeret tid og penge på en  

 sagsbehandling for overlandvæsenskommissionen.
 Da de nævnte hensyn gør sig gældende med forskellig vægt fra sag til sag,  

 vil miljøstyrelsens stillingtagen til anmodninger om anvendelse af  

 bekendtgørelsens § 2 blive baseret på et konkret skøn over hver sags særlige  

 omstændigheder.
 I øvrigt kan anføres følgende om de forskellige typer af sager:
Generelt kan det anføres, at der i sager vedrørende fælleskommunale  

 spildevandsanlæg, normalt vil kunne opnås dispensation til fortsat behandling  

 ved landvæsensretten.
Endvidere må det forventes, at der vil kunne meddeles  

 dispensation i videre omfang i relation til verserende  

 overlandvæsenskommissionssager end i relation til tilsvarende  

 landvæsenskommissionssager.
 Såfremt der efter den egentlige projektgodkendelse resterer spørgsmål om  

 betaling eller lignende, vil dispensation til færdigbehandling kunne  

 påregnes, for så vidt sagen ikke allerede falder ind under bekendtgørelsens §  

 1, stk. 2.
 For de øvrige sagers vedkommende vil dispensation blive meddelt efter et  

 konkret skøn, idet det dog bemærkes, at dispensation ikke kan påregnes i  

 relation til sager, der ikke kan forventes at være afsluttet inden amtsrådets  

 godkendelse af kommunens spildevandsplan.
 I denne forbindelse skal bemærkes, at miljøstyrelsen i de grupper af  

 sager, der er nævnt under 3) og 4) vil tillægge amtsrådets (hovedstadsrådets)  

 opfattelse af sagens konsekvenser for spildevandsplanlægningen betydeligt  

 vægt.
 Er amtsrådet (hovedstadsrådet) således indforstået med fortsat  

 landvæsensretsbehandling, vil dette normalt tale for en dispensation.
 Anmodning om dispensation efter bekendtgørelsens § 2 kan fremsættes af  

 sagens parter eller den behandlende landvæsensret.
 Af hensyn til dispensationssagernes hurtige behandling og for hurtigst  

 muligt at fjerne den usikkerhed, der kan være om en sags fortsatte  

 behandling, henstilles det til landvæsensretterne, at der snarest muligt,  

 eventuelt i forbindelse med et møde i landvæsensretten informeres om  

 indholdet af bekendtgørelsen og nærværende cirkulære, herunder at  

 opmærksomheden henledes på fristen i bekendtgørelsens § 2, 2. punktum, for  

 ansøgning om dispensation.
 Såfremt en verserende landvæsensretssag efter bekendtgørelsens regler  

 overgår til behandling efter miljøbeskyttelseslovens regler og ved de ifølge  

 denne lov kompetente myndigheder, opstår spørgsmålet om dækning af de af  

 landvæsensretten foreløbigt afholdte udgifter, der ved landvæsensrettens  

 kendelse henregnes til sagens omkostninger og pålægges sagens parter, jfr. §  

 34 i lov om landvæsensretter.
 Miljøministeriet har opnået finansudvalgets tilslutning til, at de  

 sagsomkostninger, som ved landvæsenskendelser pålægges private parter i  

 sager, der efter bekendtgørelsens regler overgår til behandling ved de nye  

 miljømyndigheder, kan dækkes af miljøministeriet, jfr. bekendtgørelsens § 5.  

 Landvæsensretterne anmodes om, så snart kendelse om fordeling af  

 sagsomkostninger er endelig, at fremsende anmodning om udbetaling til  

 miljøstyrelsen, Kampmannsgade 1, 1604 København V.
 Miljøministeriet, den 13. august 1976.
 Helge Nielsen.
 / Gertrud Goldschmidt.
