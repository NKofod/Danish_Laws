Bekendtgørelse om undtagelse af udgifter til håndtering af økonomiske konsekvenser af COVID-19 hos mink fra delloftet for driftsudgifter I medfør af § 12 i budgetloven, jf. lov nr. 547 af 18. juni 2012, fastsættes:
 § 1. Uanset § 9, stk. 2, i budgetloven omfatter det statslige delloft for drift ikke aftalte udgifter vedrørende håndteringen af de økonomiske konsekvenser af COVID-19 hos mink i forbindelse med det besluttede midlertidige forbud mod hold af mink (november 2020). Det statslige delloft for drift omfatter således ikke udgifter i relation til:
 1) Erstatning til minkavlere.
 2) Erstatning til følgeerhverv.
 3) Dvaleordning.
 4) Lukkeomkostninger.
 5) Omstillingspulje.
 6) Indsats i Finansiel Stabilitet for konkursramte avlere.
 7) Nedrivning af produktionsanlæg mv.
 8) Erstatnings- og taksationskommissioner.
 9) Klagesager vedr. mink i Miljø- og Fødevareklagenævnet.
 10) Afværgeforanstaltninger vedrørende mink og COVID-19.
 11) Administration i forbindelse med udbetaling af erstatninger og kompensationer, retssager, juridisk bistand, it-udvikling mv.
 § 2. Bekendtgørelsen træder i kraft den 6. oktober 2022.
 Stk. 2. Bekendtgørelsen har virkning for finansåret 2022 og frem.
 Stk. 3. Bekendtgørelse nr. 2551 af 20. december 2021 om undtagelse af udgifter til håndtering af økonomiske konsekvenser af COVID-19 hos mink fra delloftet for driftsudgifter ophæves.
