I strid med god revisorskik, at revisor havde medvirket ved  

 tilblivelsen og udarbejdelsen af en overdragelsesaftale i forbindelse med et  

 generationsskifte.
Ikke i strid med god revisorskik, at revisor havde bistået  

 ved forhandlingerne om generationsskiftet efter ønske fra begge parter.  

 Revisor blev pålagt en bøde på 10.000 kr.
 Under denne sag har advokat Jan Moosmand på vegne Kirsten Hansen ved  

 skrivelse modtaget den 16. oktober 1995 indgivet klage over statsautoriseret  

 revisor Hans Haase, RVT Revision A/S.
 Erhvervs- og Selskabsstyrelsen har oplyst, at revisor Hans Haase blev  

 meddelt beskikkelse som statsautoriseret revisor den 30. marts 1983.
Det fremgår af klageskrivelsen, at klageren i en årrække hensad i uskiftet  

 bo efter sin mand, Peter Hansen, og videreførte dennes forretning, Peter  

 Hansen Automobiler I/S.
Med virkning fra 1. januar 1991 solgte hun halvdelen  

 af forretningen til sønnen Jørgen Hansen.
Senere - pr. 1. januar 1992 - blev  

 den anden halvdel solgt til Jørgen Hansen.
 I forbindelse med begge salg medvirkede RVT Revision A/S v/ indklagede som  

 revisor for både sælger og køber, og indklagede udarbejdede personligt den  

 »anden« overdragelsesaftale fra Peter Hansen Automobiler I/S (v/  

 Kirsten Hansen og Jørgen Hansen) til Jørgen Hansen.
 Klageren har gjort gældende, at indklagede har handlet i strid med  

 god revisorskik ved at have repræsenteret begge parter i et generationsskifte  

 og ved at have udarbejdet selve aftalen vedrørende den »anden«  

 overdragelse.
Indklagede , der har bestridt at have tilsidesat god revisorskik,  

 har indledningsvist oplyst, at klageren i november 1990 blev klient hos RVT  

 Revision A/S, der bl.a. skulle yde bogførings- og regnskabsmæssig assistance.  

 Klageren anmodede tillige om økonomisk rådgivning i forbindelse med en delvis  

 overdragelse af sin virksomhed til sønnen Jørgen Hansen.
Både klageren og  

 Jørgen Hansen bad om, at de økonomiske beregninger kom til at omfatte begges  

 økonomiske situation efter en overdragelse.
Begge parter deltog i  

 drøftelserne, og parterne havde fælles advokat til at udfærdige de nødvendige  

 overdragelsesdokumenter.
Efter den delvise overdragelse fortsatte samarbejdet  

 med bogførings- og regnskabsmæssig assistance, ligesom indklagede udarbejdede  

 indkomst- og formueopgørelser for begge parter.
Da klageren i begyndelsen af 1992 ønskede at overdrage den resterende del  

 af virksomheden til sønnen, anmodede parterne igen indklagede om den  

 nødvendige økonomiske rådgivning.
Ingen af parterne har indklagede bekendt  

 søgt rådgivning hos anden revisor eller advokat under dette forløb.
 På denne baggrund var indklagede ikke i tvivl om, at klageren tiltrådte,  

 at indklagede ydede rådgivning til begge parter i forbindelse med  

 generationsskiftet.
Samtlige dokumenter ved den »første« overdragelse pr. 1. januar  

 1991 blev udfærdiget af advokat Carsten Holmgaard, der også udfærdigede  

 skødet i forbindelse med overdragelse af erhvervsejendommen pr. 1. januar  

 1992. Indklagede fremkom med forslag til overdragelsesaftalens indhold, da  

 parterne var af den opfattelse, at man kunne reducere handelsomkostningerne  

 herved.
Parterne var enige om aftalens indhold, som også blev drøftet med det  

 fælles pengeinstitut.
Indklagede accepterede at lave forslaget til  

 overdragelsesaftalen, da han alligevel skulle opstille overdragelsesbalancen  

 og havde kendskab til de økonomiske betingelser, som pengeinstituttet havde  

 opstillet.
Indklagede betragter overdragelsesaftalen som et dokument, der er  

 udarbejdet af parterne selv, opstillet på grundlag af indklagedes notater om  

 de aftalte vilkår.
Indklagede er først efterfølgende ved offentliggørelse af  

 en kendelse af 3. januar 1994 fra Revisornævnet (j.nr. 93-7.400) blevet  

 opmærksom på, at den anvendte fremgangsmåde kunne være i strid med loven om  

 statsautoriserede revisorer.
 Disciplinærnævnet skal udtale:
For så vidt klageren har gjort gældende, at indklagede har tilsidesat god  

 revisorskik ved at have repræsenteret begge parter - klageren og hendes søn,  

 Jørgen Hansen - i forhandlingerne omkring et generationsskifte, bemærkes, at  

 det er sædvanligt og i overensstemmelse med god revisorskik, at en  

 statsautoriseret revisor optræder som rådgiver i forbindelse med sager om  

 generationsskifte vedrørende økonomiske og dertil knyttede forhold, såfremt  

 revisor har et tilstrækkeligt kendskab til de gældende regler på området.
Det  

 er ligeledes i overensstemmelse med god revisorskik, at en statsautoriseret  

 revisor - såfremt det er parternes udtrykkelige, fælles ønske - kan rådgive  

 begge parter under sådanne forhandlinger, idet revisor dog - hvis der under  

 forhandlingerne opstår uoverensstemmelser eller modstridende interesser  

 mellem parterne - straks bør henvise en eller begge parter til at søge  

 særskilt rådgivning andetsteds.
 Klageren, der ikke bestrider, at indklagede har bistået ved  

 forhandlingerne omkring generationsskiftet efter ønske fra begge parter, har  

 i nærværende sag ikke anført nogen kritik af indklagedes rådgivning eller  

 kvaliteten af hans arbejde i øvrigt, og der foreligger ingen oplysninger om,  

 at der under forhandlingerne skulle være opstået nogen situation, som kunne  

 nødvendiggøre, at indklagede henviste klageren eller hendes søn til at søge  

 bistand fra anden side.
 Indklagede vil derfor for så vidt angår det omhandlede klagepunkt være at  

 frifinde.
Derimod må nævnet - som anført af klageren og i overensstemmelse med  

 indklagedes oplysninger - lægge til grund, at indklagede har medvirket ved  

 tilblivelsen og udarbejdelsen af overdragelsesaftalen mellem Peter Hansen  

 Automobiler I/S og Jørgen Hansen.
Indklagede har således udført arbejde i  

 strid med § 10, stk. 2, jf. § 6 a, i loven om statsautoriserede revisorer,  

 jf. tidligere alene § 10, stk. 2, og derved tilsidesat de pligter, som  

 stillingen som statsautoriseret revisor medfører.
Den omstændighed, at indklagede angiveligt - på trods af det i loven om  

 statsautoriserede revisorer gennem en årrække anførte forbud mod at drive  

 advokatvirksomhed - først er blevet opmærksom på det ulovlige i forholdet  

 efter offentliggørelsen af Revisornævnets kendelse af 3. januar 1994, findes  

 ikke at kunne tillægges nogen betydning.
Indklagede har derfor forskyldt en  

 bøde i medfør af § 18 a, stk. 1, i lov om statsautoriserede revisorer.
 Bøden fastsættes efter omstændighederne til 10.000 kr.
 Statsautoriseret revisor Hans Haase pålægges en bøde på 10.000 kr.
