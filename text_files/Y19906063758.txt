 Udtalt, at der var en sådan sammenhæng mellem indgåelsen af et lejemål  

 til amtskommunens sygehusvæsen og økonomiudvalgets stillingtagen til  

 deponering af et beløb i forbindelse med lejemålet, at amtsborgmesteren som  

 formand for bestyrelsen i det udlejede selskab ikke burde have deltaget i  

 økonomiudvalgets behandling af deponeringsspørgsmålet, jf. forvaltningslovens  

 § 3, stk. 1, nr. 3, jf. § 3, stk. 2.
 Det var i sagens oplyst, at amtsborgmesteren ikke havde deltaget i  

 amtskommunens stillingtagen til spørgsmålet om indgåelsen af lejemålet,  

 herunder udformningen af kontraktsvilkårene, og at sygehusudvalget for sit  

 vedkommende havde tiltrådt indgåelsen af lejemålet under forudsætning af, at  

 der via økonomiudvalget skete en afklaring af deponeringsspørgsmålet.
Indenrigsministeriet bemærkede i denne forbindelse, at en deponering  

 ikke forudsætter, at der meddeles en bevilling hertil.
Der er tale om en  

 disposition over amtskommunens kontantbeholdning, uanset at det deponerede  

 beløb bindes i en periode.
Deponering i henhold til Indenrigsministeriets  

 lånebekendtgørelse eller dispensation herfra er imidlertid en konsekvens af  

 indgåelse af lejemål.
 I skrivelse af 1. november 1989, jf. skrivelse af 15. november 1989, har  

 De på Nordjyllands Konservative Amtsrådsgruppes vegne rettet henvendelse  

 hertil vedrørende amtsborgmester  Søren  Madsens habilitet i forbindelse med  

 behandlingen af en sag i Nordjyllands Amtskommunes økonmiudvalg om leje af  

 kontorlokaler i bygninger, der ejes af Pensionskassernes Sammenslutning  

 PenSam, hvori amtsborgmesteren er bestyrelsesformand.
Det fremgår af Deres skrivelse, at amtskommunens sygehusudvalg den 3.  

 oktober 1989 vedtog et forslag fra Aalborg Sygehus om en udflytning af  

 sygehusadministration til det nærliggende Urban kontorhus, og at  

 sygehusudvalgets vedtagelse blev tiltrådt af økonomiudvalget på dets møde den  

 16. oktober 1989. De anfører, at det er uheldigt, at amtsborgmesteren  

 samtidig optræder som formand for bestyrelsen i PenSam, der står for  

 udlejningen af kontorlokalerne, og som formand for økonomiudvalget, der  

 godkender kontraktsvilkårene, som han selv i princippet har udfærdiget.
De  

 peger i den forbindelse på, at det i den konkrete sag ikke kan udelukkes, at  

 amtsborgmesterens dobbeltolle kan have været til ulempe for amtskommunen.
 I Deres senere skrivelse af 15. november 1989 har De anført, at  

 amtsborgmesteren, som formand for PenSam's betyrelse har en loyalitet over  

 for PenSam, og at han ikke kan undslå sig fra indflydelse ved at henvise til,  

 at det er embedsmændene i administrationen, der står for udformningen af  

 konkrete lejekontrakter.
Som De er orienteret om, har Indenrigsministeriet indhentet en udtalelse  

 fra Nordjyllands Amtsråd og sagen.
Amtsrådets udtalelse af 21. november 1989  

 med bilag vedlægges i kopi.
Det fremgår af sagen, at der på dagsordenen for sygehusudvalgets møde den  

 3. oktober 1989 var optaget følgende punkt: Spørgsmål om lejemål til  

 sygehusadministrationen, Aalborg Sygehus . Som bilag til dagsordenspunktet  

 var udsendt en skrivelse af 27. september 1989 fra sygehusets ledelse, hvori  

 det var angivet, at ledelse havde vedtaget at indgå lejekontrakt med PenSam  

 om den pågældende bygning, og at ledelsen samtidig havde fundet det rigtigst  

 at forespørge sygehusudvalget, om udvalget var indforstået heri, under  

 indtryk af de afledte konsekvenser for driftsbudgettet og specielt for  

 nødvendigheden af anlægsbevilling(er) i forbindelse med indretning af de  

 hidtidige administrationslokaler på sygehuset til ambulatorieformål.  

 Endvidere forelå oplæg til lejeaftale.
På mødet tiltrådte sygehusudvalget for  

 sit vedkommende, at lejemålet blev indgået forudsat, at udlejers  

 tilsagn om eventuel generel sænkning af lejen blev indarbejdet i den endelige  

 kontrakt, at deponeringskravet blev afklaret nærmere via økonomiudvalg  

 og fællesforvaltning, og at konkret indstilling om anlægsbevilling til  

 etablering af ambulatorielokalerne snarest muligt blev forelagt udvalget.
Sagen blev herefter med sygehusforvaltningens skrivelse af 6. oktober 1989  

 fremsendt til økonomiudvalget til afklaring af  

 deponeringskrav/dispensationsmuligheder . I dagsordenen for økonomiudvalgets  

 møde den 16. oktober 1989 var det angivet, at sygehusudvalget havde  

 indstillet, at der blev lejet administrationslokaler i PenSam's byggeri.  

 Endvidere var angivet, at der ifølge lånebekendtgørelsen skulle deponeres et  

 beløb svarende til det lejede byggeris anlægsværdi, hvilket svarede til 15-20  

 mill. kr.
Det blev foreslået, at Indenrigsministeriet blev ansøgt om  

 dispensation for deponeringen under hensyn til, at amtskommunen selv udbød et  

 andet lejemål. Økonomiudvalgets beslutning er angivet som Tiltrådtes som  

 foreslået .
Amtsrådet har i sin udtalelse over sagen henvist til et notat af 7.  

 november 1989, der var udarbejdet på baggrund af Deres anmodning om  

 amtsrådets stillingtagen til udflytningen af sygehusadministrationen.
Deres  

 anmodning herom var begrundet i bl.a. manglende bevillingsmæssig hjemmel og  

 amtsborgmesterens inhabilitet, hvilket blev afvist af amtsrådet på dets møde  

 den 14. november 1989. I det nævnte notat er bl.a. angivet, at udgiften til  

 fremskaffelse af andre lokaler til sygehusadministrationen var indregnet i  

 1990-budgettet vedrørende sygehuset.
Endvidere er angivet, at det ved  

 økonomiudvalgets behandling af sagen klart blev tilkendegivet, at sagen trods  

 uklarhed i dagsordensteksten alene drejede sig om stillingtagen til et af  

 forvaltningen fremsat forslag om at søge dispensation fra deponeringskravet,  

 hvilket blev forsøgt tydeliggjort ved protokolleringen af udvalgets  

 beslutning.
Om habilitetsspørgsmålet er det i notatet af 7. november 1989 endvidere  

 anført, at amtsborgmesteren ikke har deltaget i beslutningsprocessen  

 vedrørende amtskommunens indgåelse af lejemålet, og at han ikke har deltaget  

 i sygehusudvalgets møde, hvor beslutningen om godkendelse af lejemålet blev  

 truffet.
Det er tilføjet, at beslutningen i økonomiudvalget om ansøgning om  

 dispensation er en efterfølgende beslutning, som er uden sammenhæng med  

 lejekontraktens indhold.
 Det er senere af amtskommunen oplyst, at lejekontrakten efter nærmere  

 forhandlinger mellem parterne blev underskrevet af sygehuset den 27. november  

 1989.
 I denne anledning skal Indenrigsministeriet udtale følgende:
 Efter bestemmelsen i § 3, stk. 1, nr. 3, i forvaltningsloven (lov nr. 571  

 af 19. december 1985) er den, der virker inden for den offentlige  

 forvaltning, inhabil i forhold til en bestemt sag, hvis vedkommende deltager  

 i ledelsen af eller i øvrigt har en nær tilknytning til et selskab, en  

 forening eller en anden privat juridisk person, der har en særlig interesse i  

 sagen.
 Efter denne bestemmelse vil amtsborgmesteren som formand for bestyrelsen i  

 PenSam være inhabil ved amtskommunens behandling af sagen om indgåelse af  

 lejemål med PenSam.
Som sagen foreligger oplyst, må Indenrigsministeriet lægge til grund, at  

 amtsborgmesteren ikke har deltaget i amtskommunens stillingtagen til  

 spørgsmålet om indgåelse af det omhandlede lejemål med PenSam.
Det bemærkes  

 herved, at det forhold, at amtsborgmesteren er leder af den amtskommunale  

 administration og tillige formand for PenSam's bestyrelse, ikke i sig selv  

 kan føre til, at amtskommunen er afskåret fra at indgå en aftale med PenSam.
Økonomiudvalgets behandling af sagen om lejemålet vedrørte spørgsmålet om  

 deponering og eventuel dispensation herfra.
En deponering forudsætter ikke,  

 at der meddeles en bevilling hertil.
Der er tale om en dispensation over  

 amtskommunens kontantbeholdning, uanset at det deponerede beløb bindes i en  

 periode.
Deponering i henhold til Indenrigsministeriets lånebekendtgørelse  

 eller dispensation herfra er imidlertid en konsekvens af indgåelse af  

 lejemål.
På mødet den 2. oktober 1989 tiltrådte sygehusudvalget for sit vedkommende  

 indgåelsen af lejemålet med PenSam under forudsætning af, at der via  

 økonomiudvalget skete en afklaring af deponeringsspørgsmålet.
På  

 økonomiudvalgets møde den 16. oktober 1989, hvor der skulle tages stilling  

 til deponeringsspørgsmålet, blev der truffet beslutning om, at ansøge  

 Indenrigsministeriet om dispensation fra deponeringskravet.
 På denne baggrund finder Indenrigsministeriet, at der har været en sådan  

 sammenhæng mellem lejemålsindgåelsen og økonomiudvalgets stillingtagen til  

 deponeringsspørgsmålet, at amtsborgmesteren som formand for bestyrelsen i  

 PenSam ikke burde havde deltaget i økonomiudvalgets behandling af  

 deponeringsspørgsmålet, jf. forvaltningslovens § 3, stk. 1, nr. 3, jf. § 3,  

 stk. 2.
 Nordjyllands Amtsråd er samtidig orienteret herom ved kopi af denne  

 skrivelse.
