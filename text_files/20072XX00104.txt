Skriftlig fremsættelse (27. februar 2008) Undervisningsministeren (Bertel Haarder):
Forslag til lov om ændring af lov om friskoler og private grundskoler m.v. og lov om folkehøjskoler, efterskoler, husholdningsskoler og håndarbejdsskoler (frie kostskoler) (Undervisningspligtig børnehaveklasse m.v.) (Lovforslag nr.
L 83). Lovforslaget skal ses i sammenhæng med lovforslaget om ændring af folkeskoleloven (Udvidelse af undervisningspligten til 10 år, mål- og indholdsbeskrivelse for skolefritidsordninger m.v.), som fremsættes samtidig.
Efter lovforslaget bliver undervisning i børnehaveklassen fremover omfattet af kravene til, hvilken undervisning de frie grundskoler skal udbyde.
Det foreslås, at de frie grundskoler for at kunne få tilskud sammenlagt i børnehaveklasse og på 1.-7. klassetrin skal have mindst 32 elever pr. 5. september.
Dog skal nyoprettede skoler kun have 14 elever i alt pr. 5. september det første skoleår og 24 elever i alt pr. 5. september det andet skoleår.
Lovforslaget indeholder konsekvensrettelser i lov om frie kostskoler vedrørende optagelseskrav i efterskoler, husholdningsskoler og håndarbejdsskoler.
Det foreslås, at loven skal træde i kraft den 1. august 2009. Dette er samme dato, som ændringen af folkeskoleloven er foreslået at skulle træde i kraft.
Idet jeg henviser til lovforslaget med bemærkninger, tillader jeg mig at anbefale lovforslaget til hurtig og velvillig behandling i det høje Ting.
