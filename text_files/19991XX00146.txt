Skriftlig fremsættelse (3. december 1999) Justitsministeren (Frank Jensen):
 Herved tillader jeg mig for Folketinget at  

 fremsætte:
 Forslag til lov om ændring af retsafgiftsloven og  

 pasloven. (Forhøjelse af afgiften for borgerlige domssager og af  

 betalingen for udstedelse af pas til voksne).
(Lovforslag nr.
L 132).
Lovforslaget har til formål at forhøje  

 afgiften for borgerlige domssager og betalingen for udstedelse af pas til  

 voksne.
Forslaget er led i aftalerne omkring forslaget til finanslov for  

 2000.
 Det foreslås, at loven træder i kraft den 1.  

 januar 2000.
Afgiften for borgerlige domssager foreslås  

 forhøjet, således at retsafgiften for den del af  

 sagsværdien, som overstiger 6.000 kr. forhøjes med et  

 procentpoint - fra 1 pct. til 2 pct.
Grundafgiften foreslås fortsat at  

 udgøre 500 kr. for sagsværdier på op til 6.000 kr.
Den  

 foreslåede forhøjelse forventes at ville betyde en øget  

 indtægt på ca. 100 mio. kr. årligt.
Betalingen for udstedelse af pas til voksne foreslås  

 forhøjet med 200 kr. - fra 400 kr. til 600 kr., for folkepensionister  

 dog fra 150 kr. til 350 kr.
Betalingen for udstedelse af pas til personer,  

 der er under 18 år, foreslås fortsat at udgøre 150 kr.
Den  

 foreslåede forhøjelse forventes at ville betyde en øget  

 indtægt på ca. 100 mio. kr. årligt.
 Idet jeg henviser til lovforslaget og de ledsagende  

 bemærkninger, skal jeg herved anbefale forslaget til det høje  

 Tings velvillige behandling.
