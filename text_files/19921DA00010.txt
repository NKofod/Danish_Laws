Nr BTB 10 Betænkning over Forslag til folketingsbeslutning om opfordring til at  

 trække aktstykke nr. 22 om ydelse af en statsgaranti på 500 mio. kr. til  

 Færøerne tilbage fra Finansudvalget   

 Nr B 10 1992-93, 1. samling Afgivet af Det Politisk-Økonomiske Udvalg Afgivet: 19921028 Udvalget har behandlet beslutningsforslaget i nogle møder og har herunder stillet spørgsmål til statsministeren og økonomiministeren, som disse har besvaret dels skriftligt, dels i samråd.
Nogle af udvalgets spørgsmål til statsministeren og dennes svar herpå er optrykt som bilag til betænkningen.
Endvidere er optrykt et spørgsmål stillet i henhold til Folketingets Forretningsordens § 20 samt nogle avisartikler.
Endelig er Rigsombudets oversættelse fra færøsk af revisionspåtegninger på regnskabet for 1990 for Investeringsfonden for Færøerne og af Sjovinnubankens årsregnskab for 1991 optrykt som bilag til betænkningen.
 Herefter indstiller et flertal (udvalget med undtagelse af  

 Fremskridtspartiets medlem) beslutningsforslaget til forkastelse .
 Et mindretal inden for flertallet (Socialdemokratiets medlemmer af  

 udvalget) tilkendegiver, at spørgsmålet om, hvorvidt Sjovinnubankin skal  

 reddes, og hvorledes det i givet fald skal ske, mere er et færøsk anliggende  

 end et dansk, og det understreger, at det ikke er Sjovinnubankin, som ved  

 aktstykket får en statsgaranti, men nogle veksler udstedt af det færøske  

 landsstyre.
 Mindretallet ønsker at yde denne statsgaranti i erkendelse af den  

 alvorlige situation, Færøerne er kommet i efter den dramatiske nedgang i  

 fiskefangsterne og det mærkbare fald i priserne på fisk og fiskeprodukter,  

 samt i respekt for den solidaritet, som rigsfællesskabet gensidigt kræver af  

 sine medlemmer.
 Mindretallet udtrykker på samme tid sin beundring for de anstrengelser,  

 man på Færøerne gør for at rette økonomien op, og sin bekymring for den  

 indblanding i Færøernes indre anliggender, som aftalen rummer.
 Havde mindretallet været taget med på råd, før aftalen blev indgået, havde  

 det anbefalet mindre indgribende vilkår i aftalen, hvad angår færøske  

 budgetspørgsmål, ligesom mindretallet ikke ville have draget IMF-økonomer ind  

 i et af rigsfællesskabets anliggender.
 Et andet mindretal inden for flertallet (Socialistisk Folkepartis medlem  

 af udvalget) anser det for nødvendigt under Færøernes akutte krise at give  

 den påtænkte garantistillelse.
Socialistisk Folkeparti har ikke dermed taget stilling til det fremtidige  

 niveau for bloktilskuddene til Færøerne.
Dette niveau må finde et leje, hvor  

 der tages hensyn til skatteevnen på Færøerne i forhold til Danmark.
 Hvis Færøerne med det færøske folketingsmedlem Oli Breckmanns ord »i  

 alt fald aldrig vil have så høje skatteprocenter som i Danmark«, så er  

 det efter SF's opfattelse uholdbart, hvis danske skatteydere i stedet skal  

 finansiere bloktilskud, hvorved levestandarden på Færøerne bringes op over  

 det danske niveau.
 Hvis denne situation, når den økonomiske krise er overstået, igen opstår,  

 anser SF en reduktion af bloktilskuddet for nødvendig.
 Et mindretal (Fremskridtspartiets medlem af udvalget) indstiller  

 beslutningsforslaget til vedtagelse uændret .
Fremskridtspartiet er af den opfattelse, at de oplysninger, der er  

 fremkommet under udvalgsbehandlingen, klart understreger, at der er  

 betænkeligheder.
Den foreslåede statsgaranti til Færøerne på en halv milliard  

 kroner bliver givet, uden at der i betingelserne er nogen  

 sanktionsmuligheder, såfremt Færøernes landsstyre ikke opfylder den aftale,  

 der er indgået med den danske regering den 6. oktober 1992.
 I den oprindelige aftale mellem den danske regering og det færøske  

 landsstyre, som er optrykt som bilag til beslutningsforslaget (bilag II), var  

 der et punkt 12, som fastslog, at der ville ske modregning i de årlige danske  

 betalinger af bloktilskud til Færøerne, såfremt der skete misligholdelse af  

 nationalbanklån eller statsgaranti.
 Da der senere fremkom oplysninger om, at de udlandslån, som var optaget af  

 det færøske landsstyre, kunne opsiges, såfremt de økonomiske forhold på  

 Færøerne ændrede sig, herunder også en ændring i de danske bloktilskud,  

 accepterede den danske regering at slette denne eneste sikre garanti for, at  

 lånet ikke kunne misligholdes uden konsekvenser.
 At denne garanti blev slettet, uden at det klart blev præciseret i det  

 aktstykke nr. 22, der senere kom til Finansudvalget, er dybt kritisabelt,  

 særlig fordi aktstykket var tænkt vedtaget bag lukkede døre i Finansudvalget,  

 uden at de danske skatteydere, som i sidste ende skal betale den færøske dans  

 om guldkalven, havde andre oplysninger end de forsikringer, der fremkom i  

 statsministerens pressemeddelelse af 6. oktober 1992.
 Befolkningen kendte derfor kun pressemeddelelsen, hvor det blev  

 understreget, at den nævnte garanti bare var en formssag, og at den aldrig  

 ville blive udløst, på grund af den indbyggede klausul om modregning.
 Fremskridtspartiet har fundet det nødvendigt at stille 51 spørgsmål,  

 hvoraf de vigtigste er optrykt som bilag til denne betænkning, for at der  

 ikke senere kan rejses tvivl om, at hele Folketinget burde være klar over, at  

 garantien efter ændringen i den oprindelige aftale egentlig mest har karakter  

 af en gavecheck.
 Det må undre enhver, at ingen partier bortset fra Fremskridtspartiet har  

 fundet anledning til at få denne sag belyst og undersøgt, idet der kun er  

 stillet de spørgsmål, Fremskridtspartiet har stillet.
Det er en kendsgerning, at den velvilje, som regeringen her har udvist  

 over for den færøske befolkning, ikke bliver udvist over for nogen del af den  

 danske befolkning, uanset at Færøerne bevisligt har levet over evne.
Færøerne  

 har dels haft årlige gaver i form af de danske bloktilskud på næsten 1 mia.  

 kr. pr. år, dels optaget enorme udlandslån.
Det betyder, at færingerne reelt har en højere levestandard end de fleste  

 danskere, deres boligstandard er højere end den danske, de har flere og  

 større biler end danskerne, de har udviklet det ene prestigeprojekt i form af  

 tunnelbyggeri og anden infrastruktur efter det andet.
F.eks. kostede tunnelen  

 på Kalsø, som skulle betjene den sidste bygd med tre huse, ca. 30 mio. kr.,  

 altså 10 mio. kr. pr. hus.
Dette skal ses i lyset af de nedskæringer og  

 udskydelser, der i mange års danske finanslove er sket af udbygningen af det  

 danske vejnet.
Det færøske skattetryk er væsentligt lavere end det danske, og efter  

 udtalelser af færøske politikere skal dette ikke ændres.
Det vil med andre  

 ord sige, at danskerne skal acceptere en lavere levefod, for at færingerne  

 kan bevare deres lave skattetryk.
 Det er en skændsel, når den danske regering ingen betænkeligheder har ved  

 at indføre betaling for nødvendig hjemmehjælp til danske pensionister.  

 Desuden har regeringen ikke andet tilovers for den økonomiske krise, der har  

 ramt hele den danske fiskerflåde på grund af EF's absurde nedskæringer i  

 kvoterne, end et tværministerielt udvalg.
De danske ejere af fast ejendom skal på grund af den 19. almindelige  

 vurdering betale ekstraskatter på næsten 4 mia. kr.
Der er ikke grænser for  

 de horrible eksempler, der kan nævnes, hvor danske skatteydere belastes, for  

 at færingerne kan opretholde dansen om den danske guldkalv.
Fremskridtspartiet forudser, at den omhandlede garanti ikke ret længe har  

 karakter af en garanti, men hurtigt bliver en egentlig gave eller et tab.  

 Dertil kommer, at der er regulær udsigt til, at det færøske samfund ikke  

 ændrer kurs, men fortsætter med belånte prestigeprojekter og andet  

 overforbrug.
Derfor vil den færøske regering givet komme med nye krav inden  

 for kort tid.
 Fremskridtspartiet er dybt foruroliget over, at det danske Folketing ikke  

 har nogen som helst reservation, når det gælder bortødsling af skatteydernes  

 penge til formål, der overhovedet ikke bliver til gavn for den danske  

 befolkning.
Svend Auken (S) fmd.
Jacob Lindenskov (S) Poul Nielson (S) Erling Olsen  

 (S) Henning Rasmussen (S) Nyrup Rasmussen (S) Stavad (S) Holger K.
Nielsen  

 (SF) Mimi Jakobsen (CD) Grethe Fenger Møller (KF) nfmd.
Gammelgaard  

 (KF) Aagaard (KF) Peter Brixtofte (V) Ivar Hansen (V) Kirsten Jacobsen (FP)  

 Niels Helveg Petersen (RV) Kofod-Svendsen (KRF) Bilag 1 Nogle af udvalgets spørgsmål til statsministeren og dennes svar herpå Spørgsmål 2:
»Det bedes oplyst, hvilke personsammenfald, slægtskabsforhold eller  

 andre habilitetsproblemer der foreligger mellem ledelsen af eller større  

 aktionærer i Sjovinnubankin og ledelsen af Færøernes Investeringsfond  

 og/eller det færøske landsstyre.« Svar:
Statsministeriet ligger ikke inde med oplysninger om evt.  

 habilitetsproblemer ved behandling af sager i Sjovinnubankin, Færøernes  

 Investeringsfond og landsstyret.
Det må være op til disse institutioner selv  

 at tage stilling hertil ved behandlingen af de konkrete sager.
 Spørgsmål 3:
»Hvilke konsekvenser vil det have for bevillingen, hvis det færøske  

 landsstyre ikke varetager et finanslovforslag med balance mellem indtægter og  

 udgifter, jf. aftalen af 6. oktober 1992, punkt 8? Vil statsgarantien/lånet  

 da blive annulleret?» Svar:
 Konsekvensen vil være, at det statsgaranterede lån fra Nationalbanken, som  

 har en løbetid på 6 måneder, kræves betalt, når det udløber, jf. punkt 9 i  

 aftalen, hvoraf det fremgår, at staten kun indtræder som långiver, såfremt de  

 efter punkt 8 anførte foranstaltninger er gennemført.
 Svar på spørgsmål 5:
Ifølge det for Finanstilsynet oplyste er Sjovinnubankin ejet af  

 fiskeeksportvirksomheden L/K Føroya Fiskasøla, Torshavn, med ca. 1/3,  

 Forsikringsselskabet Tryggingarsambandid, Torshavn, med ca. 1/3 og ca. 4.000  

 mindre aktionærer.
Der foreligger ikke oplysninger om, at der blandt de  

 mindre aktionærer skulle være nogle, der besidder mere end 5 pct. af  

 aktierne.
 Efter nedskrivningen af den nuværende aktiekapital og den påtænkte  

 kapitaludvidelse vil alene Finansieringsfonden af 1992 besidde over 5 pct. af  

 aktierne i banken.
 Spørgsmål 7:
»Kan det bekræftes, at statsadvokaten for særlig økonomisk  

 kriminalitet har forberedt efterforskningsskridt, der kan berøre  

 Sjovinnubankin, dens ledelse eller dens forretningsforbindelser, og hvilke  

 oplysninger kan der i bekræftende fald gives herom?» Svar:
 Regeringen er ikke bekendt med, at politiet skulle have foretaget  

 efterforskningsskridt, der berører Sjovinnubankins bestyrelse m.v.
 Spørgsmål 8:
»Har Finanstilsynet foretaget undersøgelser af Sjovinnubankins  

 solvens og likviditet og herunder bankens vurdering af pantesikkerhed for  

 stillede udlån og garantier, og i benægtende fald: Vil regeringen gøre det  

 til et vilkår for den påtænkte statsgaranti, at der foretages en sådan  

 undersøgelse?» Svar:
 Finanstilsynet har i august og september måned 1992 foretaget en  

 undersøgelse af Sjovinnubankin.
Ved undersøgelsen blev alle bankens større engagementer gennemgået.
De  

 gennemgåede engagementer svarer til 60 pct. af bankens udlån og garantier.
Undersøgelsen svarer til en normal undersøgelse af en tilsvarende dansk  

 bank.
Finanstilsynet vil også i fremtiden foretage undersøgelser af  

 Sjovinnubankin.
 Spørgsmål 9:
»Der ønskes en redegørelse for, hvilke betingelser der skal opfyldes,  

 for at de udenlandske lån kan opsiges.« Svar:
 Den juridiske vurdering af risikoen for, at de udenlandske lån kan  

 opsiges, er foretaget af Chemical Investment Bank Limited, som er agent og  

 kreditor for nogle af udlandslånene, samt i Nationalbanken og i  

 Justitsministeriets lovafdeling.
De juridiske vurderinger er noget forskellige, men ingen tør afvise, at  

 modregning kan være i strid med såkaldte »negative  

 pledge«-klausuler, som går ud på, at der ikke må stilles ny eller  

 supplerende sikkerhed for andre lån, og/eller med »no adverse  

 change«-klausuler, som går ud på, at lån kan kræves indfriet, hvis der  

 sker en væsentlig forværring af de økonomiske forhold.
Risikoen forøges af  

 »cross-default«-bestemmelser, hvorefter lån kan kræves indfriet,  

 hvis et andet lån skal indfries på grund af overtrædelse af  

 lånebetingelserne.
 Svar på spørgsmål 10:
I 1991 fandt Finanstilsynet, at udviklingen i de færøske pengeinstitutters  

 engagement med landsstyret og de færøske kommuner var dårlig, især på  

 baggrund af landsstyrets stramme likviditet.
Efter en inspektion på Færøerne  

 og en række møder med de færøske pengeinstitutter blev der sendt en skrivelse  

 til Føroya Banki og Sjovinnubankin, og det blev pålagt bankerne at udarbejde  

 en aftale med landsstyret om, hvorledes der skulle ske en indfrielse eller  

 afvikling af de for landsstyret garanterede engagementer.
Samtidig henledtes  

 opmærksomheden på den dårlige økonomi i enkelte kommuner.
 Svar på spørgsmål 11:
Landsstyrets udlandslån er optaget i en række banker i flere lande.  

 Restgælden på lånene var ultimo 1991 på i alt 1.600 mio. kr.
Landsstyret har  

 i 1992 optaget udlandslån på i alt 660 mio. kr. 1992-lånene har alle været  

 treårige, medens tidligere lån typisk var lidt mere langfristede.  

 Statsministeriet er bekendt med, at rentesatsen i 1992 har været højere end  

 ved optagelsen af danske statslån i udlandet.
 Spørgsmål 12:
»Er regeringen bekendt med, om Sjovinnubankin har ydet ulovlige  

 aktionærlån til personer eller selskaber, der er nærstående i forhold til  

 bankens ledelse?» Svar:
Regeringen er bekendt med, at der er ydet aktionærlån til personer og  

 selskaber, der er nærstående i forhold til bankens ledelse.
Dette er ganske  

 almindeligt i pengeinstitutter og fuldt ud lovligt.
I den gældende danske bank- og sparekasselov kræves der Finanstilsynets  

 tilladelse til at yde lån til selskaber og personer, der dominerer  

 pengeinstitutter.
Denne bestemmelse findes ikke i den færøske banklov.
 Spørgsmål 13:
»Kan regeringen eftertrykkeligt dementere, at aktstykket om 500 mio.  

 kr. statsgaranti vil blive efterfulgt af færøske ønsker om yderligere  

 garantier eller kapitaltilførsel?» Svar:
Det er regeringens håb, at en statsgaranti på 500 mio. kr. vil være  

 tilstrækkelig.
Regeringen kan imidlertid ikke udelukke, at der senere kan  

 komme færøske ønsker om yderligere garantier eller kapitaloverførsel.
Således  

 har Statsministeriets rådgivende udvalg vedrørende Færøerne i sin seneste  

 rapport givet udtryk for, at den økonomiske krise må forventes at blive dyb  

 og langvarig, og at alle områder i samfundet er blevet ramt.
 Spørgsmål 14:
»Hvilke oplysninger kan gives om Moodys eller andre anerkendte  

 analyseinstitutters vurdering af Færøernes og Sjovinnubankins  

 kreditværdighed? Hvilken kreditværdighedskategori benyttes, og hvad er den  

 normalt benyttede internationale lånerente ved kreditengagementer med  

 debitorer med denne kreditværdighed, når der ikke i forbindelse med kreditten  

 ydes dansk statsgaranti?» Svar:
 Der foreligger ikke efter det oplyste kreditvurdering af Færøerne eller  

 Sjovinnubankin fra Moodys eller andre anerkendte kreditvurderingsinstitutter.
 Spørgsmål 15:
»Hvilke oplysninger kan regeringen give om de på Hotel Hafnia  

 indledte efterforskningsskridt, der er iværksat af bagmandspolitiet?» Svar:
 Rigsombudsmanden på Færøerne har indhentet følgende oplysninger:
 Anklagemyndigheden har den 4. september 1991 i en sag vedrørende  

 finansieringsforholdene i forbindelse med bygningen af byggenr. 46 M/C  

 »Heygadrangur« på P/F Skala Skipasmidja rejst tiltale mod  

 direktøren for det aktieselskab, som lod skibet bygge, mod selskabets  

 juridiske rådgiver og mod to personer, der var administrerende direktører på  

 værftet i byggeperioden, for bedrageri over for Færøernes landsstyre.
Tiltalen vedrører det forhold, at de tiltalte ikke har haft evne eller  

 vilje til at tilvejebringe den egenkapital på 10 pct. af kontraktprisen, 87,5  

 mio. kr., som er et i lovgivningen fastsat krav for offentlig støtte.
Herved  

 forledte de tiltalte landsstyret til at yde kaution for byggelån,  

 leveringsgaranti, støttelån m.v., som landsstyret ikke måtte påtage sig eller  

 yde.
 Landsstyret påførtes herved et tab på ikke under 8,7 mio. kr. og påførtes  

 en væsentlig risiko for yderligere formuetab.
 Landsstyrets samlede tab ved at indgå i projektet er opgjort til ca. 72  

 mio. kr.
 De tiltalte har under sagen nægtet sig skyldige, idet de bl.a. har gjort  

 gældende, at landsstyret ikke befandt sig i en vildfarelse med hensyn til den  

 manglende egenkapital.
 Sagen er under domsforhandling, der afsluttes med procedure den 9.-11.  

 november 1992.
Anklagemyndigheden er politimesteren på Færøerne.
Sagen er efterforsket af  

 Rigspolitichefens rejseafdeling.
Vidneførslen har været omfattende.
Der er bl.a. foretaget afhøring af  

 lagmanden, to tidligere lagmænd, andre politikere, embedsmænd i landsstyrets  

 administration, advokater, personer fra finansieringsinstitutioner, herunder  

 færøske banker.
 Spørgsmål 16:
»Vil det være fornuftigt at betinge kapitaltilførslen af, at  

 personer, der er under afhøring af statsadvokaten for særlig økonomisk  

 kriminalitet, ikke, hverken direkte eller indirekte, må deltage i  

 administrative funktioner vedrørende statsgarantien/kapitaltilførslen på de  

 500 mio. kr.?» Svar:
 Nej, der er ingen påviselig sammenhæng mellem Sjovinnubankins krise og den  

 retssag, som omtales i svaret på spørgsmål nr. 15.
 Spørgsmål 19:
»Der bedes om Nationalbankens vurdering af den påtænkte  

 garantistillelse.« Svar:
 Danmarks Nationalbank har svaret følgende:
Efter aftalens vilkår vil lån fra Nationalbanken skulle afløses af  

 statslån, når en række nærmere fastsatte økonomisk-politiske  

 stabiliseringstiltag er gennemført.
Nationalbankens medvirken til en sådan  

 overgangsfinansiering er betinget af, at der foreligger statsgaranti for  

 tilbagebetaling af beløbet efter 6 måneder.
 Spørgsmål 20:
»Vil regeringen sikre, at fremtidigt provenu af eventuelle andre  

 udlandslån, der måtte blive optaget af Færøernes landsstyre eller  

 Investeringsfonden for Færøerne, fortrinsvis skal anvendes til nedbringelse  

 af den til enhver tid gældende forpligtelse over for den danske stat i medfør  

 af aftalen mellem den danske regering og det færøske landsstyre.« Svar:
 Der er ikke forudsat pålagt det færøske landsstyre andre forpligtelser,  

 end hvad der fremgår af den indgåede aftale.
 Spørgsmål 21:
»Vil ministeren oplyse, hvilken forskel der er mellem bankloven af  

 1930, der regulerer bankforholdene på Færøerne, og den lov, der regulerer  

 danske banker og sparekasser?» Svar:
 I forhold til lov nr. 122 af 15. april 1930 om banker, jf.  

 lovbekendtgørelse af 15. juni 1956, som er det regelsæt, der fortsat  

 regulerer de færøske bankers forhold, frembyder den gældende danske bank- og  

 sparekasselov, jf. lovbekendtgørelse nr. 22 af 9. januar 1991, forskelle på  

 en del områder.
Generelt kan det siges, at kravene i den danske bank- og sparekasselov er  

 større og indgrebsmulighederne mere specifikke.
Hertil kommer, at der i en  

 række andre love, der har betydning for de færøske banker, ikke er sket en  

 modernisering.
Som eksempler kan nævnes aktieselskabsloven, årsregnskabsloven  

 og revisorlovene.
 De væsentligste forskelle er følgende:
 1. Kravet til minimumsaktiekapitalen er for de færøske banker 600.000 kr.,  

 mens kravet til de danske banker, jf. 2. samordningsdirektiv, beløber sig til  

 modværdien af 5 mio. ecu, hvilket svarer til ca. 40 mio. dkr.
 Danske institutter, der har fået meddelt tilladelse før direktivets  

 vedtagelse, og som på dette tidspunkt ikke opfyldte kravet, har imidlertid  

 mulighed for at fortsætte deres virksomhed, forudsat at deres kapital ikke  

 bliver mindre end niveauet ved direktivets vedtagelse.
2. Danske pengeinstitutter har mulighed for at optage såvel supplerende  

 kapital som ansvarlig indskudskapital.
Begge kapitalformer kan i et vist  

 omfang medregnes til den ansvarlige kapital ved opgørelsen af instituttets  

 solvens.
De færøske banker har ikke mulighed for at optage denne type  

 kapital.
3. For så vidt angår egenkapitaldækning skal egenkapitalen i de færøske  

 banker udgøre mindst 10 pct. af bankens samlede forpligtelser.
For de danske  

 institutters vedkommende er der tale om, at instituttets ansvarlige kapital  

 samt ansvarlige indskudskapital tilsammen skal udgøre mindst 10 pct. af  

 instituttets vægtede aktiver samt ikke-balanceførte poster.
De to procentsatser kan ikke umiddelbart sammenlignes, idet kravet til de  

 færøske institutter er strengere.
Til gengæld afspejler de danske regler på  

 en mere direkte måde de risici, som pengeinstituttet har påtaget sig.
 4. I tilfælde af manglende opfyldelse af kapitalkravene har de færøske  

 banker automatisk en 6-måneders frist til opfyldelse af lovens krav, mens der  

 for de danske institutters vedkommende i hver enkelt sag af Finanstilsynet  

 vil blive fastsat en individuel frist.
5. Angående opløsning af pengeinstitutter er dette forhold indgående  

 reguleret for så vidt angår de danske pengeinstitutter.
Finanstilsynet har  

 adgang til, såfremt hensynet til indskydernes interesser tilsiger det, at  

 indgive anmeldelse om betalingsstandsning; derudover er Finanstilsynet i  

 tilfælde af et instituts insolvens forpligtet til at indgive begæring om  

 konkurs.
 Finanstilsynets adgang til at indgive anmeldelse af betalingsstandsning  

 eller konkurs gælder ikke for de færøske banker, ligesom  

 rekonstruktionsreglerne er meget forskellige.
 6. Den af pengeinstituttets bestyrelse udarbejdede instruks til  

 direktionen skal for så vidt angår de færøske banker godkendes af  

 Finanstilsynet, mens dette ikke er et krav i de danske pengeinstitutter.  

 Bestyrelsen i de danske pengeinstitutter skal imidlertid udarbejde skriftlige  

 retningslinier på samtlige instituttets væsentlige aktivitetsområder.
 7. Der er en betydelig forskel i de regnskabsregler, hvorefter  

 institutterne skal aflægge årsregnskab.
 De danske regler må anses for meget informative.
 8. Herudover er bestemmelserne vedrørende de færøske banker forskellige  

 fra de nugældende bestemmelser for de danske institutter med hensyn til  

 likviditet, revision og vedtægter.
 Spørgsmål 22:
»Vil ministeren redegøre for, hvilke muligheder Finanstilsynet har  

 for at gå ind og regulere værdiansættelser af bankernes panters værdi i  

 henhold til såvel bankloven af 1930 som den danske banklov?» Svar:
Både efter den færøske banklov og den danske bank- og sparekasselov er det  

 Finanstilsynets opgave at påse lovens overholdelse og undersøge  

 pengeinstitutternes forhold.
Pengeinstitutternes årsregnskaber skal give et  

 retvisende billede af deres aktiver og passiver, og det er i den forbindelse  

 af afgørende betydning, at institutternes aktiver er optaget korrekt,  

 herunder at instituttets vurdering af udlånsmassen er korrekt, og at der er  

 foretaget de nødvendige reservationer.
Ved Finanstilsynets undersøgelser foretages en gennemgang af en del af de  

 samlede udlån.
Finanstilsynet foretager en individuel vurdering af risikoen  

 for, at den enkelte kunde ikke kan tilbagebetale lånene m.v.
Vurderingen sker  

 på baggrund af oplysninger om kundens samlede lån, dennes indtjeningsevne og  

 øvrige økonomiske forhold samt en skønnet værdi af de indlagte sikkerheder.
 Der er ikke forskel på, hvorledes en undersøgelse gennemføres på Færøerne  

 og i Danmark.
 Spørgsmål 23:
»I hvilket omfang vil det belaste Færøernes økonomi, hvis man - som  

 bebudet af Jogvan Sundstein - fremmer tunnelprojektet under Vestamannasund,  

 hvor stort er investeringsbehovet ved dette projekt, og vil regeringen gøre  

 det klart over for landsstyret, at de lånegarantier, der nu foreslås, ikke  

 vil blive suppleret med yderligere lånegarantier til dette formål?» Svar:
Et tunnelprojekt under Vestmannasund vil formentlig koste over 100 mio.  

 kr.
Der foreligger ingen sikre skøn over udgifterne.
Landsstyret har ladet  

 foretage beregninger, som viser, at tunnelen skulle være en fordel  

 samfundsøkonomisk.
Gennemførelsen vil formentlig være afhængig af, at  

 tunnelen helt eller delvis finansieres af et privat selskab.
Regeringen har  

 ikke til hensigt at yde lånegarantier til dette formål.
 Spørgsmål 24:
»Føres der i Sjovinnubankins købs- og salgsbog over bestyrelsens  

 aktieerhvervelser og -afhændelser, og er det sikret, at der i denne periode  

 ikke er foretaget markante dispositioner, der kan rejse mistanke om  

 udnyttelse af insideviden?» Svar:
Der foreligger ikke oplysninger om bestyrelsesmedlemmernes køb og salg af  

 aktier i Sjovinnubankin.
Der er dog ikke hidtil fremkommet oplysninger om  

 misbrug af insideviden.
 Spørgsmål 25:
»Hvordan vurderes de økonomiske konsekvenser for de aktionærer i  

 Sjovinnubankin, hvis aktier nedskrives med 83 mio. kr.? Hvor mange aktionærer  

 har banken, og vil de pågældende få adgang til at nytegne aktier i  

 forbindelse med den påtænkte kapitalforhøjelse?» Svar:
 I forbindelse med aktienedskrivningen, som har baggrund i Sjovinnubankins  

 tab og hensættelser, må aktionærerne på nuværende tidspunkt anse det  

 nedskrevne beløb for værende tabt.
Banken har ca. 4.000 aktionærer.
Den nye kapital tegnes af  

 Finansieringsfonden af 1992 uden fortegningsret for hidtidige aktionærer.
 Spørgsmål 28:
»Hvor længe har danske myndigheder været vidende om eller burdet  

 vide, at det er nødvendigt at foretage så store hensættelser i den færøske  

 banksektor? Hvor længe har Sjovinnubankin ikke opfyldt gældende tilsynsregler  

 om solvens og egenkapital? Samme oplysninger ønskes, såfremt det var de  

 danske tilsynsregler, der gjaldt.« Svar:
 Det nuværende kendskab til udlånene og kravet til de store hensættelser  

 fremkom ved Finanstilsynets undersøgelse i august og september 1992.
Hvorledes kravet ville have været ved en undersøgelse på et andet  

 tidspunkt, er vanskeligt at besvare, men der ville også have været krav om  

 hensættelser.
Det skal dog tilføjes, at den færøske økonomi er blevet  

 kraftigt forværret i 1992.
 Spørgsmålets besvarelse er uafhængigt af, hvilke tilsynsregler der er  

 gældende.
 Spørgsmål 29:
»Der bedes om en oversigt over samtlige de bankengagementer, hvor der  

 forventes at kunne opstå tab på mindst 20 mio. kr., med angivelse af  

 engagementets karakter (f.eks. udlån eller garanti) og med angivelse af  

 debitors eller medkontrahentens navn, stilling og bopæl.« Svar:
Ifølge den bank- og sparekasselov, der gælder for Færøerne, er  

 Finanstilsynet i lighed med den gældende danske bank- og sparekasselov  

 forpligtet til at hemmeligholde, hvad det gennem sin virksomhed bliver  

 vidende om.
Det er derfor ikke muligt at besvare det stillede spørgsmål.
 Spørgsmål 30:
»Kan ministeren bekræfte, at dagspressen og offentligheden i øvrigt  

 reelt afskæres fra indseende med sagsdokumenter m.v. hos landsstyret -  

 herunder korrespondance mellem landsstyret og de berørte finansielle aktører  

 - som følge af, at regeringen ikke har sat § 18 i lov om offentlighed i  

 forvaltningen i kraft for Færøernes vedkommende, til trods for at regeringen  

 er bemyndiget hertil?» Svar:
 Bestemmelsen i offentlighedslovens § 18 er en bemyndigelse til regeringen  

 til at sætte offentlighedsloven i kraft på Færøerne for så vidt angår  

 fællesanliggender.
 Det er imidlertid en forudsætning for bestemmelsen, at den koordineres med  

 de færøske offentlighedsregler, således at der gælder samme regler for  

 fællesanliggender og for særanliggender.
 Da der ikke af det færøske hjemmestyre er fastsat offentlighedsregler, er  

 der heller ikke i medfør af § 18 fastsat regler om offentlighed i  

 fællesanliggender.
 Spørgsmål 32:
»Foreligger der tilkendegivelser - skriftlige, mundtlige eller blot  

 underforståede - som har givet eller kunnet give tyske eller andre  

 finansielle institutioner det indtryk, at de juridisk eller moralsk har eller  

 i fremtiden kan opnå sikkerhed i bloktilskuddet?» Svar:
Statsministeriet er ikke bekendt med, at der foreligger tilkendegivelser  

 af den omhandlede art.
Udenlandske långivere må imidlertid antages at være  

 bekendt med, at Færøerne modtager bloktilskud.
Statsministeriet har tidligere  

 i såkaldte »Letters of Awareness« redegjort for Færøernes  

 statsretlige stilling m.v., men dette har ikke været tilfældet de senere år.  

 I øvrigt henvises til besvarelsen af spørgsmål 9.
 Spørgsmål 33:
»Er regeringen bekendt med, om der fra færøsk side er tanker om at  

 optage udlandslån i milliardklassen, og hvilken indflydelse vil en sådan  

 lånoptagelse i givet fald få for Færøernes muligheder for at tilbagebetale  

 eventuelle skyldige ydelser i medfør af statsgarantien på 500 mio. kr.?» Svar:
Det færøske landsstyre vil i de kommende år få behov for at optage store  

 lån til refinansiering af afdrag på tidligere optagne udlandslån og afdrag på  

 statslånet.
Mulighederne herfor forbedres imidlertid af, at der ikke bliver  

 behov for samtidig at optage lån til dækning af løbende budgetunderskud, og  

 at Færøerne følger et økonomisk-politisk stabiliseringsprogram udarbejdet af  

 uvildige økonomer, der udlånes af IMF, jf. punkt 8 i aftalen.
 Spørgsmål 34:
»Hvilke oplysninger har Finanstilsynet de seneste 5 år i  

 tilsynsrapporter givet om de færøske bankers situation?» Svar:
 Der henvises til besvarelsen af spørgsmål 29.
 Spørgsmål 39:
»Skal ulovlige aktionærlån på Færøerne indberettes til Erhvervs- og  

 Selskabsstyrelsen gennem oplysninger i regnskaberne efter samme regler som i  

 Danmark? Har Erhvervs- og Selskabsstyrelsen grebet ind og i hvor mange  

 tilfælde?» Svar:
Aktieselskaber på Færøerne er omfattet af aktieselskabsloven af 1930 og  

 registreres hos de færøske myndigheder.
Erhvervs- og Selskabsstyrelsen  

 modtager derfor hverken anmeldelser eller regnskaber vedrørende færøske  

 selskaber.
 Spørgsmål 42:
 Ad besvarelsen af spørgsmål 2:
»Er der personsammenfald mellem medlemmer af bestyrelse, direktion  

 eller revision for Sjovinnubankin, Færøernes Investeringsfond, L/K Føroya  

 Fiskasøla og Forsikringsselskabet Tryggingarsambandid eller medlemmer af det  

 færøske landsstyre og i bekræftende fald hvilke personsammenfald?» Svar:
Formanden for Sjovinnubankins bestyrelse, Birger Danielsen, er medlem af  

 Lagtinget, men ikke af landsstyret.
Et af bestyrelsesmedlemmerne i  

 Sjovinnubankin, Jens Peter Arge, er tillige direktør i Tryggingarsambandid.  

 De øvrige 3 medlemmer af Sjovinnubankins bestyrelse er ikke medlemmer af  

 nogen af de andre bestyrelser.
 Spørgsmål 43:
 Ad besvarelsen af spørgsmål 5:
»Er Finansieringsfonden af 1992 en dansk eller en færøsk registreret  

 fond? Opfylder fonden regler svarende til bestemmelserne i den danske  

 fondslovgivning?» Svar:
Finansieringsfonden af 1992 får hjemsted i Torshavn og vil ikke blive  

 registreret i Erhvervs- og Selskabsstyrelsen.
Fondens vedtægter udarbejdes  

 med de danske fondsregler som forbillede.
 Svar på spørgsmål 44:
 Følgende regler forventes for Finansieringsfonden af 1992:
1) Hjemstedet vil blive Torshavn 2) Fonden indskyder ny kapital i Sjovinnubankin 3) Formålet er bl.a. at udøve en aktiv ejerrolle i banken, hvori der  

 indskydes kapital 4) Der vil være en bestyrelse bestående af 3 personer udpeget af den  

 danske regering og 2 personer udpeget af det færøske landsstyre 5) Fonden aflægger årligt et regnskab revideret af en statsautoriseret  

 revisor.
 Spørgsmål 45:
 Ad besvarelsen af spørgsmål 12:
»Er der blandt de ydede aktionærlån eller garantier for aktionærer et  

 eller flere, der må anses for nødlidende?» Svar:
Der er ikke foretaget en særskilt undersøgelse af, hvorvidt de personer og  

 selskaber, hvorpå der er foretaget hensættelser, tillige er aktionærer.
Dette  

 må dog betragtes som sandsynligt i betragtning af den store aktionærkreds.
 Spørgsmål 46:
»Hvilke retslige efterspil vil kunne komme på tale som følge af, at  

 Sjovinnubankins bestyrelse og revision ikke i 1991 klart har oplyst om  

 risikoen for de enorme hensættelser? Hvordan sikres det, at der om nødvendigt  

 gennemføres efterforskningsskridt, på samme måde som det skete over for 6.  

 juli-banken, Kronebanken og C&G Banken?» Svar:
Der foreligger på nuværende tidspunkt ikke sådanne oplysninger, som kan  

 begrunde et strafferetligt efterspil.
Hvorvidt der civilretligt er grundlag  

 for et erstatningskrav, må afgøres af den enkelte aktionær over for bankens  

 ledelse.
 Spørgsmål 47:
»Hvad er begrundelsen for, at landsstyret ikke for længst har  

 gennemført offentlighedsregler? Vil regeringen støtte et politisk initiativ i  

 Folketinget, der sikrer, at offentlighedsloven med de fornødne tillempninger  

 kan træde i kraft på Færøerne inden den 1.1.94?» Svar:
 Lagtinget behandler for tiden et forslag om offentlighed i forvaltningen,  

 som påregnes vedtaget i indeværende samling.
 Spørgsmål 49:
»Kan ministeren bekræfte, at der i den gældende banklovgivning for  

 Færøerne intet er til hinder for, at fortrolige oplysninger fortroligt  

 videregives af en minister til et af Folketingets udvalg, hvis ministeren  

 anmodes herom og oplysningerne efter ministerens skøn må antages at være af  

 betydning for udvalgets behandling, jf. i øvrigt justitsministerens svar af  

 3. januar 1989 til Kirsten Jacobsen (FP) på spørgsmål nr.
S 331,  

 Folketingstidende 1988-89, sp. 4568-4570.« Svar:
 Statsministeren kan henholde sig til justitsministerens besvarelse af S  

 331 den 3. januar 1989.
 Spørgsmål 50:
»Vil ministeren tilstille udvalget det forslag, der er fremsat i det  

 færøske Lagting, til en ny færøsk offentlighedslov?» Svar:
 Vedlagt fremsendes forslaget til den færøske lov om offentlighed i  

 forvaltningen i 80 eksemplarer.
 Spørgsmål 51:
Vil statsministeren på baggrund af samråd d.d. besvare spørgsmål 34? Svar:
Finanstilsynet oplyser, at egentlige tilsynsrapporter er fortrolige.  

 Finanstilsynets årlige almindelige beretning om pengeinstitutters situation  

 er offentlig, men indeholder alene regnskabstal for de færøske  

 pengeinstitutter.
Disse tal fremgår af de allerede fremlagte regnskaber.
Bilag til statsministerens besvarelse af spørgsmål 50 Lagtingslov om offentlighed i forvaltningen.
Kapitel 1 Lovens område § 1. Loven gælder for al virksomhed, der  

 udøves af den offentlige forvaltning under hjemmestyret, jf. dog §§ 2 og 3.
 Stk. 2. Loven gælder endvidere for interkommunale fællesskaber.
Stk. 3. Landsstyret kan fastsætte regler om, at loven skal gælde  

 for nærmere angivne selskaber, institutioner, foreninger m.v., som ikke kan  

 henregnes til den offentlige forvaltning.
Det gælder dog kun, såfremt  

 udgifterne ved deres virksomhed overvejende dækkes af land eller kommune,  

 eller i det omfang de ved eller i henhold til lov har fået tillagt beføjelse  

 til at træffe afgørelser på vegne af land eller kommune.
Landsstyret kan  

 herunder fastsætte nærmere regler om opbevaring m.v. af dokumenter.
 § 2. For sager om ansættelse eller forfremmelse i det offentliges  

 tjeneste gælder kun bestemmelsen i § 6.
 Stk. 2. Sager om lovgivning, herunder bevillingslove, er kun  

 omfattet af loven, for så vidt lovforslag er fremsat i Lagtinget.
 § 3. Landsstyret kan fastsætte regler om, at nærmere angivne  

 myndigheder, sagsområder eller arter af dokumenter, for hvilke bestemmelserne  

 i §§ 7-14 i almindelighed vil medføre, at begæring om aktindsigt kan afslås,  

 skal være undtaget fra loven.
 Stk. 2. Landsstyret kan fastsætte regler om, at der efter et vist  

 åremål skal være ret til at blive gjort bekendt med nærmere angivne  

 dokumenter, der ikke er undergivet retten til aktindsigt efter reglerne i  

 denne lov.
Kapitel 2 Retten til aktindsigt § 4. Enhver kan med de undtagelser,  

 der er nævnt i §§ 7-14, forlange at blive gjort bekendt med dokumenter, der  

 er indgået til eller oprettet af en forvaltningsmyndighed som led i  

 administrativ sagsbehandling i forbindelse med dens virksomhed.
En  

 forvaltningsmyndighed kan give aktindsigt i videre omfang, medmindre andet  

 følger af regler om tavshedspligt m.v.
Stk. 2. Den, hvis personlige forhold er omtalt i et dokument, kan  

 med de undtagelser, der er nævnt i §§ 7-11 og § 14, forlange at blive gjort  

 bekendt med oplysningerne herom.
Det gælder dog ikke, i det omfang de hensyn,  

 der er nævnt i § 13, eller hensynet til den pågældende selv eller andre med  

 afgørende vægt taler imod.
 Stk. 3. Begæring efter stk. 1 og 2 skal angive de dokumenter eller  

 den sag, som den pågældene ønsker at blive gjort bekendt med.
§ 5. Retten til aktindsigt omfatter 1) alle dokumenter, der vedrører sagen, herunder genpart af de skrivelser,  

 der er udgået fra myndigheden, når skrivelserne må antages at være kommet  

 frem til adressaten, og 2) indførelser i journaler, registre og andre fortegnelser vedrørende den  

 pågældende sags dokumenter.
 Stk. 2. Retten til aktindsigt omfatter ikke registre eller andre  

 systematiserede fortegnelser, hvor der gøres brug af elektronisk  

 databehandling, dog bortset fra fortegnelser som nævnt i stk. 1, nr. 2.
Stk. 3. Landsstyret kan fastsætte regler om offentlighedens adgang  

 til at blive gjort bekendt med oplysninger i edb-registre m.v., der ikke er  

 omfattet af loven om offentlige myndigheders registre.
Der kan herunder  

 fastsættes regler om betaling.
Notatpligt m.v. § 6. I sager, hvor der vil blive truffet  

 afgørelse af en forvaltningsmyndighed, skal en myndighed, der mundtligt  

 modtager oplysninger vedrørende en sags faktiske omstændigheder, der er af  

 betydning for sagens afgørelse, eller som på anden måde er bekendt med  

 sådanne oplysninger, gøre notat om indholdet af oplysningerne.
Dette gælder  

 dog ikke, såfremt oplysningerne i øvrigt fremgår af sagens dokumenter.
 Stk. 2. Landsstyret kan for nærmere angivne områder af  

 forvaltningsvirksomhed fastsætte regler om opbevaring m.v. af meddelelser,  

 der udfærdiges eller modtages ved hjælp af elektronisk databehandling.
 Stk. 3. Landsstyret kan fastsætte regler om notatpligt for nærmere  

 angivne grupper af sager om udøvelse af anden forvaltningsvirksomhed end  

 nævnt i stk. 1.
Kapitel 3 Undtagelser fra retten til aktindsigt.
Undtagelse af interne  

 arbejdsdokumenter § 7. Retten til aktindsigt omfatter ikke en  

 myndigheds interne arbejdsdokumenter.
Som interne arbejdsdokumenter anses 1) dokumenter, der udarbejdes af en myndighed til eget brug, 2) brevveksling mellem forskellige enheder inden for samme myndighed, 3) brevveksling mellem et by- eller bygderåd og dettes udvalg, afdelinger  

 og andre organer eller mellem disse organer indbyrdes.
§ 8. Retten til aktindsigt omfatter uanset bestemmelsen i § 7  

 interne arbejdsdokumenter, som foreligger i endeling form, når 1) dokumenterne alene gengiver indholdet af myndighedens endelige  

 beslutning vedrørende en sags afgørelse, 2) dokumenterne alene indeholder gengivelse af oplysninger, som  

 myndigheden har haft pligt til at notere efter bestemmelsen i § 6, 3) dokumenterne er selvstændige dokumenter, der er udarbejdet af en  

 myndighed for at tilvejebringe bevismæssig eller anden tilsvarende klarhed  

 med hensyn til en sags faktiske omstændigheder, eller 4) dokumenterne indeholder generelle retningslinier for behandling af  

 bestemte sagstyper.
 § 9. Den, om hvis helbredsforhold der er udarbejdet en  

 sygehusjournal, har uanset bestemmelsen i § 7 ret til aktindsigt i journalen.
 Stk. 2. Retten til aktindsigt kan dog begrænses, i det omfang  

 partens interesse i aktindsigt findes at burde vige for afgørende hensyn til  

 den pågældende selv eller til andre private interesser.
Undtagelse af andre dokumenter § 10. Retten til aktindsigt  

 omfatter ikke 1) landsstyrets protokoller, referater af møder mellem landsstyresmænd og  

 dokumenter, der udarbejdes af en myndighed til brug for sådanne møder, 2) brevveksling mellem landsstyresmænd om lovgivning, herunder  

 bevillingslove, 3) dokumenter, der udveksles i forbindelse med, at en myndighed udfører  

 sekretariatsopgaver for en anden myndighed, 4) en myndigheds brevveksling med sagkyndige til brug i retssager eller  

 ved overvejelse af, om retssag bør føres, 5) materiale, der tilvejebringes som grundlag for udarbejdelse af  

 offentlig statistik eller videnskabelige undersøgelser.
 Meddelelse af faktiske oplysninger § 11. Oplysninger i  

 dokumenter, der er omfattet af § 7 og § 10, nr. 1-4, om faktiske  

 omstændigheder, der er af væsentlig betydning for sagsforholdet, skal uanset  

 disse bestemmelser meddeles i overensstemmelse med lovens almindelige regler.
 Stk. 2. Landsstyret kan fastsætte regler om, at pligten efter stk.  

 1 ikke skal gælde nærmere angivne grupper af sager om udøvelse af faktisk  

 forvaltningsvirksomhed.
Undtagelse af oplysninger § 12. Retten til aktindsigt  

 omfatter ikke oplysninger om 1) enkeltpersoners private, herunder økonomiske, forhold, 2) tekniske indretninger eller fremgangsmåder eller drifts- eller  

 forretningsforhold eller lignende, for så vidt det er af væsentlig betydning  

 for den person eller virksomhed, oplysningen angår, at begæringen ikke  

 imødekommes.
 Stk. 2. Omfattes kun en del at et dokument af bestemmelsen i stk.  

 1, skal den pågældende gøres bekendt med dokumentets øvrige indhold.
§ 13. Retten til aktindsigt kan begrænses, i det omfang det er  

 nødvendigt til beskyttelse af væsentlige hensyn til 1) rigets sikkerhed eller forsvar, 2) udenrigspolitiske eller udenrigsøkonomiske interesser, herunder  

 forholdet til fremmede magter eller mellemfolkelige institutioner, 3) forebyggelse, opklaring og forfølgning af lovovertrædelser,  

 straffuldbyrdelse og lignende samt beskyttelse af sigtede, vidner eller andre  

 i sager om strafferetlig eller disciplinær forfølgning, 4) gennemførelse af offentlig kontrol, regulerings- eller  

 planlægningsvirksomhed eller påtænkte foranstaltninger i henhold til skatte-  

 og afgiftslovgivningen, 5) det offentliges økonomiske interesser, herunder udførelsen af det  

 offentliges forretningsvirksomhed, eller 6) private og offentlige interesser, hvor hemmeligholdelse efter  

 forholdets særlige karakter er påkrævet.
 Stk. 2. Gør hensyn som nævnt i stk. 1 sig kun gældende for en del  

 af et dokument, skal den pågældende gøres bekendt med dokumentets øvrige  

 indhold.
Forholdet til tavshedspligt § 14. Pligten til at meddele  

 oplysninger er begrænset af særlige bestemmelser om tavshedspligt fastsat ved  

 lov eller med hjemmel i lov for personer, der virker i offentlig tjeneste  

 eller hverv.
Det gælder ikke for så vidt angår den almindelige tavshedspligt  

 efter straffeloven, forvaltningsloven og tjenestemandslovgivningen.
Kapitel 4 Behandlingen af afgørelsen af begæringer om aktindsigt §  

 15. Fremsættes der begæring om aktindsigt vedrørende dokumenter, der  

 indgår i en sag, hvori der er eller vil blive truffet afgørelse af en  

 forvaltningsmyndighed, afgør denne myndighed, om begæringen kan imødekommes.  

 I andre tilfælde afgøres sager om aktindsigt af den myndighed, der har  

 dokumentet i sin besiddelse.
 Stk. 2. Afgørelser om aktindsigtsspørgsmål kan påklages særskilt  

 til den myndighed, som er klageinstans i forhold til afgørelsen eller  

 behandlingen i øvrigt af den sag, begæringen om aktindsigt vedrører.
 Stk. 3. Landsstyret kan fastsætte bestemmelser, der fraviger  

 reglerne i stk. 1 og 2.
 § 16. Vedkommende myndighed afgør snarest, om en begæring kan  

 imødekommes, og om den, der har fremsat begæringen, skal gøres bekendt med  

 dokumenterne ved, at der gives adgang til gennemsyn på stedet, eller ved, at  

 der udleveres en afskrift eller kopi.
 Stk. 2. Er en begæring om aktindsigt ikke imødekommet eller  

 afslået inden 10 dage efter, at den er modtaget af vedkommende myndighed,  

 skal myndigheden underrette den begærende om grunden hertil samt om, hvornår  

 en afgørelse kan forventes at foreligge.
 Stk. 3. Landsstyret fastsætter regler om betaling for afskrifter  

 og kopier.
Kapitel 5 Ikrafttræden, forholdet til anden lovgivning m.v. § 17.  

 Loven træder i kraft 1. januar 1993.
Stk. 2. Loven gælder ikke for dokumenter, der er udfærdiget af en  

 myndighed eller som er kommet i en myndigheds besiddelse inden 1. januar  

 1993. Oplysninger om faktiske omstændigheder, der indeholdes i sådanne  

 dokumenter, er dog omfattet af retten til aktindsigt efter reglerne i denne  

 lov, hvis dokumenterne er indgået i en sag, der er eller har været under  

 behandling af en forvaltningsmyndighed efter det nævnte tidspunkt, og  

 oplysningerne er eller har været af betydning for sagen.
Bestemmelsen i § 8,  

 nr. 4, gælder for dokumenter, der anvendes efter lovens ikrafttræden.  

 Bestemmelsen i § 9 gælder for sygehusjournaler oprettet efter lovens  

 ikrafttræden og for tilførsler til eksisterende journaler, der er foretaget  

 efter lovens ikrafttræden.
Adgangen til aktindsigt efter § 1, stk. 2, gælder  

 ikke for dokumenter, der er udfærdiget af eller er indkommet til de i  

 bestemmelsen nævnte selskaber, institutioner, foreninger m.v. før lovens  

 ikrafttræden.
 Stk. 4. Bestemmelser i andre love om adgang til at blive gjort  

 bekendt med dokumenter hos den offentlige forvaltning opretholdes, uanset om  

 de giver ret til aktindsigt i snævrere omfang end denne lov.
Bilag 2 Et spørgsmål stillet i folketingsåret 1988-89 af Kirsten Jacobsen (FP) til  

 justitsministeren i henhold til Folketingets forretningsorden § 20 og dennes  

 svar herpå, jf.
Folketingstidende 1988-89, forhandlingerne sp. 4568-4569 Spm. nr.
S 331 Til justitsministeren (16/12 88) af:
Kirsten Jacobsen (FP) »Vil ministeren uddybe § 8, stk. 4, i lov om realkreditinstitutter og  

 herunder særlig oplyse, hvem »uvedkommende« og hvem »de med  

 tilsynet beskæftigede« er, samt om bestemmelsen er til hinder for, at  

 Boligudvalgets medlemmer gennem boligministeren får adgang til de  

 oplysninger, som Tilsynet med Realkreditinstitutter er i besiddelse af - også  

 når det gælder konkrete sager og undersøgelser?» Svar (3/1 89):
 Justitsministeren (Ninn-Hansen):
 Bortset fra den oplysningspligt, der består over for parlamentariske  

 kommissioner nedsat af Folketinget i henhold til grundlovens § 51, og den  

 pligt, ministre har til at afgive redegørelser til Folketinget i henhold til  

 grundlovens § 53, er der hverken i grundloven, Folketingets forretningsorden  

 eller lovgivningen i øvrigt fastsat generelle regler om pligt for ministre  

 til at videregive oplysninger til Folketinget, til dets udvalg eller til  

 medlemmer af Folketinget.
Ministrene er dog berettigede til at videregive fortrolige oplysninger til  

 Folketinget i videre omfang, end der er pligt til.
Det sker da også i praksis  

 i vidt omfang i overensstemmelse med de forudsætninger, der ligger bag  

 bestemmelserne i Folketingets forretningsorden om adgangen til direkte i  

 Folketinget eller gennem et folketingsudvalg at stille spørgsmål til  

 ministrene.
Reglerne i straffelovens § 152 og forvaltningslovens § 27 om tavshedspligt  

 i den offentlige forvaltning vedrører alene uberettiget videregivelse  

 af fortrolige oplysninger til andre.
Straffelovrådet anfører om baggrunden  

 for denne begrænsning i tavshedspligten, at det ikke vil være muligt i en  

 lovtekst fuldstændigt at angive, hvilke forhold der kan gøre en videregivelse  

 berettiget, jf.
Folketingstidene 1985-86, tillæg A, sp. 294.
På den baggrund er det min opfattelse, at lovgivningens almindelige regler  

 om tavshedspligt ikke er til hinder for, at en minister videregiver  

 fortrolige oplysninger til et af Folketingets udvalg, hvis ministeren anmodes  

 herom og oplysningerne efter ministerens skøn må antages at være af betydning  

 for udvalgets behandling af en sag.
Det gælder også, selv om oplysningerne er  

 omfattet af særlige tavshedspligtsbestemmelser, som forbyder uberettiget  

 videregivelse af bestemte oplysninger eller videregivelse af oplysningerne  

 til uvedkommende.
I sådanne tilfælde kan der imidlertid være anledning til at  

 fremhæve tavshedspligten over for Folketingets medlemmer, f.eks. ved at  

 angive på dokumenterne, at oplysningerne er fortrolige.
Ved vurderingen af,  

 om en fortrolig oplysning bør videregives til Folketinget, kan det indgå, om  

 Folketinget i stedet lige så hensigtsmæssigt kan orienteres om en sags  

 principielle problemstillinger i generel eller anonymiseret form.
Bestemmelsen i realkreditlovens § 8, stk. 4, hvorefter de med tilsynet  

 beskæftigede er forpligtede til over for uvedkommende at hemmeligholde, hvad  

 de gennem deres virksomhed bliver vidende om, er på den baggrund efter min  

 opfattelse ikke til hinder for, at Boligudvalgets medlemmer gennem  

 boligministeren får adgang til de oplysninger, som tilsynet er i besiddelse  

 af.
Det er dog en forudsætning, at oplysningerne må antages at være af  

 betydning for udvalgets behandling af en bestemt sag, f.eks. for behandlingen  

 af et lovforslag eller for behandlingen af et spørgsmål om, hvorvidt der på  

 et bestemt område er behov for en ændring i den lovgivning, der hører under  

 udvalget.
Bilag 3 Nogle avisartikler fra dagbladet Børsen den 4., 5., 6. og 10. august 1992 Børsen, 4. august 1992 Politiker i retten med hårde beskyldninger Af Helge Andreassen TORSHAVN (Børsen):
 Færøske advokater, revisorer, banker og skibsmæglere har i op til flere år  

 ført det færøske landsstyre bag lyset i forbindelse med finansieringen af en  

 række trawlere.
Det mener lagmand Atli Dam.
Han siger, at advokater, revisorer, banker  

 m.fl. gang på gang har garanteret over for landsstyret, at kontrahenterne bag  

 nye trawlere var i besiddelse af den nødvendige egenkapital på ti pct. af  

 det, trawleren koster.
Det endda til trods for, at de pågældende advokater,  

 revisorer m.fl. har vidst, at der var problemer med egenkapitalen, og at den  

 måske slet ikke var til stede.
Holder Atli Dams beskyldninger, er det færøske landsstyre virkelig blevet  

 ført bag lyset og uretmæssigt blevet tappet for 400 mio. kr.
Måske meget  

 mere.
 Erklæringerne fra advokater, revisorer, banker og skibsmæglere er ifølge  

 Atli Dam typisk kommet til landsstyret med følgende formulering:
 - »Jeg indestår for, at egenkapitalen er til stede, fuldt indbetalt  

 og registreret i Aktieselskabs-Registeret.« Et udsagn, som ofte har  

 været bilagt en kontoudskrift.
 - Tidligere har vi i landsstyret ikke haft nogen som helst grund til at  

 tvivle på, at det var rigtigt, hvad advokater, revisorer m.fl. skrev til os,  

 sagde lagmand Atli Dam, da han her ved retten på Hotel Hafnia i Torshavn i  

 går blev afhørt som vidne.
 Foreløbig koncentrerer myndighederne sig om en af de fæøske fisketrawlere,  

 »Heygadrangur« til mere end 100 mio. kr.
I dette tilfælde er det tilsyneladende allerede klart, at den lovbefalede  

 egenkapital ikke var til stede.
Finder retten, at der er reelle beviser på  

 fup omkring »Heygadrangurs« egenkapital, er der åbnet for en  

 lavine, idet 30-40-50 andre trawlere ifølge færøske kilder er finansieret  

 efter samme model.
De centrale personer i sagen er skibsreder Finnbogi Christiansen og hans  

 advokat, Magnus Sunleif Petersen, samt de to tidligere direktører på Skala  

 Skipasmidja, Oli Zachariassen og Kristin Rasmussen.
Værftet krakkede i øvrigt  

 i 1989 for tredje gang og fungerer i dag udelukkende som reperationsværft.
»Heygadrangur«, som er en kæmpetrawler, blev aldrig bygget  

 færdig af de færøske kontrahenter.
Det er senere solgt, bygget færdigt og  

 sejler nu ud fra Orkneyøerne.
Børsen, 5. august 1992 Egenkapitalen, der blev væk Færøsk trawler-sag måske politisk varm kartoffel Af Helge Andreassen TORSHAVN (Børsen):
Kontrahenterne bag den færøske kæmpetrawler »Heygadrangur« til  

 mere end 100 mio. kr. har aldrig haft den nødvendige egenkapital.
Alligevel  

 lykkedes det at få åbnet landsstyrets pengekasse. 26 mio. kr. i direkte  

 tilskud og garantier blev det til.
Tidligere økonomichef på Skala Skipsmidja, Tummas Mekal Jacobsen,  

 bekræfter, at kontrahenterne bag kæmpe-trawleren skulle låne to mio. kr. af  

 værftet.
Et lån, der skulle optræde som en del af den nødvendige egenkapital.  

 Kontrahenterne fik de to mio. kr. fra Skala Skipsmidja til disposition i kun  

 fire dage, hvorefter pengene skulle returneres til værftet.
Fire dage var  

 tilsyneladende nok til, at kontrahenterne, skibsreder Finnbogi Christiansen  

 og hans advokat, Magnus Sunleif Petersen, kunne nå over for landsstyret at  

 dokumentere, at den nødvendige egenkapital var til stede.
Dermed kunne låget  

 på landsstyrets pengekasse lettes.
Det er kun et par måneder siden, at kæmpe-trawleren  

 »Heygadrangur«, som det kostede mere end 100 mio. kr. at bygge,  

 blev solgt til en reder på Orkneyøerne.
Trawleren gik for 28,5 mio. kr.
Spørgsmålet er, om det har været alt for let at få landsstyret til at åbne  

 for kassen, og at landsstyret dermed har gjort sig skyldigt i politisk  

 forsømmelighed.
Lagmand Atli Dam svarer nej til spørgsmålet.
Han er dog  

 yderst forsigtig med konkret at pege på dem, der efter hans mening er de  

 egentlige fupmagere i de sager, som er ved at blive trævlet op ved retten på  

 Hotel Hafnia i Torshavn.
Til gengæld er Atli Dam som fortalt i Dagbladet  

 Børsen i går parat til generelt at lægge det reelle og egentlige ansvar for  

 fupnumrene på advokater, revisorer, banker samt skibsmæglere.
Der er tale om  

 personer samt institutter, som alle over for landsstyret skriftligt har  

 beskræftet, at kontrahenterne var i besiddelse af den krævede egenkapital på  

 10 pct. af den samlede byggepris.
Atli Dam påpeger, at kontrahenterne i hvert enkelt tilfælde har haft  

 mellem tre og seks måneder til at skaffe de nødvendige midler.
I visse  

 tilfælde har de endda haft længere tid.
Dette tager han ikke som udtryk for  

 en lemfældig omgang med landsstyrets midler.
- Der er derimod tale om, at vi har forsøgt at give alle gode projekter en  

 reel chance.
Samtidig har vi gjort, hvad vi kunne, for at få så mange som  

 overhovedet muligt med og ikke kun de rige, pointerer Atli Dam.
Børsen, 6. august 1992 Milliontilskud til trawlere trods politisk tvivl Af Helge Andreassen TORSHAVN (Børsen):
 Godt 400 mio. kr. budgetterede det færøske landsstyre over en fireårig  

 periode med at skulle bruge til direkte tilskud og garantier til bygning af  

 16 nye skibe.
Landsstyret lagde dermed op til samlede investeringer på mere end 1,4 mia.  

 kr. i en fornyelse af den færøske skibsflåde.
De private kontrahenter bag de  

 nye skibe skulle i samme periode skaffe en egenkapital på 140 mio. kr.
En  

 tilsyneladende umulig opgave.
Det siger i hvert fald en række kilder her på  

 Færøerne til Dagbladet Børsen.
 Lagmand Atli Dam mener ikke, at der var tale om en umulig opgave for de  

 private kontrahenter.
- Tværtimod.
De 140 mio. kr. kunne let skaffes, hvis man ville.
Tænk blot  

 på, at friværdien i den færøske boligmasse er på 32 mia. kr., siger Atli Dam.
Tvivl I det færøske finansudvalg blev der i forbindelse med bevillingen af de  

 godt 400 mio. kr. spurgt, om de 16 skibe skulle bygges, selv om  

 kontrahenterne ikke stillede med den hidtil krævede egenkapital.
Spørgsmålet  

 tyder på, at medlemmer af finansudvalget tvivlede på, at det kunne lade sig  

 gøre at skaffe den samlede egenkapital på 140 mio. kr.
Svaret fra Atli Dam til de tvivlende var, at kontrahenterne skulle stille  

 med den nødvendige egenkapital.
Dermed var der tilsyneladende lagt låg på  

 sagen, som ifølge Atli Dam ikke alene havde til formål at forny en del af den  

 færøske flåde, men også at sikre beskæftigelsen på de færøske værfter.
Konsekvenser De 400 mio. kr. på landsstyrets budget dannede grundlag for det, som blev  

 til den såkaldte skibspakke.
Pengene skulle bruges i perioden fra 1985 til  

 1989. Det blev de også, men med katastrofale konsekvenser til følge for hele  

 det færøske samfund.
Følger, som i øjeblikket er ved at blive kortlagt i en  

 af de mest komplicerede sager i Færøernes historie her ved retten på Hotel  

 Hafnia i Torshavn.
Sagen er henlagt til hotellet, idet der ikke er plads i  

 det normale domhus, hvis andre retssager ikke skal hobe sig op.
Børsen, 6. august 1992 Færøske krav til egenkapital i trawlere skal væk Professionelle långivere skal ind i billedet for at sikre den rigtige pris Af Helge Andreassen TORSHAVN (Børsen):
Lagmand Atli Dam mener, at man burde fjerne det færøske krav om, at  

 kontrahenter af skibe skal præstere en egenkapital på 10 pct. af skibets  

 pris.
Kun på den måde vil man kunne få de rigtige priser på skibene frem,  

 fastslår han.
En stor del af den nyere færøske skibsflåde er overfinansieret.
Det er  

 sket, fordi man ved at opskrive værdierne har set mulighederne for at få  

 egenkapitalen med ind i den endelige finansiering.
 Det er tilsyneladende også sket i forbindelse med bygningen af  

 kæmpetrawleren »Heygadrangur«, som kom til at koste mere end 100  

 mio. kr., formentlig 20 pct. mere end den reelt burde.
 - Fjerner vi kravet til egenkapital, er der slet ingen tvivl om, at den  

 rigtige pris for de enkelte trawlere kommer frem, idet professionelle  

 långivere i så fald skal ind i billedet.
 De skal nok forstå at vurdere projekterne, idet det er deres penge, der er  

 på spil, siger lagmand Atli Dam.
Advarsler Atli Dam er flere gange af sine embedsmænd blevet advaret imod at tro på  

 de erklæringer til landsstyret fra advokater, revisorer, skibsmæglere og  

 banker om, at kontrahenternes nødvendige egenkapital var til stede.
Især  

 advokat, tidligere fuldmægtig i landsstyret Alfred Petersen, der i går blev  

 afhørt i retten på Hotel Hafnia i Torshavn, har flere gange advaret  

 landsstyret imod at tage erklæringerne for gode varer.
Indrømmelse Lagmand Atli Dam bekræfter, at han og den øvrige del af landsstyret er  

 blevet advaret.
Han indrømmer samtidig, at landsstyret trods advarslerne ikke  

 fandt anledning til at ændre på behandlingen af erklæringerne.
 En behandling, som medførte, at kontrahenterne bag  

 »Heygadrangur« fik udbetalt 26 mio. kr. fra landsstyret, selv om  

 den nødvendige egenkapital aldrig har været til stede.
Fortsatte praksis - Erklæringer fra autoriserede personer og institutioner som advokater,  

 revisorer, skibsmæglere og banker må og skal kunne tages for gode varer, og  

 derfor fortsatte vi vores praksis for godkendelse af erklæringer uden  

 ændringer, påpeger Atli Dam.
 Først i 1989 blev proceduren for godkendelse af erklæringer fra advokater  

 m.fl. strammet, og siden da er der stort set ikke kontraheret et eneste skib  

 på Færøerne.
Børsen, 10. august 1992 Færingerne skal på kartoffelkur Af Helge Andreassen TORSHAVN (Børsen):
Lønnedgang, højere direkte skatter, nedsættelse af de offentlige udgifter,  

 et stærkt formindsket forbrug og en deraf følgende kraftig forøgelse af  

 opsparingen.
Det er den hårde kost, som venter færingerne.
Det siger landsbankdirektør Sigurd Poulsen, Landsbanki Føroya, til  

 Dagbladet Børsen.
Landsbanki Føroya blev etableret for fire år siden og har  

 efterhånden opnået en status på Færøerne, som svarer til Nationalbankens i  

 Danmark.
Det færøske samfund skal således igennem en økonomisk hestekur.
En  

 kur, der kan komme til at vare i fem eller 15 til 20 år.
Alt afhængigt af,  

 hvor hårdt politikerne tør gribe ind, vurderer Sigurd Poulsen, der sammen med  

 lederen af Færøernes statistiske kontor, Bjarni Olsen, og finansdirektør i  

 landsstyret Kari Petersen udgør det nyoprettede økonomiske råd på Færøerne.
Den økonomiske stramning kommer, efter at det færøske samfund i 1980'erne  

 har været overophedet.
I flere år har der været gennemført investeringer, der  

 svarer til 40 pct. af det færøske BNP, hvilket svarer til 2,4 mia. kr. pr.  

 år.
Men nu investeres der ikke mere.
Stort set alle betydende aktiviteter er  

 indstillet.
Investeringer i skibe er stoppet, byggeriet er gået i stå.
Pengene er brugt, inden de er blevet tjent.
Det har medført en udlandsgæld  

 på otte mia. kr. eller to mia. kr. mere end det samlede færøske BNP.
Hver  

 eneste færing skylder godt 170.000 kr. til långivere i udlandet.
Den nødvendige hestekur betyder, at færingerne for første gang kommer til  

 at stifte bekendtskab med forbrugsafgifter i form af moms.
Den indføres 1.  

 januar 1993, og Sigurd Poulsen venter, at den bliver på 20 pct.
På een gang et hug af dimensioner.
Og moms-indgrebet er utrolig upopulært,  

 selv om den færøske befolkning er klar over, at der skal store ofre til for  

 at få det færøske samfund på fode igen, forklarer Sigurd Poulsen.
- En kraftig skatteforhøjelse i de næste to til tre år, nedsættelse af  

 lønningerne og en deraf følgende forholdsvis voldsom nedsættelse af forbruget  

 er tvingende nødvendig, hvis vi skal nå det på fem år.
Det kræver en stram  

 lovgivning, fastslår Sigurd Poulsen.
Politikernes vilje til at gennemføre den nødvendige politik er ifølge  

 direktøren i Landsbanki Føroya lige så stærk som vælgernes vilje.
Eller med  

 andre ord: Jeg vil godt straffe jer, hvis jeg er sikker på at blive genvalgt.
- Den økonomiske politik, der skal bruges på Færøerne, skal have samme  

 effekt som den danske kartoffelkur.
Det kommer til at gøre ondt, men jeg  

 tror, at tanken om den nødvendige medicin gør mere ondt end selve kuren,  

 fastslår landsbankdirektør Sigurd Poulsen.
Direktøren understreger, at der er så stor bevægelse i befolkningens  

 opfattelse af, hvad der er nødvendigt, at der er mulighed for at vende op og  

 ned på den økonomiske situation i løbet af fem år.
Dermed skulle den  

 politiske vilje også være til stede, siger Sigurd Poulsen.
Bilag 4 Rigsombudets oversættelse fra færøsk af revisionspåtegninger på regnskabet  

 for 1990 for Investeringsfonden for Færøerne Revisionspåtegninger på regnskabet for Investeringsfonden for  

 Færøerne Det reviderede årsregnskab for 1990 for Investeringsfonden for  

 Færøerne har følgende revisionspåtegning:
 Vi har revideret årsregnskabet for 1990 for Investeringsfonden for  

 Færøerne.
 Vi finder, at regnskabet opfylder de krav, som lovgivningen og vedtægterne  

 stiller, og at det giver et tilfredsstillende billede af driften og af den  

 finansielle situation på 31. december 1990.
 I overensstemmelse med Handelsministeriets bekendtgørelse af 6. april 1933  

 og fra Erhvervs- og Selskabsstyrelsen fra 28. februar 1989 skal jeg hermed  

 bekræfte, at jeg opfylder de af lovgivningen fastsatte habilitetsbetingelser,  

 og at jeg under revisionen har fået alle de oplysninger, som jeg har bedt om  

 til godtgørelse af regnskabets rigtighed, og at jeg anser regnskabet for at  

 være behandlet i overensstemmelse med de i lovgivning og vedtægter fastsatte  

 regler for regnskab og revision.
 Torshavn, den 28. februar 1991.
P/F Revisionsfirmaet J.
Sundstein, statsaut. revisor.
 Sign.
Jogvan Sundstein, Statsaut. revisor Judith Brekku Reg. revisor Revisionspåtegninger af samme indhold er påført Investeringsfondens  

 regnskaber for årene 1987, 1988 og 1989.
Bilag 5 Rigsombudets oversættelse fra færøsk af Sjovinnubankens årsregnskab for  

 1991 Sjovinnubankens årsregnskab 1991 Året 1991 har været præget af den  

 fortsatte økonomiske krise i samfundet.
Men der kan dog anes lyspunkter.
De  

 økonomiske foranstaltninger har givet et godt resultat og for første gang i  

 mange år er der igen kommet ligevægt på betalingsbalancen.
Generelt har der i  

 samfundet været en anerkendelse af, at der må tages kraftigt fat for at få  

 rettet økonomien op igen, og af, at det er nødvendigt at fortsætte den samme  

 kurs, såfremt der igen skal kunne skabes nødvendig stabilitet i økonomien.
På  

 trods af den vanskelige økonomiske situation opnåede banken i 1991 det  

 resultat, som den havde sat sig som mål i driftsbudgettet.
Men situationen i  

 samfundet stiller fortsat store krav til banken.
For at sikre banken har det  

 igen i 1991 været nødvendigt at afsætte en stor del af driftsoverskuddet til  

 henlæggelser.
Renteniveauet har været uændret i 1991, men det er nødvendigt,  

 at vi på Færøerne følger renteudviklingen i de lande, som vi har finansielt  

 samarbejde med.
Derfor bliver det jævnligt nødvendigt at ændre renten, og  

 resultaterne tyder på, at der i nærmeste fremtid bliver tale om en  

 renteforhøjelse.
Banken har lagt vægt på en strammere udgiftsstyring.
De gode  

 samfærdselsmidler, nye tekniske muligheder og nye betalingsordninger har  

 medført, at der er mindre behov for ekspeditionsmuligheder i nogle bygder.  

 Med henblik på at begrænse driftsudgifterne blev der derfor lukket 6 filialer  

 i 1991. I bestræbelserne på at varetage alle finansielle forhold for bankens  

 kunder begyndte banken i september 1991 at yde førsteprioritetslån i  

 forbindelse med parcelhusbyggeri, således at det nu bliver banken og  

 Huslånefonden, der yder hele finansieringen ved byggeri/køb af parcelhus  

 eller lejlighed.
Som noget nyt - og som den eneste finansielle institution på  

 Færøerne på dette område - sikrer banken også 1. og 2. prioritetslån, således  

 at lånene bliver tilbagebetalt, såfremt låntageren dør.
Banken yder denne  

 sikkerhed.
Tiden stiller stadigt større krav til bankens personale, og banken  

 lægger derfor stor vægt på at have veluddannet personale, som kan yde  

 kunderne en tilfredsstillende rådgivning.
Bankens organisation blev ændret i  

 1991. Foruden den administrerende direktør blev der ansat fem  

 afdelingsledere.
Formålet med den nye ledelsesstruktur er at gøre banken  

 bedre i stand til hele tiden hurtigt at tilpasse sin aktivitet efter ændrede  

 vilkår.
Den økonomiske udvikling Overskudet på handelsbalancen bliver ca. 800 mill. kr. i 1991. Importen i  

 1991 var stort set uændret sammenlignet med 1990, mens eksporten steg med  

 godt 250 mill. kr. ekskl. skibe.
De økonomiske begrænsninger må opretholdes,  

 således at der sikres et fortsat overskud på betalingsbalancen.
Dette er  

 nødvendigt, hvis vi skal kunne tilbagebetale vor udlandsgæld og samtidig  

 skabe plads til nye investeringer.
Importen vil næppe falde ret meget mere, og det er derfor nødvendigt at  

 øge eksportværdien.
Forhåbentlig vil den nye handelsaftale med EF vise sig at  

 være en fordel, både med hensyn til øget værdi af de eksisterende ressourcer  

 og til forøgede muligheder.
Likviditeten i samfundet har været begrænset i de seneste år, og denne  

 situation vil næppe ændres.
Den store udlandsgæld gør det vanskeligere at  

 skaffe likviditet fra udlandet, og derfor er det nødvendigt, at opsparingen i  

 samfundet bliver stimuleret.
Det er altid nødvendigt, at der i et vist omfang  

 foretages investeringer, men der må lægges vægt på, at der kun foretages  

 produktive investeringer, og at der gives prioritet til investeringer, som  

 hurtigt giver et økonomisk afkast.
Prisen for de vellykkede økonomiske  

 indgreb i de seneste tre år har været et underskud på landskasseregnskabet på  

 1.500 mill. kr.
Det har været nødvendigt for landskassen at låne store beløb  

 i udlandet.
Også finansloven for 1992 viser underskud, når investeringerne  

 medregnes.
Dette underskud er dog begrænset til 100 mill. kr., og landskassen  

 må igen til udlandet for at låne.
Denne udvikling kan ikke fortsætte.
Der må  

 atter skabes overskud på finansloven.
Hvis de offentlige indtægter ikke  

 forøges, bliver det nødvendigt at begrænse udgifterne endnu mere.
Voksende  

 arbejdsløshed er desværre en følge af den hurtige forbedring af  

 betalingsbalancen.
Arbejdsløshed eller forringede indtægtsmuligheder gjorde,  

 at mange familier ikke kunne klare deres forpligtelser i 1991, og der er  

 desværre udsigt til, at denne udvikling vil fortsætte i 1992.
Fiskerierhvervet Markedspriserne steg betydeligt i det første halvår for så at falde igen i  

 andet halvår.
Sammen med de forbedrede eksportpriser har skibene med  

 auktionssalgsordningen opnået bedre afregningspriser, men det er af stor  

 betydning, at forhøjelsen af afregningspriserne bliver finansieret med  

 forøget nettoeksportværdi, for der er kun opnået lidt ved, at  

 auktionsordningen overflytter vanskelighederne fra skibene til  

 virksomhederne.
De samlede færøske fangster formindskedes i 1991 med næsten  

 50.000 tons ned til ca. 220.000 tons.
Der er især opnået ringere fangst af  

 industrifisk, men faldet i fangsten af konsumfisk ved Færøerne fortsatte, og  

 fangsten af torsk er nu mindre end en tredjedel af det, som fiskeribiologerne  

 siger den burde kunne være.
Torskebestanden har det meget dårligt, og hvis  

 dette skyldes overfiskning, er det nødvendigt at indføre strengere  

 begrænsninger, således at bestanden hurtigst muligt bliver genoprettet.  

 Ophugningsstøtten har begrænset fangsttrykket, men en mere effektiv drift af  

 skibe og både har delvis modvirket denne begrænsning af fangsttrykket.  

 Udsigterne for fjernfiskerflåden og notflåden er rimelig gode for 1992.  

 Kvoterne er en smule større, og loddekvoten er bl.a. blevet forhøjet.
Opdrætserhvervet Fiskeopdrættet tæller nu for alvor i eksporten.
I mængde voksede eksporten  

 af opdrætsfisk med en tredjedel i 1991, men lavere markedspriser betød, at  

 forøgelsen af eksportværdien ikke steg tilsvarende.
Selv om prisen på  

 opdrætsfisk er lav i øjeblikket, mener banken, at opdrætserhvervet vil udgøre  

 et godt økonomisk bidrag til samfundet.
Hovedparten af udstyr og foder  

 produceres på Færøerne, og opdrættet har skabt ca. 800 nye arbejdspladser.  

 Flere opdræt gik konkurs i 1991, og situationen er så dårlig for flere af  

 brugene, at de næppe vil kunne klare sig.
I mange tilfælde er  

 produktionsomkostningerne større end salgsprisen, og underskuddet er delvis  

 finansieret af pengeinstitutterne, af ejerne og af dem, der sælger udstyr,  

 foder m.v.
Fiskeopdrættet kan blive så tung en byrde for bankerne, at der er  

 risiko for, at produktionen vil blive formindsket.
Banken har tidligere  

 påpeget, at det er nødvendigt med mere lempelige finansieringsmuligheder,  

 forbedret ledelse, en god økonomistyring og øgede krav til egenkapital, hvis  

 der skal være mulighed for at videreudvikle erhvervet.
Byggeri-, handels- og serviceerhvervene Byggeri-, handels- og serviceerhvervene er reduceret væsentligt i de  

 seneste år, og tilbagegangen fortsatte i 1991. Der går nok nogle år, inden  

 denne udvikling vil vende igen.
EF-markedet Virkningerne af de nye markedsvilkår i Europa vil blive store forandringer  

 i den færøske økonomi.
Adskillige færøske industrivirksomheder vil få  

 vanskeligheder nu, når beskyttelsestolden falder bort, og nogle virksomheder  

 vil formentlig have svært ved at klare sig under de nye vilkår.
Derfor er det  

 af største betydning, at det færøske samfund fuldt ud udnytter de fordele,  

 som er indeholdt i den nye handelsaftale med Fællesmarkedet.
Det er også  

 nødvendigt, at den gældende banklov, som trådte i kraft i 1932, bliver  

 revideret.
Banken har lagt stor vægt på de forandringer, som vil indtræffe i  

 markedsforholdene i Europa.
I februar 1991 arrangerede banken en stor  

 konference vedrørende forandringerne inden for EF og EFTA, og sammen med  

 færøske studerende har banken undersøgt, hvilke virkninger der vil opstå for  

 den færøske industri.
Banken har også givet medarbejderne udannelse på dette  

 område for at være i stand til at give kunderne en god rådgivning og for at  

 kunne leve op til fremtidige udfordringer under nye vilkår på det europæiske  

 pengemarked.
Indlån Indlånene er steget med 31 mill. kr. og disse er nu i alt på 2.641 mill.  

 kr.
Dette er en stigning på 1,2 pct., mens der i 1990 var tale om et fald på  

 1,2 pct. Årsagen til den lille stigning i 1991 er først og fremmest den  

 økonomiske situation i samfundet, hvor folk har brugt en del af deres  

 opsparede penge.
Udlån Udlånene er steget med 164 mill. kr. til 3.044 mill. kr. eller 5,7 pct.
I  

 1990 var stigningen 5,2 pct.
Bankens forpligtelser er nu 855 mill. kr. mod  

 1.090 mill. kr. i 1990.
Værdipapirer Værdipapirerne er opgjort til 620 mill. kr.
Den bogførte gevinst er på  

 14,6 mill. kr.
Værdipapirerne er i regnskabet noteret med den kurs, som de er  

 købt for - købskurs eller ultimokurs.
Udbytte Udbyttet er i 1991 på 12 pct.
Efter fradrag af aktiebeskatning, som udgør  

 20 pct., udbetales der 9,6 pct.
Finansiel balance Bankens finansielle balance er steget med 0,3 pct. eller 16 mill. kr. og  

 udgør nu 4.998 mill. kr.
Egenkapital Efter udbetaling af udbytte for 1991 bliver bankens egenkapital på 432  

 mill. kr. - en vækst på ca. 0,5 mill. kr.
Egenkapitalen er nu på 10,5 pct. af  

 bankens gælds- og garantiforpligtelser.
Ifølge bankloven skal egenkapitalen  

 udgøre mindst 10 pct. af gælds- og garantiforpligtelserne.
Sammenholdt med  

 aktiekapitalen udgør bankens egenkapital nu 441 pct.
Fordeling af indtægterne Fordelingen af den enkelte indtægtskrone i Sjovinnubanken i 1991 var  

 således (1990-tallene i parentes): Rente af indlån ca. 47 øre (50), udgifter  

 16 øre (16), skatter 5 øre (6) udbytte 2 øre (3), henlæggelser 29 øre (20),  

 reservefond 1 øre (5). Som det fremgår heraf, har banken under hensyn til de  

 usikre økonomiske forhold foretaget betydeligt større henlæggelser end  

 tidligere år.
Renteindtægter og -udgifter Renteindtægterne er 481,4 mill. kr.
I 1990 var de 478,6 mill. kr.  

 Renteudgifterne er på 243 mill. kr.
I 1990 252,5 mill. kr.
Andre indtægter,  

 inklusive provision af gælds- og garantiforpligtelser samt af værdipapirer og  

 aktier og udenlandsk valuta, 19,3 mill. kr.
I 1990 var tallet 23,4 mill. kr.
Udgifter Bankens driftsudgifter voksede 3 pct. til 83 mill. kr. (80,7 mill. kr. i  

 1990). Af udgifterne udgjorde lønningerne 47,2 mill. kr. (45,8 mill. kr. i  

 1990). Der har været gjort en stor indsats for at dæmpe væksten i  

 udgiftsniveauet.
Resultat Driftsresultatet i 1991 er på 174,7 mill. kr.
Når der er foretaget  

 henlæggelser, og der er sket afskrivninger vedr. debitorer, faste ejendomme  

 og inventar på 150,1 mill. kr., og der endvidere er sket indregning af en  

 overflytning på 0,4 mill. kr. fra henlæggelsesfonden, bliver overskuddet på  

 38,7 mill. kr.
Når der herefter sker fradrag på 26,1 mill. kr. i betalte  

 skatter, bliver nettooverskuddet på 12,6 mill. kr.
Ved overflytning af 0,7  

 mill. kr. fra 1990 og overflytning af 26,1 mill. kr. fra andre fonde bliver  

 der i alt 39,4 mill. kr., som anvendes således: 5,0 mill. kr. i lovbestemt  

 henlæggelsesfond, 11,8 mill. kr. udbetales i udbytte, 21,5 mill. kr. i ekstra  

 henlæggelsesfond og 0,5 mill. kr. i driftsfonden.
Resten af overskuddet på  

 0,6 mill. kr. overføres til næste år.
Personale I alt er der nu ansat 189 medarbejdere i banken, heraf 102 i Torshavn og  

 87 i de øvrige afdelinger.
Omregnet til fuldtidsstillinger er der tale om  

 175. I 1990 var der 198 medarbejdere, men vi er nu 9 færre ved årsskiftet.  

 Banken begyndte i 1991 med personaleudviklingssamtaler (SM-samtaler) med det  

 formål at skabe bedre trivsel og samarbejde.
Samtalerne skulle hjælpe  

 medarbejderne til i fællesskab at opnå så god en ekspedition og service som  

 muligt og derved gøre banken til en interessant arbejdsplads.
SM-samtalerne,  

 som allerede nu har givet positive resultater, er et betydningsfuldt redskab,  

 som skal sikre, at der er overensstemmelse mellem organisation, strategi og  

 målsætning.
Ungdomskonto Som et supplement til »Nosa-kontoen«, som er en opsparing  

 beregnet på alle børn mellem 0-14 år, blev der i september markedsført en ny  

 ungdomskonto kaldet »Stjernekonto« til alle unge mellem 13 og 20  

 år.
Der var behov for en ny tidssvarende ungdomskonto, som direkte henvendte  

 sig til ungdommen.
I forbindelse med markedsføringen blev der arrangeret en  

 stor ungdoms-rock-koncert, som blev meget vellykket.
Med  

 »Stjernekontoen« har banken givet ungdommen i denne aldersgruppe  

 den bedste konto på markedet, og ved årsskiftet havde ca. en fjerdedel af  

 denne del af ungdommen fået sig en »Stjernekonto«.
SB-Finans På baggrund af den formindskede virksomhed og de ændrede  

 fremtidsforventninger har selskabet hensat et betydeligt beløb til mulige tab  

 på skyldnere.
Nettoresultatet i 1991 var efter hensættelser til mulige tab på  

 skyldnere -3.762.072 kr. (-1.611.242 kr. i 1990). Hele formuen pr. 31.12.1991  

 var ca. 104 mill. kr.
De 36,7 mill. kr. er finansieret af P/F Sjovinnubanken  

 og 3,8 mill. kr. med egenkapital.
Banken ejer hele aktiekapitalen i  

 SB-Finans.
