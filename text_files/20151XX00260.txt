Skriftlig fremsættelse (10. december 2015) Transport- og bygningsministeren (Hans Christian Schmidt):
 Herved tillader jeg mig for Folketinget at fremsætte:
Forslag til lov om ændring af færdselsloven og lov om godkendelse og syn af køretøjer (Forhøjelse af hastighedsgrænsen for campingvogne og andre registreringspligtige påhængskøretøjer, for traktorer og for motorredskaber) (Lovforslag nr.
L 84) Formålet med lovforslaget er at øge mobiliteten for campister og erhvervsdrivende og at forbedre fremkommeligheden på vejene ved at hæve hastighedsgrænserne for visse påhængskøretøjer (bl.a. campingvogne og trailere) på motorvejene og på andre veje uden for tættere bebygget område.
Lovforslaget har desuden til formål at øge mobiliteten for landbrugskøretøjer ved at forhøje hastighedsgrænsen for traktorer og motorredskaber og påhængskøretøjer hertil.
 Med forslaget foreslås der efter tysk forbillede indført en ordning, hvorefter biler tilkoblet påhængskøretøjer (bl.a. campingvogne og trailere) kan godkendes til at køre med op til 100 km/t. på motorvej (mod 80 km/t. i dag) og op til 80 km/t. på andre veje end motorveje (mod 70 km/t. i dag), forudsat at køretøjerne opfylder en række tekniske betingelser om indretning, udstyr, sikkerhed mv. (såkaldte Tempo 100-betingelser). De nærmere tekniske betingelser fastsættes af Trafik- og Byggestyrelsen ved bekendtgørelse.
Desuden foreslås indført en ordning, hvorefter traktorer, motorredskaber og påhængskøretøjer hertil kan godkendes til at køre med op til 40 km/t. (mod 30 km/t. i dag), hvis køretøjerne opfylder visse tekniske betingelser.
De nærmere tekniske betingelser fastsættes af Trafik- og Byggestyrelsen ved bekendtgørelse.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
