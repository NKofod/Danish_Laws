Skriftlig fremsættelse (28. maj 2013) Ministeren for forskning, innovation og videregående uddannelser (Morten Østergaard) ::
 Herved tillader jeg mig for Folketinget at fremsætte:
 Forslag til lov om ændring af SU-loven, lov om befordringsrabat til studerende ved videregående uddannelser og lov om befordringsrabat til uddannelsessøgende i ungdomsuddannelser m.v. (Ændring af reglerne om støttetid, begrænsninger i adgangen til Statens Uddannelsesstøtte til ungdomsuddannelser, nye støttesatser for hjemmeboende, ændret satsregulering i perioden 2014-2021, øget støtte til befordringsgodtgørelse m.v.).
(Lovforslag nr.
L 225).
 Lovforslaget fremsættes som opfølgning på aftalen af 18. april 2013 mellem regeringen (Socialdemokraterne, Radikale Venstre og Socialistisk Folkeparti) og Venstre, Det Konservative Folkeparti, Dansk Folkeparti og Liberal Alliance om Reform af SU-systemet og rammerne for studiegennemførelse.
Partierne er enige om, at der er brug for en veluddannet arbejdsstyrke og et velfungerende uddannelsessystem, hvis vi skal styrke dansk økonomi, konkurrenceevne og jobskabelse.
Dette skal understøttes af et velfungerende og effektivt SU-system, som samtidig sikrer, at unge har mulighed for at tage en uddannelse uanset opvækst, social baggrund og forældrenes økonomiske situation.
 Aftalen omfatter følgende initiativer til reform og målretning af SU-systemet:
Ændring af støttetidsreglerne, så støttetiden til uddannelsessøgende, der søger ind på en videregående uddannelse senest 2 år efter afslutningen på den adgangsgivende uddannelse, svarer til den normerede uddannelsestid plus 12 klip.
For uddannelsessøgende, der søger ind på en videregående uddannelse senere end 2 år efter afslutningen på den adgangsgivende uddannelse, vil støttetiden fremover svare til den normerede studietid.
 En målretning af SU til gymnasiale suppleringskurser (GSK), så der kun gives SU til kursister, der er optaget på GSK, på forløb, der er tilrettelagt som intensive kurser (turbokurser).
 SU til højst fem ungdomsuddannelser, så der som udgangspunkt ikke gives SU til den sjette påbegyndte ungdomsuddannelse.
Ændringer i reglerne om SU til hjemmeboende, så alle hjemmeboende uddannelsessøgende - også på videregående uddannelser - fremover får et grundstipendium på 893 kr. (svarende til satsen for børnefamilieydelsen), med et tillæg til grundstipendiet på op til 1.586 kr. afhængigt af forældrenes indkomst (2013-niveau). Det fulde tillæg udbetales, hvis forældrenes samlede indtægt er lavere end 325.000 kr. og bortfalder helt ved en indtægt på 550.000 kr.
Det foreslås endvidere, at indkomsten for den ene forælder og dennes ægtefælle eller registrerede partner lægges til grund, hvis den uddannelsessøgende bor sammen med disse.
 En ændring af satsreguleringen, så SU-lovens satser og beløbsgrænser opreguleres efter samme principper som andre skattepligtige overførselsindkomster som f.eks. dagpenge og kontanthjælp, dog således at den ændrede regulering starter i 2014 og løber frem til 2021.
 En forhøjelse af satsen for fribeløb for SU-modtagere, så det laveste fribeløbet på 9.043 kr. (2013-niveau) i 2014 forhøjes til 10.543 kr. (2013-niveau) og i 2015 til 11.443 kr. (2013-niveau).
 Indførelse af bonusstipendium, så uddannelsessøgende, der bliver færdige på under normeret studietid, kan få bonusstipendium svarende til den halve stipendiesats for udeboende pr. måned, som uddannelsen er gennemført hurtigere.
 Øget støtte til befordringsgodtgørelse efter en kilometersats.
 Lovudkastet indeholder endvidere en række administrative og tekniske ændringer af SU-loven.
Lovforslaget skal ses i sammenhæng med det samtidigt fremsatte lovforslag nr.
L 226 om ændring af universitetsloven, lov om erhvervsakademiuddannelser og professionsbacheloruddannelser, lov om videregående kunstneriske uddannelser og lov om maritime uddannelsesinstitutioner, som ligeledes fremsættes som opfølgning på aftalen.
Her foreslås det gennem ændringer af uddannelseslovgivningen, at der fremover stilles øgede krav til både de uddannelsessøgende og uddannelsesinstitutionerne om hurtigere fremdrift på studierne.
Den politiske aftale om reformen blev indgået den 18. april 2013, hvorefter lovforslaget har været i 3 ugers ekstern høring.
Det har derfor ikke været muligt at fremsætte lovforslaget tidligere.
Af hensyn til, at de uddannelsessøgende skal have en rimelig mulighed for at indstille sig på ændringerne og af hensyn til udviklingen af de tekniske/administrative løsninger, ønskes lovforslaget derfor vedtaget inden Folketinget går på sommerferie Lovforslaget foreslås at træde i kraft den 15. juli 2013. Der foreslås dog særlige ikrafttrædelsestidspunkter hen over perioden fra den 1. januar 2014 til den 1. januar 2016 for de enkelte forslag.
 Idet jeg i øvrig henviser til lovforslaget med tilhørende bemærkninger, tillader jeg mig at anbefale forslaget til velvillig behandling i det høje Ting.
