(Til samtlige kommuner og  

 daginstitutioner for børn og unge) I.
 Ved forhandling mellem kommunerne og de enkelte daginstitutioner er det  

 påkrævet, at der søges fastlagt ensartede retningslinier om tegning af  

 fornødne forsikringer.
 Man finder anledning til særligt at gøre opmærksom på de alvorlige  

 økonomiske konsekvenser, det kan få for en institution, hvis den ikke har  

 tegnet ansvarsforsikring for lederes og medarbejderes ansvar for uagtsomme,  

 skadevoldende handlinger over for børnene og de unge og for disses uagtsomme,  

 skadevoldende handlinger over for andre børn og unge, medarbejdere og  

 udenforstående trediemand.
Det bemærkes, at det enkelte barn og den unge er personligt ansvarlig  

 efter dansk rets almindelige erstatningsregler.
Den pågældende institution  

 kan dog som sådan blive ansvarlig, når den har tilsidesat sin tilsynspligt,  

 bedømt efter en konkret afvejelse under hensyntagen bl.a. til barnets og den  

 unges alder og de nærmere omstændigheder ved den skadevoldende handling.
Det  

 bemærkes, at institutionens ansvarsforsikring ikke yder dækning for børnenes  

 og de unges forsætlige handlinger.
Man peger endvidere på den lovpligtige ulykkesforsikring af personalet,  

 der påhviler arbejdsgiveren.
Det bemærkes i denne forbindelse, at den  

 lovpligtige ulykkesforsikring ikke omfatter studerende, der som led i deres  

 uddannelse gør praktiktjeneste i vuggestue, børnehave eller fritidshjem, i  

 feriekoloni el.lign., medmindre disse erstatter anden arbejdskraft og derfor  

 indgår i arbejdsfordelingen.
 Fritids- eller heltidsulykkesforsikring af institutionens børn og unge for  

 skader, de bl.a. kan pådrage sig under leg eller beskæftigelse kan overvejes,  

 idet der dog må henvises til, at skader ved ulykkestilfælde, som overgår børn  

 eller unge, medens de befinder sig i institution - for så vidt ansvaret for  

 ulykkestilfældet vil kunne pålægges institutionen eller et andet barn eller  

 ung - i reglen vil kunne dækkes gennem ansvarsforsikringen.
Tegning af fornøden brandforsikring af institutionens bygninger er  

 påkrævet, såfremt institutionen har til huse i egen ejendom.
Det tilrådes  

 endvidere disse institutioner at tegne kombineret grundejerforsikring  

 (husejerforsikring) til imødegåelse af erstatningskrav, der måtte opstå som  

 følge af ulykkestilfælde, som finder sted ud for institutionens ejendom, og  

 for hvilke erstatningsansvar vil kunne pålægges institutionen.
 Tyveri- og brandforsikring omfattende institutionens inventar, maskiner og  

 løsøre tilrådes, medens sådan forsikring af børnenes og de unges ejendele kan  

 udelades, da forældrenes husstandsforsikring (familieforsikring) eller anden  

 privat tyveri- eller brandforsikring i almindelighed vil yde dækning.
 Institutionens personale må selv tegne brand- og tyveriforsikring for  

 deres private bohave m.v.
 Det må dog anses for hensigtsmæssigt, at institutionen tegner tyveri- og  

 brandforsikring af børnenes og de unges ejendele under deres ophold i  

 feriekoloni, for så vidt der ikke af forældrene er tegnet forsikring, der  

 yder dækning under ophold i feriekoloni.
Man gør opmærksom på tegning af ansvarsforsikring (lovpligtig) for  

 institutionens motorkøretøjer, der er indregistrerede som tilhørende  

 institutionen.
Selv om en medarbejder stiller sit private køretøj til  

 rådighed for institutionen bl.a. til transport af børn og unge, påhviler  

 tegning af lovpligtige ansvarsforsikring for et sådant motorkøretøj  

 medarbejderen.
 II.
Normalt foretages enhver befordring af børn og unge i daginstitutioner i  

 institutionens normale åbningstid og arrangeres af institutionen i offentlige  

 befordringsmidler, herunder bus hyrevogn o.lign., og under betryggende opsyn  

 af voksne.
Større børn i fritidshjem kan dog, for så vidt det skønnes  

 forsvarligt, i begrænset omfang færdes uden opsyn.
Såfremt institutionens  

 bestyrelse/sociale udvalg er indforstået, kan befordring, hvor offentlige  

 befordringsmidler ikke uden væsentlige gener kan benyttes, finde sted i  

 private biler, såfremt bilens fører er en medarbejder, der er ansat ved  

 institutionen i normeret stilling, og såfremt der er tegnet  

 passagerulykkesforsikring.
Ved barnets eller den unges optagelse i  

 institutionen skal forældrene skriftligt give samtykke til, at barnet og den  

 unge deltager i denne form for befordring.
