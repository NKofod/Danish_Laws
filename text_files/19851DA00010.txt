Nr BTB 10 Betænkning over Forslag til folketingsbeslutning om regulering af  

 efterløns- og dagpengesatser   

 Nr B 10 1985-86, 1. samling Afgivet af arbejdsmarkedsudvalget Afgivet: 19851210 Udvalget har behandlet forslaget i en række møder og har herunder stillet spørgsmål til arbejdsministeren, som denne har besvaret skriftligt.
Et af disse spørgsmål og svar er medtaget som bilag til betænkningen.
Herefter indstiller et flertal (det konservative folkepartis, venstres, det radikale venstres, centrum-demokraternes og kristeligt folkepartis medlemmer af udvalget) forslaget til forkastelse.
Et mindretal inden for flertallet (det radikale venstres medlem af udvalget) henviser i øvrigt til det af det radikale venstre fremsatte forslag til folketingsbeslutning om regulering af dagpenge- og efterlønssatser (B 62).
Et mindretal (socialdemokratiets medlemmer af udvalget) indstiller forslaget til vedtagelse uændret.
Ministerens svar på spørgsmål nr.
1 dokumenterer klart, at den sociale genopretning, forslaget er udtryk for, er veldokumenteret, og at forslagets gennemførelse end ikke vil rette fuldt op på det efterslæb, arbejdsløse og efterlønsmodtagere er blevet ramt af ved det radikale venstres og regeringens ensidige politik over for samfundets hårdest ramte gruppe.
På baggrund af regeringens og det radikale venstres mislykkede forsøg på at rette op på dansk økonomi ved ensidigt at forringe levevilkårene for de dårligst stillede arbejdsløse, efterlønsmodtagerne, de syge osv. har socialdemokratiet fremsat dette forslag for at forbedre disse menneskers dårlige fohold.
Socialdemokratiet har i øvrigt anvist, hvor pengene skal tages for at finansiere denne merudgift, således at det samlede underskud på statens finanser ikke bliver større end det af regeringen foreslåede på finanslovforslaget for 1986. På den baggrund finder mindretallet det beklageligt, at der ikke har kunnet findes et flertal for forslaget.
Et andet mindretal (socialistisk folkepartis medlemmer af udvalget) indstiller forslaget til vedtagelse uændret.
Ifølge de svar, arbejdsmarkedsudvalget har modtaget fra arbejdsministeren, er reallønnen for dagpenge- og efterlønsmodtagere faldet med ca. 14 pct.
Mindretallet så gerne en fuldstændig genopretning af dette reallønsfald nu og samtidig hermed en genindførelse af de reguleringer, der har været sat i stå siden 1982. Mindretallet har altid fundet disse besparelser asociale.
I stedet for beslutningsforslag herom har socialistisk folkeparti stillet ændringsforslag til finansloven.
Da det på nuværende tidspunkt ser ud til, at afstemningen herom kommer efter afstemning om dette forslag, indstiller mindretallet derfor forslaget til vedtagelse.
Et tredje mindretal (venstresocialisternes medlem af udvalget) kan tilslutte sig forslaget om en 5 pct.s regulering af efterløns- og dagpengesatser med efterfølgende regulering pr. 1. oktober 1985, men skal dog ikke undlade at påpege, at de 5 pct. er en helt utilstrækkelig regulering.
Arbejderbevægelsens Erhvervsråd har regnet ud, at de arbejdsløse og efterlønsmodtagerne er blevet franarret 80 kr. om dagen, og at højeste dagpenge pr. 1. oktober 1985 skulle have været 415 kr. om dagen, hvis de ikke havde været låst fast.
I et svar til udvalget belyser arbejdsministeren endvidere realforringelsen af dagpenge- og efterlønssatser ved købekraftsudviklingen for højeste dagpengesats, og den viser, at dagpengemaksimums købekraft fra 1982 til 1985 er faldet med ca. 14 pct.
Flemming Jensen (KF) fmd.
Henning Andersen (KF) Bo Kristensen (KF) Jette Thomsen (KF) Jens Peter Jensen (V) Tørnæs (V) Bente Juncker (CD) Kofod-Svendsen (KrF) Jytte Andersen (S) Sonja Mikkelsen (S) Bakholt (S) Søren B.
Jørgensen (S) nfmd.
Kaj Poulsen (S) Lilli Gyldenkilde (SF) Ole Henriksen (SF) Elisabeth Bruun Olesen (VS) Lone Dybkjær (RV) Partierne FP og FD havde ikke medlemmer i udvalget.
Bilag Udvalgets spørgsmål nr. 1 til arbejdsministeren og dennes besvarelse heraf Spørgsmål:
Ministeren bedes oplyse om den realforringelse af dagpenge- og efterlønssatser, som er sket siden oktober 1982.
 Svar:
Spørgsmålet kan belyses ved købekraftudviklingen for højeste dagpengesats.
A) Dagpenge maksimum årligt B) Til rådighed efter skat og betaling af medlemsbidrag C) Forbrugerindeks D) Indeks for købekraften Anm.: Ved skatteberegningen er forudsat, at den skattepligtige indkomst er lig med 90 pct. af bruttoindkomsten, her A-dagpengene, og der er anvendt gennemsnitlige skatteprocenter for landet.
 Note: 1) Skøn.
Det fremgår, at dagpengemaksimums købekraft fra 1982 til 1985 er faldet med ca. 14 pct.
Dette er imidlertid ikke den typiske situation for dagpengemodtagerne, idet omkring halvdelen er på individuelle dagpengesatser.
I disse tilfælde kan den enkelte under visse betingelser få beregnet ny dagpengesats.
Dagpengene er for denne gruppe således ikke fastfrosset.
Endvidere har efterlønsmodtagere, der er tilgået ordningen inden 1. januar 1983, fået en regulering på ca. 8 pct., i alt fire gange 2 pct., og første gang pr. 1. april 1983.
Dernæst betyder den forbedrede beskæftigelsessituation - et resultat af regeringens politik - at færre modtager arbejdsløshedsdagpenge.
