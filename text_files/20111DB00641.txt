Betænkning afgivet af Udvalget for Fødevarer, Landbrug og Fiskeri den 18. april 2012 Betænkning over Forslag til folketingsbeslutning om at pålægge regeringen at arbejde for at få forbudt fødevarer, der er fremstillet ved tvangsfodring af dyr [af Dennis Flydtkjær (DF) m.fl.] 1. Udvalgsarbejdet Beslutningsforslaget blev fremsat den 6. december 2011 og var til 1. behandling den 3. februar 2012. Beslutningsforslaget blev efter 1. behandling henvist til behandling i Udvalget for Fødevarer, Landbrug og Fiskeri.
Møder Udvalget har behandlet beslutningsforslaget i 2 møder.
Spørgsmål Udvalget har stillet 6 spørgsmål til fødevareministeren til skriftlig besvarelse, som denne har besvaret.
2. Indstillinger og politiske bemærkninger Et flertal i udvalget (udvalget med undtagelse af DF og EL) indstiller forslaget til forkastelse ved 2. (sidste) behandling.
Venstres, Socialdemokratiets, Radikale Venstres, Socialistisk Folkepartis, Det Konservative Folkepartis og Sambandsflokkurins medlemmer af udvalget mener, at produktion af foie gras ved tvangsfodring er uforsvarlig ud fra et etisk og dyrevelfærdsmæssigt synspunkt.
Den danske dyreværnslov indeholder således også et forbud mod tvangsfodring af dyr, medmindre det er påkrævet for at behandle dyret mod sygdom.
I to rekommandationer til Europarådets konvention om beskyttelse af dyr, der holdes til landbrugsformål  som EU har tiltrådt, og som derfor er en del af EUs regelsæt  er der fastsat bestemmelser om produktion af foie gras.
Rekommandationerne indeholder 1) en opfordring til de lande, der producerer foie gras, om at forske i udvikling af alternative metoder til produktion af foie gras og 2) en bestemmelse om, at indtil alternative metoder er udviklet, må produktionen af foie gras kun foregå i de områder, hvor produktionen fandt sted, da rekommandationerne blev vedtaget.
EUs regelsæt om dyrevelfærd indeholder ikke p.t. et forbud mod tvangsfodring af dyr.
 V, S, RV, SF, KF og SPs medlemmer af udvalget opfordrer regeringen til bl.a. ved en fremtidig revision af Europarådets rekommandationer at arbejde for, at der indføres et forbud mod tvangsfodring af dyr, medmindre det er i behandlingsmæssigt øjemed.
 Et mindretal i udvalget (DF og EL) indstiller beslutningsforslaget til vedtagelse uændret.
Dansk Folkepartis medlemmer af udvalget mener, at produktionen af foie gras ved tvangsfodring er uforsvarlig ud fra et etisk og dyrevelfærdsmæssigt synspunkt.
Den danske dyreværnslov indeholder et udtrykkeligt forbud mod tvangsfodring af dyr, medmindre det er påkrævet for at behandle dyret mod sygdom.
 Danmark har i kraft af formandskabet for EU en enestående mulighed for at sætte dyrs vilkår på dagsordenen, herunder arbejde for et forbud mod fødevarer, der er fremstillet ved tvangsfodring af dyr.
 DF ønsker derfor at pålægge regeringen at tage initiativ til en revision af Europarådets konvention om beskyttelse af dyr, der holdes til landbrugsformål, således at der indføres et forbud mod tvangsfodring af dyr, medmindre det er i behandlingsmæssigt øjemed.
 Inuit Ataqatigiit, Siumut og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Benny Engelbrecht (S) Bjarne Laustsen (S) Karin Gaardsted (S) Orla Hav (S) Pernille Rosenkrantz-Theil (S) Rasmus Horn Langhoff (S) Simon Kollerup (S) Camilla Hersom (RV) Sofie Carsten Nielsen (RV) Lotte Rod (RV) Karina Lorentzen Dehnhardt (SF) Eigil Andersen (SF) Per Clausen (EL) nfmd.
Henning Hyllested (EL) Stine Brix (EL) Erling Bonnesen (V) Edmund Joensen (SP) Henrik Høegh (V) Jacob Jensen (V) Hans Christian Schmidt (V) Jan E.
Jørgensen (V) Esben Lunde Larsen (V) Tina Nedergaard (V) René Christensen (DF) fmd.
Jørn Dohrmann (DF) Bent Bøgsted (DF) Dennis Flydtkjær (DF) Mette Bock (LA) Lene Espersen (KF) Inuit Ataqatigiit, Siumut og Javnaðarflokkurin havde ikke medlemmer i udvalget.
