Nr BTL 256 Betænkning over Forslag til lov om ændring af retsafgiftsloven (Forhøjelse  

 af tinglysningsafgiften)   

 Nr L 256 1996-97, 1. samling Afgivet af Retsudvalget Afgivet: 19970522 Udvalget har behandlet lovforslaget i nogle møder og har herunder stillet spørgsmål til justitsministeren, som denne har besvaret skriftligt.
 Endvidere har udvalget modtaget en skriftlig henvendelse fra  

 Advokatfirmaet Olesen og Lyager.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Herefter indstiller et mindretal (Socialdemokratiets, Socialistisk  

 Folkepartis, Det Radikale Venstres og Enhedslistens medlemmer af udvalget)  

 lovforslaget til vedtagelse uændret.
 Et andet mindretal (Venstres, Det Konservative Folkepartis og  

 Centrum-Demokraternes medlemmer af udvalget) indstiller lovforslaget til  

forkastelse ved 3. behandling.
 Et mindretal inden for dette mindretal (Venstres og Det Konservative  

 Folkepartis medlemmer af udvalget) udtaler, at regeringens forslag om  

 forhøjelse af tinglysningsafgiften indgår i en afgiftsbuket, der bl.a. er  

 begrundet i hensynet til udviklingen i privatforbruget.
 Venstre og Det Konservative Folkeparti er ligesom en række fremtrædende  

 økonomer af den opfattelse, at det ikke er udviklingen i privatforbruget, der  

 truer dansk økonomi, men derimod det offentlige forbrug, der er løbet løbsk.  

 Venstre og Det Konservative Folkeparti vil derfor ikke være med til at  

 stramme skatteskruen yderligere om bil- og boligejerne, når det, der i  

 virkeligheden er behov for, er en stramning af de offentlige udgifter.
Der er ingen saglig begrundelse for en højere tinglysningsafgift.
Den  

 nuværende afgift på 700 kr. dækker i praksis omkostningerne ved det arbejde,  

 som tinglysningskontorerne udfører.
Netop derfor er forhøjelsen af afgiften  

 en ren ny skat, og Venstre og Det Konservative Folkeparti vil ikke være med  

 til at indføre nye skatter.
Jo billigere det er at flytte til en ny ejerbolig, jo bedre mulighed er  

 der for at bekæmpe flaskehalse på arbejdsmarkedet.
Regeringen gør det dyrere  

 at flytte til en ny bolig, og den højere tinglysningsafgift vil belaste  

 omsætningen af ejerboliger og dermed mobiliteten på arbejdsmarkedet.
Erhvervsministeren fremlagde tidligere på året en stor rapport med 33  

 forslag, der skulle gøre det lettere og billigere at handle boliger.
Set i  

 lyset heraf er regeringens forhøjelse af tinglysningsafgiften komplet  

 uforståelig og giver indtrykket af, at den højre hånd ikke ved, hvad den  

 venstre gør.
 Venstre og Det Konservative Folkeparti mener, at højere  

 tinglysningsafgifter er gift for mobiliteten på bolig- og arbejdsmarkedet.  

 Allerede i dag koster det i mange tilfælde over 100.000 kr. at sælge sit hus  

 og købe et nyt.
 Venstre og Det Konservative Folkeparti finder det derfor ejendommeligt, at  

 regeringen, der selv har peget på behovet for at billiggøre handel med fast  

 ejendom, har fremsat dette forslag, der direkte har den modsatte effekt,  

 nemlig som nævnt en fordyrelse af handel med fast ejendom med den følge, at  

 mobiliteten på såvel arbejdsmarkedet som boligmarkedet yderligere forringes.
Ligeledes finder Venstre og Det Konservative Folkeparti det ejendommeligt,  

 at regeringen, der ligeledes selv har peget på behovet for at billiggøre og  

 lette inkassationen af mindre fordringer, med dette forslag også opnår den  

 modsatte effekt på dette område.
Således er det en vigtig del af  

 tvangsinddrivelsen af fordringer, at kreditor sikrer sit tilgodehavende ved  

 foretagelse af udlæg i biler og fast ejendom m.m.
For at opnå denne sikring  

 over for andre rettighedshavere skal sådanne udlæg tinglyses.
 Et tredje mindretal (Fremskridtspartiets medlem af udvalget)  

 indstiller lovforslaget til vedtagelse med de af dette mindretal  

 stillede ændringsforslag.
Dette mindretal bemærker, at den danske befolkning er den mest  

 skatteplagede befolkning i hele verden.
Regeringen og flertallet i  

 Folketinget ved godt, at skatteskruen ikke kan spændes hårdere, uden at  

 befolkningen vil gøre oprør.
Derfor har regeringen valgt at skjule skatterne  

 rundt på en række forskellige områder, så skattetrykket ikke fremgår direkte  

 af lønsedlen.
 Den fremgangsmåde skjuler måske umiddelbart skattestigningerne, men den  

 fjerner ikke det faktum, at regeringen igen vrider penge ud af befolkningen.
 Fremskridtspartiet er klart modstander af yderligere skatter, idet netop  

 det høje skattetryk er årsagen til hovedparten af de problemer, der er i  

 Danmark.
 Derfor anbefaler Fremskridtspartiet Folketingets øvrige partier til at  

 støtte det stillede ændringsforslag om nedsættelse af tinglysningsafgiften  

 subsidiært udskyde ikrafttrædelsesdatoen.
Ændringsforslag Af et mindretal (FP):
 Til § 1 Principalt:
 1) I den under nr. 1 foreslåede affattelse af § 41 a  

 ændres »1.200 kr.« til: »120 kr.«.
 Til § 2 Subsidiært:
 2) Paragraffen affattes således:
»§ 2 »Loven træder i kraft den 1. juli 1997.«» Bemærkninger Til nr. 1 De samlede udgifter ved tinglysning inklusive personaleudgifter,  

 omkostninger til lokaler, lys, varme, rengøring osv. beløber sig til samlet  

 125 millioner kr.
Hertil skal lægges yderligere 60 millioner kr. til nyt edb.  

 Altså en samlet udgift på 185 millioner kr. for alle de tinglysninger, der  

 foretages i Danmark.
 Der foretages 1.600.000 tinglysninger om året, hvilket med regeringens  

 forslag giver en indtægt på næsten 2 milliarder kr.
Med ændringsforslaget bliver indtægten 192 millioner kr., hvilket er 7  

 millioner mere end de samlede udgifter ved tinglysning.
Det betyder, at  

 ændringsforslaget svarer til de faktiske udgifter, og så er der endda luft  

 til uforudsete udgifter.
Til nr. 2 Lovforslaget betyder, at tusindvis af danskere får en uforudset  

 ekstraudgift ved tinglysning, hvilket ikke er rimeligt i forhold til alle  

 dem, der allerede har underskrevet en slutseddel eller på anden måde lagt sig  

 fast på en aftale.
De aftaler og slutsedler er underskrevet i den sikre  

 overbevisning, at tinglysningsudgiften var 700 kr. og ikke 1.200 kr.
Hvis ændringsforslag nr. 1 ikke vedtages, vil det være rimeligt med en  

 overgangsordning, således at alle ved, at 1. juli 1997 er skæringsdatoen.
Det  

 vil give mulighed for, at alle underskrevne slutsedler og aftaler kan  

 tinglyses til den nuværende pris, og at fremtidige underskrivere er bekendt  

 med omkostningerne.
Dorte Bennedsen (S) Erling Christensen (S) Holger Graversen (S) Per  

 Kaalund (S) Lissa Mathiasen (S) Margrete Auken (SF) nfmd.
Bjørn Elmquist  

 (RV) fmd.
Søren Søndergaard (EL) Sonja Albrink (CD) Birthe Rønn  

 Hornbech (V) Inge Dahl-Sørensen (V) Svend Aage Jensby (V) Erling Oxdam (V)  

 Helge Adam Møller (KF) John Vinther (KF) Gitte Seeberg (KF) Tom Behnke (FP)  

 Dansk Folkeparti havde ikke medlemmer i udvalget.
