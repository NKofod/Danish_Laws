Fra nogle af de kongelige bygningsinspektører har ministeriet underretning  

 om, at det gentagne gange er konstateret, at der er foretaget fældning af  

 store og smukke træer ved kirkerne og på kirkegårdene, endogså blot med den  

 begrundelse, at man ønsker at undgå arbejdet med fjernelse af nedfaldne  

 blade.
Bygningsinspektørerne har udtalt deres betænkelighed ved sådanne  

 træfældninger, hvorved der gøres indgreb i karakteristiske træk i billedet  

 omkring kirkerne.
Efter at ministeriet i denne anledning har brevvekslet med Danmarks  

 Provsteforening, skal man herved anmode menighedsrådene om at vise varsomhed  

 med hensyn til fremsættelse af forslag om fældning af træer ved kirkerne og  

 på kirkegårdene.
Man henviser i denne forbindelse - foruden til det ovenfor  

 anførte - til bestemmelsen i § 2, stk. 4 i kongelig anordning nr. 143 af 20.  

 april 1953 om kirkegårde, hvorefter kirkebestyrelsen bør våge over, at der  

 ikke ved unødig stærkt indgribende ændringer af beplantningen på og ved  

 kirkegården sker nogen skade i forhold til den betydning, som kirken og  

 kirkegården har for det omgivende landskabs skønhed.
 Man finder endvidere anledning til at indskærpe, at der i alle tilfælde  

 kræves provstiudvalgets samtykke til fældning af de på kirkegården stående  

 træer, samt at der, forinden der foretages indgreb i gammel træbestand i  

 større omfang, yderligere kræves ministeriets godkendelse, jfr. ovennævnte  

 anordning § 7, stk. 1.
Det fornødne antal eksemplarer af nærværende cirkulære vedlægges til omdeling blandt stiftets provstiudvalg og menighedsråd.
 Kirkeministeriet, den 13. april 1962.
 Bodil Koch.
/A.
Siersted.
