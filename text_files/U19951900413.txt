 Resume (udarbejdet af Socialministeriet) En påført HIV-infektion i  

 forbindelse med en blodtransfusion på et udenlandsk hospital blev under  

 hensyn til sagens særlige omstændigheder anerkendt som en arbejdsskade jf.
 arbejdsskadeforsikringslovens § 9, nr. 1, selvom årsagen til  

 hospitalsindlæggelsen ikke kunne tilskrives arbejdet.
Østre Landsrets dom af 21. december 1993 (1. afd.) (Stampe Jakobsen, Grønning-Nielsen, C.
Levy).
Sagsøgeren, Winterthur Forsikring A/S, har nedlagt påstand om, at  

 sagsøgte, Den Sociale Ankestyrelse, skal anerkende, at sagsøgtes afgørelse af  

 2. januar 1990, der tiltrådte Arbejdsskadestyrelsens afgørelse af 4. august  

 1988 vedrørende A, er ugyldig.
Sagsøgte har påstået frifindelse.
A var af sin arbejdsgiver udsendt til Uganda, hvor han i forbindelse med  

 en operation fik blodtransfusion med ikke- undersøgt blod, hvorved han pådrog  

 sig en HIV-infektion.
Sagsøgte tiltrådte i sin afgørelse af 2. januar 1990,  

 at der forelå en arbejdsskade efter § 9, nr. 1, i den dagældende lov om  

 arbejdsskadeforsikring.
Sagsøgeren, hos hvem der var tegnet  

 arbejdsskadeforsikring, gør gældende, at dette ikke er tilfældet, idet A blev  

 hospitalsindlagt som følge af et mavesår, der ikke kan tilskrives hans  

 arbejdsmæssige forhold.
I sagsøgtes afgørelse af 2. januar 1990 anføres bl.a.  

 følgende »... Det fremgår af sagen, at De den 10. april 1986 blev ansat  

 hos Carl Bro INT A/S, Glostrup, som fiskerirådgiver på et projekt i Uganda og  

 straks tog derned.
I maj 1986 blev de indlagt på et hospital i Kampala i  

 Uganda med et blødende mavesår og fik i den forbindelse en blodtransfusion.  

 Der var aftale om overførsel af blod fra Danmark, men dette kunne ikke  

 afventes på grund af Deres kritiske situation, således, at blod fra derboende  

 EF-medlemmer blev benyttet i stedet, og dermed blev der benyttet uscreenet  

 blod.
Efterforløbet blev kompliceret med bl.a. subfrenisk absces og i  

 november 1986 blev det endelig konstateret, at De var HIV- positiv.
I klagen fra forsikringsselskabet Winterthur-Borgen er det blandt andet  

 anført, at tilfældet efter selskabets opfattelse ikke bør anerkendes som en  

 arbejdsskade, idet lidelsen, for hvilken der skulle opereres, ikke var  

 arbejdsbetinget.
At omstændighederne med operationen har medført  

 komplikationer berettiger efter selskabets opfattelse ikke til en ændring af  

 gældende praksis, hvorefter blødende ulcus duodeni ikke er blevet anerkendt  

 som arbejdsskade.
I øvrigt henvises der til, at sagen er startet ved, at  

 Rigshospitalet i et brev af 4. februar 1988 har anmodet Arbejdsskadestyrelsen  

 om, at De blev taget i betragtning til erstatning til personer, der er blevet  

 pådraget HIV-infektion.
Arbejdsskadestyrelsen har over for Ankestyrelsen  

 begrundet afgørelsen med, at behandlingen, der har medført smitten skyldes  

 Deres arbejdsbetingede udlandsophold.
Med hensyn til Deres helbredstilstand  

 har De gjort opmærksom på, at De forud for denne ansættelse har været  

 beskæftiget i U-lande i ca. 10 år, heraf 3 i et kontraktsforhold i Zambia og  

 et i Bangladesh, og at De i denne periode ikke har haft mere end 1 uges  

 registrerede sygedage.
Lovgrundlaget for afgørelsen er arbejdsskadeforsikringslovens § 9. Efter §  

 9, nr. 1 forstås ved arbejdsskade ulykkestilfælde som skyldes arbejdet eller  

 de forhold hvorunder dette forgår.
Arbejdsskadestyrelsen har orienteret Dem  

 herom.
 Der blev truffet følgende afgørelse:
 Ankestyrelsen tiltræder Arbejdsskadestyrelsens afgørelse af 4. august  

 1988, hvorefter den pådragede HIV-smitte er henført under  

 arbejdsskadeforsikringsloven.
 Ankestyrelsen finder at måtte lægge til grund, at den påførte smitte  

 skyldes den omtalte blodtransfusion i maj 1986, hvor der blev foretaget  

 blodtransfusion med uscreenet blod, idet overførsel af blod fra Danmark ikke  

 kunne afventes på grund af Deres kritiske situation.
Ankestyrelsen finder herefter, at der som følge af arbejdsstedets  

 placering i Uganda har været tale om en særlig risiko for påførelse af  

 smitte, en risiko der ikke ville have været til stede i samme omfang, hvis  

 der havde været benyttet blod fra Danmark, og at tilfældet som følge heraf må  

 henføres under loven uanset om den lidelse for hvilken De blev behandlet kan  

 anerkendes efter loven eller ej.« Der er mellem parterne enighed om, at A's mavesår ikke kan tilskrives hans  

 arbejdsmæssige forhold.
Der er endvidere enighed om, at han pådrog sig  

 HIV-infektionen ved den på hospitalet i Kampala foretagne blodtransfusion.
Sagsøgeren har anført, at sagsøgtes afgørelse er ugyldig, da den af A  

 pådragne HIV-infektion ikke kan anses som en arbejdsskade efter § 9, nr. 1, i  

 loven om arbejdsskadeforsikring.
Det er ubestridt, at A's mavesår ikke kan  

 tilskrives hans arbejdsmæssige forhold.
Der er derfor ikke nogen forbindelse  

 mellem hans hospitalsindlæggelse og hans arbejde.
Herefter kan den pådragne  

 HIV-infektion ikke henføres til hans arbejdsforhold.
Arbejdsstedets  

 geografiske placering i udlandet kan ikke tillægges betydning efter lovens §  

 9, nr. 1. Det i bestemmelsen anførte, om de forhold, hvorunder arbejdet  

 foregår, omfatter alene forholdene på arbejdspladsen.
A var ikke udsat for  

 nogen særlig smittefare under arbejdet.
Da hans sygdom i Uganda ikke skyldes  

 hans arbejdsmæssige forhold, foreligger der således ikke en arbejdsskade.
 Sagsøgte har anført, at afgørelsen af 2. januar 1990 ikke er ugyldig, da  

 skaden er omfattet af § 9, nr. 1, i loven om arbejdsskadeforsikring.
A, der var forsikringsberettiget efter lovens § 1, var af sin arbejdsgiver  

 udsendt til Kampala, hvor han måtte opholde sig for at udføre sit arbejde.
A  

 pådrog sig en arbejdsskade i Uganda som følge af de forhold, hvorunder hans  

 arbejde foregik.
Der er ikke fortolkningsbidrag hertil i lovens forarbejder,  

 men det er overladt til Ankestyrelsen at foretage en udfyldning af lovens  

 bestemmelser.
Det fremgår af hidtidig administrativ praksis, at  

 arbejdsstedets placering kan tillægges betydning, hvis der er en særlig  

 risiko forbundet ved at opholde sig det pågældende sted.
I sådanne tilfælde  

 er det uden betydning, at skaden er pådraget i arbejdstagerens fritid.  

 Sagsøgeren har ikke bestridt, at A pådrog sig HIV-infektionen ved  

 blodtransfusionen på hospitalet i Kampala.
Der var en meget betydelig risiko  

 for at blive smittet med AIDS ved en blodtransfusion i Uganda sammenlignet  

 med forholdene i Danmark.
A havde ikke mulighed for at afvente en overførsel  

 af blod fra Danmark, da blodtransfusion måtte iværksættes straks for at redde  

 hans liv.
Under sådanne særlige omstændigheder kan det ikke kræves, at  

 arbejdsskaden skal være opstået under selve arbejdet eller på arbejdsstedet.  

 Den i § 9 nævnte formulering »eller de forhold, hvorunder dette  

 foregår«, dækker efter sin ordlyd den foreliggende situation, og der er  

 ikke grundlag for at fortolke bestemmelsen indskrænkende.
 Landsrettens bemærkninger:
I april 1986 blev A som led i sin ansættelse hos Carl Bro International  

 A/S udsendt til kampala i Uganda for at udføre arbejde.
I maj 1986 blev han  

 indlagt på hospitalet i Kampala og opereret på grund af mavesår.
Hans  

 indlæggelse på et hospital i Kampala var betinget af, at han arbejdede i  

 Uganda.
Under hospitalsindlæggelsen fik han blodtransfusion, og det er  

 ubestridt, at han derved blev påført HIV-infektion.
Det må lægges til grund,  

 at hans lægelige tilstand var så kritisk, at det var nødvendigt omgående at  

 give ham denne blodtransfusion, uden at der var tid til at vente på en aftalt  

 overførsel af blod fra Danmark.
Selv om det mavesår, for hvilket A blev  

 indlagt, ikke kan tilskrives hans arbejde, findes han under de forannævnte  

 omstændigheder at have pådraget sig HIV-infektionen ved et ulykkestilfælde,  

 som skyldes de forhold, hvorunder arbejdet foregik.
Der foreligger derfor en  

 arbejdsskade, jf. § 9, nr. 1, i den dagældende lov om arbejdsskadeforsikring.  

 Sagsøgtes påstand tages til følge.
Sagsøgeren betaler 20.000 kr. i  

 sagsomkostninger til sagsøgte.
 Højesterets dom:
 Den indankede dom er afsagt af Østre Landsret.
I pådømmelsen har deltaget fem dommere: Hornslet, Poul Sørensen, Blok,  

 Walsøe og Asbjørn Jensen.
Appellanten, Tryg Forsikring A/S (tidligere  

 Winterthur Forsikring A/S/), har gentaget sin påstand.
Indstævnte, Den  

 Sociale Ankestyrelse, har påstået stadfæstelse.
 Højesterets bemærkninger.
Tre dommere - Hornslet, Poul Sørensen og Walsøe - tiltræder af de grunde,  

 der er anført af Landsretten, at der foreligger sådanne særlige  

 omstændigheder, at den påførte HIV-infektion må anses for en arbejdsskade.  

 Disse dommere stemmer derfor for at stadfæste dommen.
Dommerne Blok og  

 Asbjørn Jensen udtaler: Det er ubestridt, at A's mavesår ikke kunne  

 tilskrives hans arbejdsmæssige forhold.
Under operationen på hospitalet i  

 Kampala blev han udsat for risiko for HIV-smitte, fordi det blod, der  

 anvendtes ved blodtransfusionerne, ikke var screenet.
Bortset fra  

 arbejdsstedets beliggenhed i Uganda havde denne risiko ingen sammenhæng med  

 arbejdet eller de forhold, hvorunder dette foregik, idet den alene var et  

 udslag af, at den lægelige behandling på hospitalet i Kampala ikke på det  

 omhandlede punkt levede op til de krav, der blev stillet i Danmark.
Vi finder  

 herefter, at den HIV-infektion, A blev påført, ikke kan anses for en  

 arbejdsskade, jf.arbejdsskadeforsikringslovens § 9, nr. 1. Vi stemmer derfor  

 for at tage appellantens påstand til følge.
Afgørelsen træffes efter  

 stemmeflertallet.
Thi kendes for ret: Landsrettens dom stadfæstes.
I sagsomkostninger for  

 Højesteret skal appellanten, Tryg Forsikring A/S, betale 25.000 kr. til  

 indstævnte, Den Sociale Ankestyrelse.
De idømte sagsomkostningsbeløb skal  

 betales inden 14 dage efter denne højesteretsdoms afsigelse.
