Skriftlig fremsættelse (3. oktober 2018) Forsvarsministeren (Claus Hjort Frederiksen):
 Herved tillader jeg mig for Folketinget at fremsætte:
Forslag til lov om ændring af lov om forsvarets personel (Udvidelse af ordninger om pensionslignende ydelse og kulancemæssig godtgørelse for svie og smerte for udsendt personel) (Lovforslag nr.
L 5) Lovforslaget har til formål at skabe fremadrettet ligestilling i relation til økonomisk kompensation mellem personel, der har været udsendt før den 14. august 1996, og personel, der har været udsendt på denne dato eller senere.
Lov om forsvarets personel (personelloven) giver i dag mulighed for, at der kan gives forskellige former for økonomisk kompensation til personel fra Forsvaret eller deres efterladte, hvis personellet kommer til skade eller omkommer under eller som følge af udsendelse til udlandet for at deltage i konfliktforebyggende, fredsbevarende, fredsskabende, humanitære og andre lignende opgaver.
Loven giver blandt andet mulighed for, at overenskomstansat personel og deres efterladte kan få udbetalt en supplerende skattepligtig løbende ydelse.
Desuden er der mulighed for udbetaling af en kulancemæssig godtgørelse for svie og smerte, i situationer hvor Forsvaret ikke har været erstatningsansvarlig.
De to nævnte ordninger omfatter efter de gældende regler alene personel, der er kommet til skade under eller som følge af tjeneste under udsendelse den 14. august 1996 eller derefter.
Forsvaret har imidlertid haft udsendt personel til eksempelvis Cypern og Balkan forud for ordningernes ikrafttræden, men efter gældende ret er de tilskadekomne og efterladte til omkomne fra disse missioner ikke berettiget til ydelser efter de to ordninger.
Regeringen (Venstre, Liberal Alliance og Det Konservative Folkeparti), Socialdemokratiet, Dansk Folkeparti og Radikale Venstre indgik den 28. januar 2018 et nyt seksårigt forsvarsforlig.
Det følger bl.a. af forliget, at der i forhold til den supplerende skattepligtige løbende ydelse og den kulancemæssige godtgørelse for svie og smerte fremadrettet skal etableres ligestilling for personel, der er kommet til skade før 14. august 1996.
Formålet med dette lovforslag er derfor at udvide ordningen til også at omfatte personel, der er omkommet eller kommet til skade under eller som følge af tjeneste under udsendelse før 14. august 1996, således at personellet eller deres efterladte kan modtage den supplerende skattepligtige løbende ydelse, hvis de i øvrigt opfylder betingelserne herfor.
Udbetalingen af ydelsen vil i overensstemmelse med forsvarsforliget kunne ske med virkning fra og med 1. januar 2018.
 Endvidere vil lovforslaget sikre, at personel, der er kommet til skade under eller som følge af tjeneste under udsendelse før den 14. august 1996, kan modtage den kulancemæssige godtgørelse for svie og smerte, hvis de i øvrigt opfylder betingelserne herfor.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
