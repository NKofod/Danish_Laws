Skriftlig fremsættelse (27. april 2022) Skatteministeren (Jeppe Bruus):
 Herved tillader jeg mig for Folketinget at fremsætte:
Forslag til lov om ændring af skatteindberetningsloven og forskellige andre love (Gennemførelse af direktiv om ændring af direktiv om administrativt samarbejde på beskatningsområdet om indberetning og udveksling af oplysninger fra digitale platforme m.v.) (Lovforslag nr.
L 176) Formålet med lovforslaget er at bidrage til, at skattemyndighederne i EU-landene kan sikre bedre kontrol af borgere, som sælger varer eller tjenester eller udlejer boliger eller transportmidler via de digitale platforme.
Lovforslaget gennemfører således EU-direktivet DAC7 i dansk ret.
Efter DAC7 skal digitale platforme forpligtes til at indsamle og indberette oplysninger, som gør det muligt at identificere de brugere, som sælger varer, leverer tjenesteydelser eller udlejer fast ejendom eller transportmidler via en digital platform.
Oplysningerne skal efterfølgende udveksles mellem EU-landene.
DAC7 indeholder derudover en række ændringer af de eksisterende regler om informationsudveksling m.v., som skal styrke og effektivisere det administrative samarbejde mellem EU-landene.
 De danske skatteregler indeholder allerede regler om indberetning fra digitale platforme, men EU-forslaget vil medføre et endnu bredere anvendelsesområde, da DAC7 omfatter både yderligere aktiviteter og platforme i EU samt platforme i tredjelande uden fast driftssted i EU, hvis de har brugere i EU.
OECD har desuden 3. juli 2020 offentliggjort nogle modelregler for indberetning og udveksling af oplysninger om indtægter i forbindelse med udlejning af fast ejendom og salg af tjenesteydelser via digitale platforme.
Modelreglerne skal suppleres af aftaler mellem de enkelte jurisdiktioner om udveksling af de indberettede oplysninger.
Ved dette lovforslag foreslås det at skabe hjemmel til, at skatteministeren kan fastsætte nærmere regler ved bekendtgørelse, der gennemfører DAC7, for så vidt angår indberetningspligt for digitale platforme, og OECDs modelregler.
Derudover foreslås det at gennemføre de øvrige ændringer af direktivet om administrativt samarbejde på beskatningsområdet.
Efter de nugældende regler har udlejere af fritids- og helårsboliger samt bil, båd, campingvogn m.v. ret til et særligt fradrag, hvis indtægten herfra indberettes af platformen eller udlejningsbureauet til Skatteforvaltningen.
Det foreslås, at de særlige fradrag også vil blive tildelt på baggrund af DAC7-indbereting.
Endelig foreslås det, at der i en overgangsperiode kan etableres en frivillig indberetningsordning, så de oplysninger, der indberettes efter de nugældende danske regler, udover indberetning efter de regler, der gennemfører DAC7 og OECDs modelregler på området, også kan indberettes.
Formålet hermed er at kunne sikre fortryk på henholdsvis årsopgørelsen og oplysningsskemaet i samme omfang som hidtil.
De implementeringsmæssige konsekvenser, herunder behovet for it-udviklingskapacitet, er usikre men kan have et betydeligt omfang.
Den konkrete implementering er således fortsat under afklaring.
 Det foreslås, at loven træder i kraft den 1. januar 2023.
 Lovforslaget er omfattet af de fælles ikrafttrædelsesdatoer.
 Lovforslagets sene fremsættelsestidspunkt skyldes, at der under den eksterne høring opstod behov for en nærmere afklaring af EU-retslige aspekter.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
