 Klagefristen var ikke overskredet, da klagerens henvendelse til bladet  

 dagen efter artiklens offentliggørelse måtte anses for at  

 være en klage.
Det kan være berettiget at omtale alvorlig sygdom hos en person.  

 Imidlertid havde artiklen ikke en sådan aktualitet, at dette kunne  

 berettige offentliggørelsen på det pågældende  

 tidspunkt og bladet burde i øvrigt have forelagt klageren  

 oplysningerne.
Billedteksten i artiklen var også i strid med god  

 presseskik.
Bladet blev pålagt at offentliggøre et resumé  

 af kendelsen.
Kendelse fra Pressenævnet i sag nr.  

 90/1997 Kirsten  Jacobsen og dennes ægtefælle har ved  

 advokat Per Gudme klaget til Pressenævnet over to artikler bragt  

 henholdsvis på forsiden og på side 2 i Aalborg Stiftstidende den  

 15. maj 1997, idet de finder, at god presseskik er overtrådt.
Klagen  

 blev modtaget i Pressenævnet den 19. juni 1997.
 Artiklen på forsiden havde overskriften "Orlov  

 til at passe syg mand.  Kirsten  Jacobsens ægtefælle  

 opereret for kræftsvulst i hjernen" og følgende indhold:
 "Den 55-årige Fremskridtspolitiker,  Kirsten  

  Jacobsen, har i øjeblikket orlov fra Folketinget for at passe sin  

 kræftsyge mand, den 73-årige [navn].
 Ægtefællen fik forrige tirsdag fjernet en  

 kræftsvulst i hjernen, og han er fortsat indlagt på Aalborg  

 Sygehus.
Det er således tvivlsomt, om  Kirsten  Jacobsen  

 når at komme tilbage til det politiske arbejde, inden Folketinget  

 sendes på sommerferie fredag 30. maj, og FRP-landsformand  Johannes  

  Sørensen er indkaldt som stedfortræder." Artiklen blev ledsaget af et billede af  Kirsten  

  Jacobsens ægtefælle.
Artiklen på side 2 havde overskriften " Kirsten  

  Jacobsens mand syg af kræft.
Fremskridtspartiets leder på  

 orlov for at passe ham" og bl.a. følgende indhold:
 "Fremskridtspartiets frontløber, den 55-årige  

  Kirsten  Jacobsen, Blokhus, er nødtvungent ude af det politiske  

 arbejde i Folketinget på ubestemt tid.
 Den nordjyske folketingspolitiker er således blevet  

 bevilget orlov for at være sammen med og give støtte til sin  

 kræftsyge mand [navn].
 1. suppleanten for  Kirsten  Jacobsen, landsformanden for  

 Fremskridtspartiet  Johannes  Sørensen, Øster Hurup, vikarierer  

 indtil videre på Christiansborg.
 Ifølge Stiftstidendes oplysninger er den  

 73-årige [navn] indlagt på Aalborg Sygehus, hvor han for en uges  

 tid siden blev opereret for en kræftsvulst i hjernen.
 Kirsten  Jacobsen har allerede haft orlov i ca. to uger,  

 og hun afventer nu det videre behandlingsforløb for sin mands  

 vedkommende, før hun tager endelig stilling til, hvornår hun er  

 klar til at genoptage Folketings-arbejdet.
Sidste arbejdsdag i Folketinget inden sommerferien er  

 fredag den 30. maj, og det er på nuværende tidspunkt tvivlsomt,  

 om  Kirsten  Jacobsen er tilbage inden da." Denne artikel blev ledsaget af et billede af klagerne i  

 festtøj.
Billedet havde følgende billedtekst:
" Kirsten  Jacobsen og [navn], her fotograferet ved  

 premieren på "Den glade enke" på Det Ny Teater i januar i  

 år." Klagerne har anført, at det er korrekt, at [navn]  

 ugen forinden omtalen havde gennemgået en hjerneoperation på  

 Aalborg Sygehus Syd, men lidelsens karakter var ikke erkendt, og  

 ægtefællerne kunne først få besked på, om det  

 var kræft, fredag den 16. eller lørdag den 17. maj.
 Klagerne har videre anført, at det er et uhyggeligt  

 chok at få besked i en avis om karakteren af den lidelse, man er blevet  

 opereret for.
 Klageren har gjort gældende, at medierne principielt  

 slet ikke bør omtale et så delikat og privat emne som en  

 kræftsygdom, men hvis et medie vælger at gøre det,  

 bør mediet, inden noget skrives, henvende sig til den eller de  

 berørte og spørge, om et forlydende er rigtigt, og om sygdommen  

 må omtales.
 Klagerne har i den forbindelse anført, at bladet  

 ikke har kontaktet klagerne, og at klagerne på intet tidspunkt i  

 perioden fra den 29. april, da  Kirsten  Jacobsen blev bevilget orlov, til  

 den 15. maj, da artiklerne blev bragt, modtog hverken telefax eller  

 telefonsvarerbesked, ligesom der ikke blev lagt besked hos  Kirsten  

  Jacobsens sekretær.
 Klagerne har videre gjort gældende, at det er groft  

 usømmeligt at skrive en sensationspræget artikel på et  

 så ømfindtligt område - også i et tilfælde,  

 hvor den ene af de implicerede er kendt i offentligheden som  

 folketingsmedlem.
 Klagerne har endelig gjort gældende, at valget af  

 billedtekst er usædvanligt groft.
Klagerne har vedrørende tidspunktet for klagens  

 indgivelse til Pressenævnet anført, at klagerne den 16. maj 1997  

 rettede henvendelse til bladet og i den forbindelse anførte, at bladet  

 intet belæg havde for omtalen i artiklen, at omtalen var en  

 overtrædelse af straffelovens § 264b, og at  Kirsten  Jacobsen  

 ønskede, at der skete en reaktion over for den grove krænkelse  

 af hendes og hendes mands privatliv.
Det blev i brevet anført, at  

 klagernes advokat ville indgive stævning til retten og samtidig indgive  

 klage til Pressenævnet.
 Bladet har i en udtalelse primært anført, at  

 klagen bør afvises på grund af fristoverskridelse, idet klagen  

 er modtaget i Pressenævnet mere end 4 uger efter  

 offentliggørelsen af artiklerne, og at der ikke i klagernes skrivelse  

 af 16. maj 1997 blev udtrykt ønske om genmæle eller  

 berigtigelse, ligesom der ikke på anden måde blev ytret  

 ønske om en reaktion fra bladet.
 Bladet har vedrørende det materielle i sagen  

 anført, at  Kirsten  Jacobsen, der er leder af Fremskridtspartiet, ud  

 over en betydelig landspolitisk position har en særlig lokal interesse  

 som politiker bosat og valgt i Nordjylland.
Bladet har videre anført, at bladet den 13. maj  

 1997 blev opmærksom på, at  Kirsten  Jacobsen havde søgt  

 orlov, og da søgte omstændighederne klarlagt.
Fra to af hinanden  

 uafhængige og troværdige kilder fik bladet oplyst, at  

 årsagen til orloven var, at  Kirsten  Jacobsens mand var blevet  

 opereret for en kræftsvulst.
Bladet søgte den 15. maj 1997 at  

 opnå telefonisk kontakt til  Kirsten  Jacobsen.
Bladet fik af  Kirsten  

  Jacobsens sekretær i Folketinget at vide, at  Kirsten  Jacobsen ikke  

 var til stede på Christiansborg, men befandt sig i Blokhus.
Bladets  

 medarbejder ringede i løbet af formiddagen 4-6 gange på  Kirsten  

  Jacobsens telefon i hendes hjem i Blokhus.
Da der ikke blev svaret, og  

 deadline nærmede sig, blev artiklen gjort klar til produktion, og der  

 blev indhentet et pressefoto fra bladets billedbureauforbindelse.
Billedet  

 indløb sent og blev bragt med den billedtekst, det havde fra bureauets  

 side.
Bladet har i den forbindelse anført, at bladets medarbejder over  

 for  Kirsten  Jacobsen har beklaget den anførte billedtekst.
 Bladet har gjort gældende, at det forhold, at en  

 partileder søger orlov fra Folketinget er en begivenhed af så  

 stor offentlig interesse, at hensynet til privatlivets fred må vige.
 Bladet har videre gjort gældende, at oplysningerne  

 synes at være kendte også uden for en snævrere kreds.  

 Bladet har i den forbindelse henvist til, at folketingsmand  Aage  Brusgaard  

 i B.T. for fredag den 16. maj bekræftede, at  Kirsten  Jacobsen havde  

 søgt orlov, fordi hendes mand havde kræft, samt at det ved et  

 efterfølgende pressemøde blev bekræftet, at oplysningerne  

 var rigtige og af offentlig relevans.
 Bladet har endelig anført, at Pressenævnet  

 bør afvente hvilke oplysninger, der måtte fremkomme under den  

 rejste retssag, før nævnet tager stilling til klagen.
 Følgende nævnsmedlemmer har deltaget i sagens  

 behandling: Axel Kierkegaard, Finn Rowold, Ulrik Holmstrup og Ole Askvig.
 Pressenævnet udtaler:
 Fristen for klager over overtrædelse af god  

 presseskik er 4 uger fra offentliggørelsen i et massemedie, jf.  

 medieansvarslovens § 43, stk. 2 og 3.
 Formålet med klagefristen på 4 uger er, at  

 medierne ikke i en ubestemt tid skal kunne imødese klager over det  

 bragte.
Pressenævnet lægger til grund, at klageren  

 allerede dagen efter artiklen rettede skriftlig henvendelse til bladet.
Da  

 denne henvendelse måtte opfattes som en klage, finder  

 Pressenævnet, at klagefristen er afbrudt.
Bladets påstand om  

 afvisning på grund af fristoverskridelse tages derfor ikke til  

 følge.
 Pressenævnet bemærker, at sager for  

 nævnet efter medieansvarslovens § 46, stk. 1, skal fremmes mest muligt.  

 Nævnet finder derfor ikke grundlag for at afvente den verserende  

 retssag, før nævnet træffer sin afgørelse.
 Pressenævnet finder, at det kan være  

 berettiget at omtale alvorlig sygdom hos en person, der er i nær  

 familie med en fremtrædende politiker, men at der herunder skal vises  

 det størst mulige hensyn.
Det fremgår af artiklen, at  Kirsten  Jacobsen  

 allerede havde haft orlov uden løn i ca. to uger, og at hun afventede  

 det videre behandlingsforløb.
Pressenævnet finder, at artiklen  

 ikke havde en sådan aktualitet, at dette kunne begrunde omtale af  

 alvorlige sygdom under de givne omstændigheder.
I hvert fald  

 burde bladet have forelagt oplysningerne for  Kirsten  Jacobsen, før  

 offentliggørelsen fandt sted.
Da dette ikke er sket, har Aalborg  

 Stiftstidende overtrådt god presseskik.
 Pressenævnet finder videre, at bladet også har  

 handlet i strid med god presseskik ved at bringe den anførte  

 billedtekst i forbindelse med omtalen af [navn]s alvorlige sygdom.
 Pressenævnet udtaler herefter sin kritik af Aalborg  

 Stiftstidende.
 I medfør af medieansvarslovens § 49  

 pålægges det herefter den ansvarshavende redaktør af  

 Aalborg Stiftstidende at offentliggøre følgende:
"Kendelse fra Pressenævnet Aalborg Stiftstidende bragte den 15. maj 1997 på  

 forsiden og side 2 en omtale af, at folketingsmedlem  Kirsten  Jacobsen havde  

 fået orlov for at passe sin mand,  Erik  Stormfeldt, der var blevet  

 opereret for kræft.
Omtalen blev illustreret med et billede af  

 ægteparret i festtøj med følgende billedtekst: " Kirsten  

  Jacobsen og [navn], her fotograferet ved premieren på "Den glade enke"  

 på Det Ny Teater i januar i år".
 Kirsten  Jacobsen og [navn] har klaget til  

 Pressenævnet, idet de finder, at Aalborg Stiftstidende har  

 overtrådt god presseskik.
 Bladet har bl.a. anført, at det forhold, at en  

 partileder søger orlov fra Folketinget er en begivenhed af så  

 stor offentlig interesse, at hensynet til privatlivets fred i denne sag  

 må vige.
 Pressenævnet udtaler i anledning af klagen, at det  

 kan være berettiget at omtale alvorlig sygdom hos en person, der er i  

 nær familie med en fremtrædende politiker, men at der herunder  

 skal udvises det størst mulige hensyn.
Det fremgår af artiklen, at  Kirsten  Jacobsen  

 allerede havde haft orlov i ca. to uger, og at hun afventede det videre  

 behandlingsforløb.
Pressenævnet finder, at artiklen ikke havde  

 en sådan aktualitet, at dette kunne begrunde omtale af [navn]s  

 alvorlige sygdom under de givne omstændigheder.
I hvert fald burde  

 bladet have forelagt oplysningerne for  Kirsten  Jacobsen, før  

 offentliggørelsen fandt sted.
Da dette ikke er sket, har Aalborg  

 Stiftstidende overtrådt god presseskik.
 Pressenævnet finder videre, at bladet også har  

 handlet i strid med god presseskik ved at bringe den anførte  

 billedtekst i forbindelse med omtalen af [navn]s alvorlige sygdom.
 Pressenævnet udtaler herefter sin kritik af Aalborg  

 Stiftstidende.
 København, den 24. september 1997.
Axel Kierkegaard, Finn Rowold, Ulrik Holmstrup og Ole  

 Askvig." Afsagt onsdag den 24. september 1997.
