Bekendtgørelse om ændring af bekendtgørelse om autorisation og registrering af fødevarevirksomheder samt egenkontrol § 1 I bekendtgørelse nr. 771 af 6. juli 2006 om autorisation og registrering af fødevarevirksomheder samt egenkontrol, som ændret ved bekendtgørelse nr. 893 af 21. august 2006 og bekendtgørelse nr. 469 af 24. maj 2007, foretages følgende ændringer:
 1. I § 12, stk. 1, indsættes som nr. 7:
»7) Behandling og markedsføring af fødevarer i a) institutioner med dagtilbud til børn indtil skolestart, b) fælleslokaler, hvor børn indtil skolestart fra dagtilbud i private hjem o.l. mødes, når der behandles og markedsføres fælles fødevarer, jf. dog § 14, nr. 3, og c) dagtilbud i form af fritidshjem, klubtilbud og andre socialpædagogiske fritidstilbud til børn efter skolestart og unge, jf. dog § 14, nr. 4.« 2. § 14, nr. 3 og 4, affattes således:
 »3) Dagtilbud for børn indtil skolestart i private hjem o.l.
4) Institutioner med dagtilbud til børn efter skolestart og unge, hvor der alene foretages behandling af begrænset karakter af fødevarer eller lejlighedsvis behandling af fødevarer for at beskæftige børnene og de unge.« § 2 Bekendtgørelsen træder i kraft d. 1. januar 2009.
