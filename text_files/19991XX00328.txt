Skriftlig fremsættelse (9. februar 2000) Justitsministeren (Frank Jensen):
 Herved tillader jeg mig for Folketinget at  

 fremsætte:
 Forslag til lov om ændring af straffeloven  

 (Maskeringsforbud).
(Lovforslag nr.
L 196).
 Formålet med lovforslaget er gennem en ny  

 bestemmelse i straffeloven at indføre et forbud mod  

 identitetsslørende tildækning af ansigtet (maskering) i  

 forbindelse med møder, forsamlinger, optog og lignende på  

 offentligt sted.
Lovforslaget skal ses på baggrund af den praksis,  

 der i visse kredse har udviklet sig med hensyn til at anvende maskering i  

 forbindelse med demonstrationer mv.
Maskering anvendes typisk med det  

 formål at gøre det lettere for de pågældende  

 personer at slippe af sted med at deltage aktivt i uroligheder og begå  

 kriminalitet.
Det har således vist sig, at maskering øger  

 risikoen for, at demonstrationer og optog udvikler sig til uroligheder med  

 omfattende vold og hærværk, sådan som vi senest har set det  

 bl.a. på Nørrebro og i Torup ved Randers.
En sådan brug af  

 maskering er uacceptabel.
 Der foreslås derfor indført et  

 maskeringsforbud, der skal give politiet bedre mulighed for at forhindre, at  

 uroligheder opstår, eller at de udvikler sig meget voldsomt.
Det forudsættes, at politiet kan vælge at  

 undlade at håndhæve eller udsætte håndhævelsen  

 af maskeringsforbudet, hvis det under de konkrete omstændigheder  

 skønnes uhensigtsmæssigt at håndhæve forbudet,  

 herunder af polititaktiske grunde.
Det vil f.eks. kunne være  

 tilfældet, hvor der er en sådan kontrol over en demonstration, at  

 man ikke bør risikere de (ekstra) konfrontationer, som en  

 håndhævelse vil kunne medføre, eller hvor en  

 håndhævelse vil kunne bringe udenforstående i fare.
 Selv om gennemførelsen af et maskeringsforbud ikke  

 i sig selv vil kunne løse de kriminalitetsproblemer, der er knyttet  

 til visse former for demonstrationer mv., er der grund til at tro, at det  

 samlet set vil have en vis kriminalitetsdæmpende virkning.
Kerneområdet for forbudet er de situationer, hvor de  

 pågældende demonstrationsdeltagere har iført sig den  

 identitetsslørende maskering.
Forbudet er imidlertid ikke  

 begrænset hertil.
For at sikre en effektiv forebyggelse af uroligheder  

 omfatter forbudet også besiddelse på offentligt sted af  

 genstande, der må anses for bestemt til maskering af den  

 pågældende selv eller andre i forbindelse med offentlige  

 møder, forsamlinger, optog eller lignende.
Forbudet mod besiddelse  

 omfatter også personer, der færdes alene, hvis det må  

 lægges til grund, at de pågældende er på vej til en  

 demonstration eller lignende.
Besiddelsesforbudet vil navnlig have praktisk betydning i  

 forhold til genstande, der ved normal brug indebærer hel eller delvis  

 tildækning af ansigtet, som f.eks. masker, kunstige fuldskæg og  

 såkaldte hjelmhuer.
Ved besiddelse af sædvanlige  

 beklædningsgenstande som f.eks. halstørklæder og  

 almindelige hætter på trøjer, der kan bruges til at  

 tildække ansigtet   men som typisk ikke bliver det   vil der normalt  

 ikke være bevismæssigt grundlag for at antage, at sådanne  

 sædvanlige beklædningsgenstande er bestemt til maskering.
I disse  

 tilfælde vil der derfor i almindelighed først kunne gribes ind,  

 hvis de pågældende personer faktisk anvender  

 beklædningsgenstandene til tildækning af ansigtet.  

 Tilhører de pågældende personer en gruppering, der ved  

 tidligere lejligheder har anvendt halstørklæder eller  

 trøjehætter til at skjule identiteten med, vil der dog efter  

 omstændighederne kunne være holdepunkter for at antage, at  

 beklædningsgenstandene er bestemt til tildækning af ansigtet,  

 selv om de endnu ikke er anvendt på denne måde.
 Forbudet gælder ikke maskering, der foretages for at  

 beskytte mod vejrliget, eller som tjener andet anerkendelsesværdigt  

 formål.
Personer, der bærer eller medbringer  

 halstørklæde, hue eller andre beklædningsgenstande til  

 beskyttelse mod kulde, vil således ikke være omfattet af  

 maskeringsforbudet, hvis det efter omstændighederne - navnlig  

 årstiden og vejrforholdene - må anses for sædvanlig og  

 rimelig påklædning.
Dette gælder, selv om der efter  

 omstændighederne består en abstrakt risiko for, at den  

 identitetssløring, som påklædningen indebærer, vil  

 kunne fremme forstyrrelse af den offentlige ro og orden.
 På samme måde omfatter maskeringsforbudet  

 f.eks. som udgangspunkt ikke maskering (herunder navnlig bemaling) af  

 ansigtet under karneval, fastelavnsoptog og sportsbegivenheder ("roligans")  

 samt tildækning af ansigtet af religiøse grunde.
Det vil derimod normalt ikke være  

 tilstrækkeligt til at anse en maskering for anerkendelsesværdig,  

 at maskeringen angives at være anvendt for at undgå  

 "registrering" hos myndigheder eller hos rivaliserende grupperinger.
En  

 maskering kan dog efter omstændighederne være  

 anerkendelsesværdig, hvis der f.eks. er tale om flygtninge, der  

 demonstrerer mod brutale magthavere i hjemlandet, og hvor  

 identitetssløring anvendes for at beskytte mod forfølgelse,  

 repressalier eller lignende.
Det forudsættes at indgå som et  

 væsentligt element i vurderingen af, om en maskering tjener et  

 anerkendelsesværdigt formål, at mødet, forsamlingen,  

 optoget mv. afvikles fredeligt.
Udvikler begivenhederne sig således til  

 uroligheder eller optøjer, kan maskering - uanset det oprindelige  

 formål - som altovervejende hovedregel ikke længere anses for  

 anerkendelsesværdig.
Dette gælder også tildækning af  

 ansigtet for at beskytte mod vejrliget.
De pågældende må  

 derfor i denne situation enten forlade stedet eller fjerne maskeringen for at  

 undgå strafansvar.
 Idet jeg i øvrigt henviser til lovforslaget og de  

 ledsagende bemærkninger, skal jeg hermed anbefale lovforslaget til det  

 Høje Tings velvillige behandling.
