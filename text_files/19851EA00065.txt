Nr BRB 65 Beretning over Forslag til folketingsbeslutning om oprettelse af en  

 akademiingeniøruddannelse ved Odense teknikum   

 Nr B 65 1985-86, 1. samling Afgivet af uddannelsesudvalget Afgivet: 19860530 Udvalget har behandlet beslutningsforslaget i en række møder og har herunder stillet spørgsmål til undervisningsministeren, som denne har besvaret skriftligt.
 Udvalget har endvidere modtaget skriftlige henvendelser fra:
Civil- og akademiingeniører ved danske teknika - CADT-gruppen, Odense teknikum, de kvindelige studerende på, og Odense teknikum, De studerendes råd.
Af undervisningsministerens indlæg i forbindelse med 1. behandling af beslutningsforslaget fremgik det, at en styrkelse af Odense teknikums uddannelsesprofil efter ophøret af teknikums særlige forsøgsordning med 1/2 års studieintegreret praktik vil blive opnået ved iværksættelse af to nye uddannelser i 1986 i et samarbejde mellem Odense teknikum og Odense universitet.
Det drejer sig om en teknikumingeniøruddannelse i kemi og en »cand.
 tech.«-uddannelse i datateknik.
Ved 1. behandling af beslutningsforslaget om oprettelse af en akademiingeniøruddannelse ved Odense teknikum fremgik det, at det ikke var muligt at skabe et flertal for dette forslag.
Gennem behandlingen i uddannelsesudvalget og ved tilsagn fra ministeren er der imidlertid skabt enighed om, at den medio 1986 indstillede forsøgsordning ved Odense teknikum kan ændres til en teknikumuddannelse af 3 års teoretisk varighed med 1 års praktik, der kan integreres.
Et flertal (det konservative folkepartis, venstres, centrum-demokraternes og kristeligt folkepartis medlemmer af udvalget) mener, at der fortsat er behov for, at studenter og HFere uden forudgående praktik kan indgå i teknikumingeniørstudiet.
For dem, der herefter vælger den indbyggede praktik, tilrettelægges praktikken f.eks. således:
1. I studiets 3. semester: 1/2 års værkstedskursus.
Derefter:
2. a.
Enten i studiets 4. semester: 1/2 års erhvervspraktik i en erhvervsvirksomhed med det formål at videreudvikle de retningsbestemte, hådværksmæssige færdigheder, som den studerende har fået undervisning i på det forudgående værkstedskursus.
Den studerende deltager her i produktionsprocessen på lige fod med f.eks.
EFG-elever.
2. b.
Eller i studiets 6. semester: 1/2 års erhvervspraktik i en virksomhed i tilknytning til den fysiske fremstillingsproces.
F.eks. kan en bygningsingeniørstuderende deltage i det byggepladstilsyn, som føres af en færdiguddannet ingeniør, eller den studerende kan under vejledning foretage afsætning og kontrolmålinger eller føre tilsyn med betonfremstilling.
En elektroingeniørstuderende kan f.eks. deltage i opbygningen og afprøvningen af prototyper til nye apparater for at kunne indpasse dem i de eksisterende produktionssystemer.
Praktikken skal altså være reel erhvervspraktik og foregå i kontakt med den fysiske fremstillingsproces - ikke ved »kontoropgaver« i form af udarbejdelse af et projektforslag, elektronisk databehandling eller lignende.
Praktikken skal endvidere tilrettelægges så hensigtsmæssigt som muligt efter elevens eget valg og i samarbejde med teknikum og praktikledere i erhvervslivet.
Den nye praktikordning skal efter det oplyste være et tilbud til studenter/HF-gruppen ved siden af den normale ordning med 1 års forpraktik.
Herigennem vil muligheden for en stærkere ligestilling mellem kvinder og mænd blive fastholdt og muligvis forbedret.
Det bør fremhæves, at det såkaldte Steffen Møller-udvalg om kort tid fremlægger en handlingsplan for, hvorledes tilgangen til ingeniør- og teknikeruddannelserne kan øges, og herunder, om uddannelsestilbuddene kan spredes bedre, end tilfældet er i dag.
Envidere bør det fremhæves, at et seriøst arbejde fra Odense teknikum med planlægning af og orientering om den nye ordning med et helt års studieintegreret praktik må forventes at kunne sikre den tilstrækkelige søgning af studenter/ HFere til Odense teknikums uddannelser også i fremtiden.
Et mindretal (socialdemokratiets og socialistisk folkepartis medlemmer af udvalget) har den opfattelse, at der fortsat er behov for, at studenter og HFere uden forudgående praktik kan indgå i teknikumingeniørstudiet, selv om det stadig også vil være muligt for disse at gennemgå en forudgående praktisk uddannelse.
Herigennem vil muligheden for en stærkere ligestilling mellem kvinder og mænd blive fastholdt.
Mindretallet mener, at tilrettelæggelsen af praktikken bør tilpasses de lokale virksomheder, og at der ikke af folketinget må lægges op til for stramme rammer omkring samspillet mellem elever, teknikum og erhvervsliv.
Mindretallet mener endvidere, at for den elev, der vælger den indbyggede praktik, bør det 1/2 års værkstedskursus finde sted i 3.
semester og det andet 1/2 års ingeniørmæssige praktik finde sted enten i 4. semester eller i 6. semester.
Praktikken skal være reel og tilrettelægges så hensigtsmæssigt som muligt efter elevens eget valg og i samarbejde med teknikum og praktikpladserne.
Et andet mindretal (det radikale venstres medlem af udvalget) ønsker ikke i en beretning at tage politisk stilling til den fremtidige uddannelsesstruktur og vil i øvrigt afvente det såkaldte Steffen Møller-udvalgs handlingsplan for bl.a. ingeniør- og teknikeruddannelserne.
 P. u. v.
Eva Møller, formand.
