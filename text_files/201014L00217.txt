Bilag 1 Betænkning afgivet af Arbejdsmarkedsudvalget den 17. november 2010 Betænkning over Forslag til lov om ændring af lov om arbejdsløshedsforsikring m.v., lov om fleksydelse og lov om seniorjob (Afskaffelse af feriedagpenge til dimittender m.fl., afvikling af statsligt tilskud til ATP-bidrag af efterløn og fleksydelse m.v.) [af beskæftigelsesministeren (Inger Støjberg)] 1. Udvalgsarbejdet Lovforslaget blev fremsat den 6. oktober 2010 og var til 1. behandling den 12. oktober 2010. Lovforslaget blev efter 1. behandling henvist til behandling i Arbejdsmarkedsudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og beskæftigelsesministeren sendte den 1. september 2010 dette udkast til udvalget, jf. folketingsåret 2009-10, AMU alm. del  bilag 263. Den 6. oktober 2010 sendte beskæftigelsesministeren de indkomne høringssvar, et notat herom og et ligestillingsnotat til udvalget.
Skriftlige henvendelser Udvalget har i forbindelse med udvalgsarbejdet modtaget en skriftlig henvendelse fra FOA  Fag og Arbejde.
Beskæftigelsesministeren har over for udvalget kommenteret den skriftlige henvendelse.
Spørgsmål Udvalget har stillet 3 spørgsmål til beskæftigelsesministeren til skriftlig besvarelse, som denne har besvaret.
2. Indstillinger og politiske bemærkninger Et flertal i udvalget (V, DF, KF og LA) indstiller lovforslaget til vedtagelse uændret.
 Et mindretal i udvalget (S, SF, RV og EL) indstiller lovforslaget til forkastelse ved 3. behandling.
 Socialdemokratiets, Socialistisk Folkepartis, Radikale Venstres og Enhedslistens medlemmer af udvalget finder, at lovforslaget grundlæggende er uddannelsesfjendsk og har en række negative konsekvenser.
Lovforslaget omhandler bl.a. besparelser på feriedagpenge for nyuddannede og voksne på voksen- eller efteruddannelse.
Mindretallet finder det beklageligt, at såvel dimittender som personer, der modtager SVU eller VEU, med lovforslaget ikke længere kan optjene ret til feriedagpenge.
Lovforslaget gør det mindre attraktivt at videreuddanne sig, og mindretallet er af den opfattelse, at staten i højere grad burde understøtte omskoling eller opkvalificering frem for at forringe de økonomiske vilkår og svække incitamentet til uddannelse.
 I forhold til dimittender finder mindretallet, at lovforslaget principielt set vil gøre det mindre attraktivt for nyuddannede at melde sig ind i en A-kasse, hvilket er endnu en svækkelse af flexicuritymodellen på linje med en række af regeringens øvrige forslag på det arbejdsmarkedspolitiske område, der følger af genopretningspakken fra foråret 2010. Det er helt uacceptabelt, at man ikke har penge til at holde ferie for efter flere års uddannelse, og at der skal gå et helt år, før man har råd til at holde ferie.
Lovforslaget indebærer desuden, at efterløns- og fleksydelsesmodtagere, der ønsker at indbetale ATP-bidrag, fremover selv skal betale hele bidraget.
Mindretallet finder, at lovforslaget er uhensigtsmæssigt, derved at incitamentet til at spare op til egen pension mindskes.
Det borgerlige flertal er dermed med til at understøtte uligheden i alderdommen, hvilket er den helt forkerte vej at gå.
Endelig vil mindretallet gerne udtrykke kritik af processen omkring forslaget, idet lovforslaget er sendt i høring med blot 4 dages svarfrist.
De relevante høringsparter har således ikke haft tilstrækkelig tid til en fyldestgørende vurdering af lovforslaget, hvilket LO og FTF da også har bemærket i deres høringssvar.
Mindretallet finder dette forhold stærkt kritisabelt.
 Kristendemokraterne, Inuit Ataqatigiit, Siumut, Tjóðveldisflokkurin og Sambandsflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Jens Vibjerg (V) Peter Juel Jensen (V) Peter Madsen (V) Ulla Tørnæs (V) Bent Bøgsted (DF) Colette L.
Brix (DF) Helle Sjelle (KF) fmd.
Kurt Scheelsbeck (KF) Anders Samuelsen (LA) Torben Hansen (S) Anne-Marie Meldgaard (S) Lone Møller (S) Leif Lahn Jensen (S) nfmd.
Eigil Andersen (SF) Karsten Hønge (SF) Morten Østergaard (RV) Line Barfod (EL) Kristendemokraterne, Inuit Ataqatigiit, Siumut, Tjóðveldisflokkurin og Sambandsflokkurin havde ikke medlemmer i udvalget.
