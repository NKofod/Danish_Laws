Skriftlig fremsættelse (29. januar 2014) Ministeren for forskning, innovation og videregående uddannelser (Morten Østergaard):
 Herved tillader jeg mig for Folketinget at fremsætte:
Forslag til lov om ændring af universitetsloven og lov om maritime uddannelser (Finansiering af international studentermobilitet og udskydelse af virkningstidspunktet for tilmelding og framelding til uddannelsens fag og prøver for visse studerende m.v.) (Lovforslag nr.
L 118) Lovforslaget giver universiteterne og de maritime uddannelsesinstitutioner mere frihed og fleksibilitet til at planlægge internationale samarbejder.
Det nuværende økonomiske balanceprincip indebærer, at taxametertilskuddet for de indgående studerende maksimalt kan svare til værdien af de European Credit Transfer System-point (ECTS-point), som danske, udgående studerende i samme periode har optjent på studieophold i udlandet.
Balanceprincippet har dog vist sig at være vanskeligt at håndtere i praksis, og der har gennem en årrække ikke været balance.
 Med lovforslaget opretholdes det økonomiske balanceprincip, men suppleres således, at institutionerne får hjemmel til at indskrive og finansiere indgående udvekslingsstuderende, der er udover balancen, og som de vurderer, har en strategisk betydning i forhold til deres internationaliseringsarbejde.
Med lovforslaget gives universiteter og de maritime uddannelsesinstitutioner desuden en 3-årig periode, før der foretages en regulering af den økonomiske balance af ind- og udgående studerende for perioden 2013-2015. Den 3-årige periode svarer til den periode, der er udmeldt for erhvervsakademierne og professionshøjskolerne.
Frem mod afslutningen af opgørelsesperioden 2013-2015 vil der blive foretaget en evaluering af den samlede ordning for de videregående uddannelser. Ændringerne er aftalt med universitetslovsforligskredsens partier.
 Herudover er der i lovforslaget medtaget en udskydelse af virkningstidspunktet for tilmelding og framelding til uddannelsens fag og prøver for visse studerende i forhold til studiefremdriftsreformen, som blev vedtaget ved lov nr. 898 af 4. juli 2013. Ændringerne er aftalt med SU-forligskredsens partier.
 Endelig indeholder lovforslaget mindre justeringer på universitetsområdet.
 Lovforslaget foreslås at træde i kraft den 1. juni 2014. De i lovforslaget indeholdte hjemler, som vedrører institutionernes finansiering af international studentermobilitet, foreslås af budgettekniske årsager at få virkning fra 1. januar 2014, så de kan gælde for hele finansåret 2014. Der er ikke tale om bebyrdende bestemmelser.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
