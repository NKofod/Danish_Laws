Pressenævnets kendelse i sag nr. 2010-6-0953 [K] har klaget til Pressenævnet over artiklen Dyrenes beskyttelse overtager katte på radio1.nu og artiklen Ruinerer udlejer: Ingen kommentarer på radiosilkeborg.dk den 22. januar 2010, idet hun mener, at god presseskik er tilsidesat.
 Klagen er modtaget i Pressenævnet den 22. februar 2010.
[K] har til støtte for klagen bl.a. anført, at hun først samme dag, som klagen er indgivet til Pressenævnet, blev klar over eksistensen af de påklagede artikler.
Det er efter klagers opfattelse uforeneligt med god presseskik, at radiostationen har offentliggjort hendes navn i artiklerne.
Klager ønsker sit navn fjernet.
 Pressenævnets formand udtaler:
 Nævnets formand bemærker, at spørgsmålet om, hvorvidt klager kan kræve oplysninger fjernet fra radiosilkeborg.dk og radio1.nu, henhører under Datatilsynet og domstolene og falder uden for nævnets kompetence.
 Da de internetsider, hvorpå de pågældende artikler er bragt, ikke er anmeldt til Pressenævnet efter medieansvarsloven § 8, stk. 1, er der ikke tale om medier omfattet af medieansvarsloven, jf. lovens § 1, nr. 3. Klagen hører således ikke under nævnets kompetence og afvises derfor allerede af den grund i medfør af medieansvarsloven § 43, stk. 2, nr. 1.
