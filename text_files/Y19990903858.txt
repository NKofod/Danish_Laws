Fradragsret ved udlejning af biler Indlæg til TfS Moms TSS af 13/1 1999, 99/98-304-00036 Told- og Skattestyrelsen har på en  

 forespørgsel udtalt, at der kan opnås fradragsret for moms af  

 lejen af et køretøj efter reglerne i momslovens § 42, stk. 4 og  

 5, selv om køretøjet grundet et særligt minilease-koncept  

 skiftes ud med et andet i løbet af udlejningsperioden.
MV 1998 J.3.4 Momslovens § 42, stk. 4 og 5 Told- og Skattestyrelsen har besvaret en henvendelse fra  

 en brancheforening, hvis medlemmer udlejer biler efter et såkaldt  

 minilease-koncept.
Et minilease-arrangement karakteriserer sig ved, at  

 arrangementet indgås for en periode på 2-12 måneder.
Kunden  

 er frit stillet til at returnere bilen før den aftalte periodes  

 afslutning.
Der er i minilease-konceptet lagt op til, at en kunde kan  

 få en erstatningsbil ved eventuelle skader og reparationer.  

 Biludlejningsselskabets udskiftningskoncept kan desuden medføre, at  

 den udlejede bil skal sælges i løbet af den periode, som kunden  

 har leaset bilen i.
Bilen vil dog altid blive erstattet med en tilsvarende  

 bil, ligesom der altid vil være tale om en ubrudt lejeperiode med den  

 samme lejer.
Foreningen ønskede, at styrelsen accepterede det  

 nævnte udskiftningskoncept, således at udskiftningen af bilen  

 ikke ville få konsekvenser for lejerens fradragsret efter momslovens §  

 42.
 Styrelsen imødekom foreningens ønske.
Det blev dog over for foreningen præciseret, at  

 betingelserne i momslovens § 42, stk. 4, i øvrigt skal være  

 opfyldte.
Det er således en betingelse for fradraget, at lejeperioden  

 samlet løber i mere end 6 måneder.
Der skal endvidere være  

 tale om en ubrudt lejeperiode.
Lejekontrakten må således gerne  

 forlænges, men der må ikke være "huller" i  

 lejeperioden.
