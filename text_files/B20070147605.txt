Bekendtgørelse om gennemførelse af ændringer af forkyndelsesforordningen I medfør af § 159 a, stk. 2 og 3, i lov om rettens pleje, jf. lovbekendtgørelse nr. 1261 af 23. oktober 2007, fastsættes:
 § 1. Bestemmelserne i Europa-Parlamentets og Rådets forordning nr. 1393/2007 om forkyndelse i medlemsstaterne af retslige og udenretslige dokumenter i civile og kommercielle sager og om ophævelse af Rådets forordning nr. 1348/2000 gælder her i landet.
 Stk. 2. Forordningens henvisning til »medlemsstater« omfatter også Danmark.
 § 2. Retterne udpeges som fremsendende instans efter forkyndelsesforordningens artikel 2, stk. 1.
 Stk. 2. Justitsministeriet udpeges som modtagende instans efter forkyndelsesforordningens artikel 2, stk. 2, og som central enhed efter forkyndelsesforordningens artikel 3.
 Stk. 3. Fremsendelse af dokumenter til de instanser, som er nævnt i stk. 1 og 2, kan ske pr. post, telefax eller e-mail under forudsætning af, at indholdet af det modtagne dokument er en fuldstændig gengivelse af det afsendte dokument, og at alle angivelser på dokumentet er let læselige.
 § 3. Anmodninger om forkyndelse, som fremsendes til den modtagende instans her i landet, kan udfærdiges på dansk, engelsk eller fransk, jf. forkyndelsesforordningens artikel 4, stk. 3.
 Stk. 2. Afleveringsattester, som fremsendes til en fremsendende instans her i landet, kan udfærdiges på dansk, engelsk eller fransk, jf. forkyndelsesforordningens artikel 10, stk. 2.
 § 4. Forkyndelsesforordningens artikel 19, stk. 2, om afgørelse af sager i tilfælde, hvor sagsøgte ikke giver møde, finder anvendelse her i landet.
 Stk. 2. Anmodning efter forkyndelsesforordningens artikel 19, stk. 4, om ny behandling af en sag, hvor sagsøgte ikke har givet møde, skal fremsættes inden et år efter dommens afsigelse.
 § 5. Ved anmodning om forkyndelse af dokumenter mellem Danmark og de øvrige nordiske lande finder Den nordiske overenskomst af 26. april 1974 om gensidig retshjælp ligeledes anvendelse, jf. forkyndelsesforordningens artikel 20.
 § 6. Bekendtgørelsen træder i kraft den 30. december 2007 og finder anvendelse på forkyndelser, der foretages den 13. november 2008 eller senere.
 Stk. 2. Bekendtgørelse nr. 423 af 8. maj 2007 om visse spørgsmål vedrørende gennemførelse af parallelaftale om forkyndelsesforordningen ophæves den 13. november 2008.
