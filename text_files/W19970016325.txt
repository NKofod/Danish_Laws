 Et byrådsmedlem havde kravlet ind gennem et vindue til en tidligere  

 samleverske og havde optrådt truende samt havde tildelt samleversken slag i  

 hovedet og havde taget den tidligere samleverske i overarmene.
 Den pågældende ansås for valgbar.
 (Fra Valgbarhedsnævnet til en kommunalbestyrelse, j.nr. 534/1997).
 I brev af 2. juni 1997 har X-Kommune i medfør af § 101, stk. 4, i den  

 kommunale valglov indberettet til Valgbarhedsnævnet, at  

 kommunalbestyrelsesmedlem NN ved Østre Landsret den 14. maj 1997 er idømt  

 betinget fængsel i 30 dage med 2 års prøvetid for overtrædelse af  

 straffelovens §§ 244, 264 og 266.
Det fremgår af sagen, at retten efter bevisførelsen lagde til grund, at NN  

 uberettiget kom ind i sin tidligere samleverske XYs lejlighed formentlig ved  

 at kravle ind gennem køkkenvinduet.
Retten lagde endvidere til grund, at NN  

 optrådte truende overfor XY på en sådan måde, at det var egnet til at skabe  

 alvorlig frygt for XY, ligesom retten efter XYs forklaring og de objektive  

 konstateringer i lægeerklæringen lagde til grund, at NN tildelte XY slag i  

 hovedet og tog XY hårdt i overarmene.
 Straffen fastsattes efter straffelovens § 244, § 264 og § 266 til betinget  

 fængsel i 30 dage, idet retten fandt efter omstændighederne, herunder  

 baggrunden for de begåede forhold og etablering af fast ordning om  

 samværsret, at straffen kunne gøres betinget.
 I denne anledning skal man meddele, at Valgbarhedsnævnet har fundet det  

 overvejende betænkeligt, at den begåede handling - uanset de krav, der må  

 stilles til personer, der beklæder hverv som medlem af kommunale råd - i  

 almindeligt omdømme gør den pågældende uværdig til at være medlem af  

 kommunale råd, jf. den kommunale valglovs § 4.
 Den pågældende må derfor anses for valgbar.
