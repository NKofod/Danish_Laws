Erstatningsansvar i forbindelse med Arbejdsformidlingens fejlagtige  

 vejledning om dagpengemæssige forhold Arbejdsformidlingen kan blive erstatningsansvarlig i tilfælde, hvor  

 Arbejdsformidlingens fejlrådgivning om dagpengemæssige spørgsmål medfører et  

 økonomisk tab for den ledige, såfremt Arbejdsformidlingen har udtalt sig som  

 kompetent på området og har været klar over, at den ledige har disponeret i  

 tillid til vejledningen Ved en dom afsagt af Vestre Landsret (den 9. juli 1996) er en AF-region  

 blevet dømt til at betale erstatning for det tab, en ledig har lidt, som  

 følge af Arbejdsformidlingens fejlrådgivning.
 Den ledige var af Arbejdsformidlingen blevet fejlrådgivet med hensyn til  

 sin retsstilling efter arbejdstilbudsloven og arbejdsløshedsforsikringsloven  

 og havde som følge heraf ikke ret til dagpenge efter endt periode med  

 iværksætterydelse.
På trods af, at fejlrådgivningen vedrørte et - kompliceret -  

 dagpengespørgsmål, som hører under arbejdsløshedskassernes kompetence, blev  

 Arbejdsformidlingen dømt i Landsretten.
Landsretten lagde herved til grund,  

 at der er en sådan sammenhæng mellem de regelsæt, som henholdsvis  

 Arbejdsformidlingen og arbejdsløshedskasserne administrerer, at disse  

 regelsæt i forhold til den enkeltes retsstilling må vurderes som en helhed og  

 derfor forudsætter vejledning om begge regelsæt.
 Landsretten lagde herudover vægt på, at Arbejdsformidlingen ikke  

 havde opfordret den ledige til at søge rådgivning i sin arbejdsløshedskasse,  

at  det var ubestridt, at Arbejdsformidlingen havde fejlrådgivet om  

 retsstillingen, samt at den ledige handlede i tillid til  

 Arbejdsformidlingens rådgivning, og at Arbejdsformidlingen var klar over  

 dette.
 Arbejdsformidlingen skal på baggrund af dommen være opmærksom på, at  

 Arbejdsformidlingen i sin vejledning af de ledige ikke rådgiver om  

 dagpengemæssige forhold, men i stedet henviser den ledige til at søge  

 retsstillingen afklaret i arbejdsløshedskassen.
