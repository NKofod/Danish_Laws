 På en virksomhed, der var medlem af arbejdsgiverforeningen A, skete  

 overenskomststridige arbejdsnedlæggelser, der fra arbejdstagerside blev  

 begrundet med 1) tyveribeskyldninger fra ledelsen mod ansatte, 2)  

 arbejdsmiljømæssige problemer, 3) en advarsel til en tillidsrepræsentant og  

 4) ledelsens beslutning om at udelukke to tillidsrepræsentanter fra at  

 deltage i mæglingsmøde.
Arbejdsretten fandt ikke, at de under 1-3 anførte begrundelser kunne  

 føre til nedsættelse af bod.
Derimod fandtes ledelsen at have overtrådt en  

 kutyme for arbejdstagernes repræsentation ved lokale forhandlinger ved at  

 have nægtet at lade de to tillidsrepræsentanter deltage i mæglingsmødet.  

 Under henvisning hertil blev arbejderne alene pålagt bod for den del af  

 arbejdsnedlæggelserne, der foregik efter, at der på fællesmøde var givet  

 pålæg om genoptagelse af arbejdet.
Da A havde tilrådet V at udelukke  

 tillidsrepræsentanterne fra at deltage i mæglingsmødet, frikendtes V for bod,  

 mens A idømtes en bod på 70.000 kr.
 Under disse sager, der er behandlet sammen, har Dansk Arbejdsgiverforening  

 for de ovenfor nævnte arbejdsgiverforeninger og virksomheder indklaget  

 Landsorganisationen i Danmark for de ligeledes nævnte forbund for et antal  

 medlemmer af disse forbund for Arbejdsretten i anledning af  

 arbejdsnedlæggelse på BASF Vitaminfabrik A/S i december 1988.
 Klagerne har nedlagt påstand om, at de medlemmer af de indklagede forbund,  

 som deltog i arbejdsnedlæggelsen, idømmes en efter rettens skøn fastsat bod.
 Indklagede har påstået frifindelse og har i sag nr. 88.424 nedlagt  

 følgende selvstændige påstand:
 Industrifagenes almindelige Arbejdsgiverforening og BASF Vitaminfabrik A/S  

 tilpligtes for overenskomstbrud at betale en efter rettens skøn fastsat bod  

 til Dansk Metalarbejderforbund, Snedker- og Tømrerforbundet i Danmark og  

 Dansk El-Forbund.
 Over for denne påstand har klagerne påstået frifindelse.
 De nærmere omstændigheder i forbindelse med arbejdsnedlæggelsen er  

 følgende:
Den 2. december 1988 nedlagde de medlemmer af Dansk Metalarbejderforbund,  

 Snedker- og Tømrerforbundet i Danmark og Dansk El-Forbund, som var ansat på  

 Vitaminfabrikken, arbejdet.
Arbejdet blev på ny nedlagt den 7. december.  

 Arbejdsnedlæggelsen blev behandlet på et fællesmøde den 8. december.
I  

 fællesmødereferatet anføres:
»Ved et fællesmøde d.d. i Dansk Arbejdsgiverforening behandledes en  

 af Industrifagenes almindelige Arbejdsgiverforening rejst klage over, at et  

 antal medlemmer af Dansk Metalarbejderforbund, Snedker- og Tømrerforbundet i  

 Danmark og Dansk El-Forbund, beskæftiget hos BASF Vitaminfabrik A/S,  

 Bredstrupvej 42, 8500 Grenaa, har etableret en overenskomststridig, kollektiv  

 arbejdsnedlæggelse den 2.12.88 fra kl. 08.00 til kl. 08.45 fra kl. 13.00 til kl. 13.40 7.12.88 fra kl. 07.00.
 På tidspunktet for fællesmødets afholdelse var arbejdsnedlæggelsen fortsat  

 løbende.
 Sagen forhandledes.
 Fra arbejdstagerside erkendte man, at arbejdsnedlæggelsen er  

 overenskomststridig, og man gav tilsagn om at pålægge arbejderne at genoptage  

 arbejdet fredag den 9. december 1988 ved normal arbejdstids begyndelse.
 Fra arbejdstagerside gør man opmærksom på, at der er 4 årsager til  

 arbejdsnedlæggelsen:
 1. En uberettiget advarsel til tillidsmand Jens Ole Pedersen, dateret  

 11.11.88. - som trods flere forhandlinger endnu ikke er trukket tilbage.
 2. Virksomheden og Industrifagenes Arbejdsgiverforening har nægtet  

 tillidsmændene Kalle Guldborg og Ib Kjeldsen adgang til at deltage i et  

 mæglingsmøde vedrørende ovennævnte pkt. 1.
 3. Virksomheden har ikke i forsvarligt omfang overholdt  

 Arbejdsministeriets bekendtgørelse nr. 392 af 10. august 1978, § 20 og 21.
 4. Virksomheden har fremsat udokumenterede beskyldninger mod medarbejderne  

 om tyveri.
 Arbejdstagersiden påstår, at Industrifagenes almindelige  

 Arbejdsgiverforening ved pkt. 2 har pådraget sig organisationsansvar.
 Arbejdstagersiden tilkendegav som sin opfattelse, at de to sidstnævnte  

 forhold var af lignende karakter, som forhold omfattet af Normens § 12, stk.  

 2.
 Der tages sædvanligt forbehold for tidspunkter og deltagere.
Fra arbejdsgiverside gjorde man gældende, at der ikke var formildende  

 omstændigheder i forbindelse med arbejdsnedlæggelsen.
I øvrigt bemærkede man,  

 at arbejdstagersidens punkter 1-4 først blev fremført på fællesmødet, hvorfor  

 man ikke fra arbejdsgiverside ønskede at gå nærmere ind i en drøftelse af de  

 enkelte punkter.
 Fra arbejdsgiverside opfordrede man arbejdstagersiden til at rejse sagerne  

 vedrørende punkt 1-4 i overensstemmelse med den gældende praksis, såfremt man  

 ønsker disse sager realitetsbehandlet.
Som en foreløbig kommentar kan det dog anføres, ad 1 at der har været afholdt mæglingsmøde den 1. december 1988, men at  

 Dansk El-Forbund ikke ønskede at realitetsbehandle sagen, ad 3 at der har  

 været afholdt lokalt møde den 1. november 1988 med repræsentanter fra Dansk  

 Metalarbejderforbund om nævnte problemer, ad 4 At virksomheden ikke har fremsat beskyldninger mod medarbejdere om  

 tyveri.
 I øvrigt bemærkede man fra arbejdsgiverside, at Jens Ole Pedersen  

 repræsenterer Dansk El-Forbund, og at Kalle Guldborg og Ib Kjeldsen  

 repræsenterer Dansk Metalarbejderforbund.
Fra arbejdsgiverside forbeholdt man sig at indbringe sagen for  

 Arbejdsretten, såfremt arbejdet ikke genoptages som ovenfor anført.« Den 7. december nedlagde medlemmer af Dansk Metalarbejderforbund og Blik-  

 og Rørarbejderforbundet i Danmark, der var ansat i Ludvigsen & Hermann  

 A/S, og som for dette firma udførte arbejde på Vitaminfabrikken, arbejdet.  

 Arbejdsnedlæggelsen blev behandlet på et fællesmøde den 8. december.
I  

 fællesmødereferatet anføres:
 »Ved et fællesmøde d.d. i Dansk Arbejdsgiverforening behandledes en  

 af Dansk VVS-Installatør Forening rejst klage over, at et antal medlemmer af  

 Specialarbejderforbundet i Danmark, Dansk Metalarbejderforbund og Blik- og  

 Rørarbejderforbundet i Danmark, beskæftiget hos Ludvigsen & Hermann A/S,  

 Damagervej 20, 8260 Viby J., på arbejdspladsen: BASF, Grenaa, har etableret  

 en overenskomststridig, kollektiv arbejdsnedlæggelse den 7. december 1988 kl.  

 08.15.
 På tidspunktet for fællesmødets afholdelse var arbejdsnedlæggelsen fortsat  

 løbende.
 Sagen forhandledes.
 Fra arbejdstagerside erkendte man, at arbejdsnedlæggelsen er  

 overenskomststridig, og man gav tilsagn om at pålægge arbejderne at genoptage  

 arbejdet fredag den 9. december 1988 ved normal arbejdstids begyndelse.
Fra arbejdstagerside gjorde man gældende, at konflikten var iværksat i  

 sympati med de øvrige strejkende håndværkere på BASF, Grenaa.
Der henvises i  

 den forbindelse til, at der d.d. ligeledes er afholdt fællesmøde i omtalte  

 hovedkonflikt.
Fra arbejdsgiverside forbeholdt man sig at indbringe sagen for  

 Arbejdsretten, såfremt arbejdet ikke genoptages som ovenfor anført.« Arbejdsnedlæggelsen fortsatte efter fællesmøderne.
Klagerne indbragte  

 herefter ved klageskrift af 12. december 1988 sagen for Arbejdsretten.  

 Arbejdet blev genoptaget den 16. december.
 Vedrørende de i fællesmødereferatet nævnte 4 årsager til  

 arbejdsnedlæggelsen er følgende oplyst:
 1. Advarsel til tillidsmand Jens Ole Pedersen og udelukkelse af  

 tillidsmændene Karl Einar Guldborg og Ib Kjeldsen fra mæglingsmøde om  

 advarslen, jf. referatet pkt. 1 og 2.
 Advarslen er meddelt af virksomheden ved skrivelse af 11. november 1988. I  

 skrivelsen hedder det:
 »Skriftlig advarsel.
 I forbindelse med de begivenheder, der har fundet sted på BASF  

 Vitaminfabrik A/S (BVF) torsdag den 27.10.88 og fredag den 28.10.88, er det  

 kommet til BVF's kendskab, at nogle elektrikere ansat hos installatør Søren  

 Jensen A/S, der aktuelt arbejder på særskilt kontrakt med EDB  

 kabelinstallation, har nedlagt arbejdet.
Som tillidsrepræsentant har du pligt til at medvirke til et godt og  

 fornuftigt samarbejde på virksomheden og herunder arbejde for at  

 overenskomsten overholdes.
Vi har ikke noget bevis for, at du som  

 tillidsrepræsentant har været delagtig i den hos BVF etablerede  

 overenskomststridige strejke blandt vore håndværkere, men din aktivitet  

 overfor fremmede elektrikere og din direkte medvirken til deres  

 arbejdsnedlæggelse finder BVF er en uakceptabel indblanding i forhold, der  

 ikke vedrører dig som tillidsrepræsentant på BVF, og som virksomheden under  

 ingen omstændigheder vil akceptere.
 Såfremt dette gentager sig, medens du stadig er tillidsrepræsentant på  

 virksomheden, vil der øjeblikkeligt blive taget skridt til at rejse en  

 afskedigelsessag overfor de forbund.
Vi håber, at du tager denne advarsel alvorligt, således at lignende  

 episoder ikke vil gentage sig.« Fra Arbejdstagerside blev der protesteret mod advarslen.
Sagen blev  

 forhandlet lokalt den 21. november 1988. I lokalforhandlingen deltog fra  

 arbejdstagerside Jens Ole Pedersen, Karl Einar Guldborg og Ib Kjelden.
På  

 mødet fastholdt virksomheden advarslen og tillidsrepræsentanterne begærede  

 herefter mægling.
Mæglingsmøde blev afholdt den 1. december 1988. I  

 mæglingsmødereferatet anføres:
»Torsdag den 1. december 1988 afholdtes i Grenå på baggrund af  

 telefonisk henvendelse fra El-Forbundet til Industrifagene møde i anledning  

 af en uoverensstemmelse hos BASF Vitaminfabrik A/S.
Skriftlig mødeindkaldelse  

 af 29. november 1988 tilsendt fra Industrifagene til Dansk El- Forbund og  

 virksomheden.
 Til stede var foruden undertegnede:
Ib Helleskov Jensen Jens Ole Pedersen Hans Jørgen Pedersen Ib Kjeldsen Bernd Steffens K.E.
Guldborg for virksomheden for klub 6.
 Uoverensstemmelsen drejede sig om advarsel til tillidsrepræsentant Jens  

 Ole Pedersen.
 Fra El-Forbundet blev det postuleret, at forhandling ikke var mulig med  

 baggrund i det af virksomheden fremsatte krav om, at to tillidsrepræsentanter  

 fra klub 6 ikke måtte deltage i den aktuelle sags forhandling.
 Fra arbejdsgiverside blev det tilkendegivet, at tillidsrepræsentanterne  

 fra klub 6 havde fået den fornødne tid i arbejdstiden umiddelbart før  

 mæglingsmødet til brug for forberedelse af mødet.
 Det blev videre fra arbejdsgiverside påpeget, at El- Forbundet ved dets  

 telefoniske henvendelse til Industrifagene vedr. afholdelse af mæglingsmøde  

 blev gjort klart, at forhandling ville ske med El-Forbundet, og det blev fra  

 arbejdsgiverside opfattet således at forbundet tilkendegav, at der kun var  

 repræsentanter herfra.
 Afslutningsvis blev det fra arbejdsgiverside tilkendegivet, at man fortsat  

 var positivt indstillet på at afholde mæglingsmøde med El-Forbundet.
 El-Forbundet tog forbehold om videreførelse af sagen.
For For Industrifagene Dansk El-Forbund sign.
Vibeke Plambeck sign.
Hans Nielsen« Advarslen blev på ny behandlet på et organisationsmøde den 17. marts 1989.  

 I mødereferatet anføres:
 »Ved et organisationsmøde d.d. i Grenå til fortsat drøftelse af den  

 på mæglingsmødet den 19. januar behandlede uoverensstemmelse hos BASF  

 Vitaminfabrik A/S, Grenå, vedrørende en skriftlig advarsel til tillidsmand  

 Jens Ole Pedersen, blev der opnået enighed om følgende:
 Det konstateredes ved mødet, at der ikke længere var behov for den  

 advarsel, der var givet tillidsmanden den 11. november 1988.
 Advarslen er derfor bortfaldet.
Grenå, den 17. marts 1989 For For Industrifagene Dansk El-Forbund Sign.
Niels Overgaard Sign.
Roland Bak« Om den episode, som førte til advarslen har direktør Søren Toftgaard  

 Jensen A/S Søren Jensen, som vidne forklaret, at hans firma den 27. oktober  

 udførte et tilbudsarbejde på vitaminfabrikken med installation af kabler til  

 EDB-anlæg.
Arbejdet blev udført af 2 svende og 1 lærling.
Der var den 27.  

 oktober arbejdsnedlæggelse blandt virksomhedens ansatte.
Om eftermiddagen kom  

 hans folk tilbage til firmaet og fortalte, at Jens Ole Pedersen havde sendt  

 dem hjem.
Han ringede til personalechef Ib Helleskov Jensen og spurgte, om  

 hjemsendelsen var sket med virksomhedens indforståelse, hvilket Helleskov  

 benægtede.
Da hans folk den 28. oktober indfandt sig på virksomheden, blev de  

 på ny kontaktet af Jens Ole Pedersen og opfordret til ikke at gå i arbejde.  

 Begrundelsen var, at hans folk havde været usolidariske ved ikke frivilligt  

 at have fulgt arbejdsnedlæggelsen blandt virksomhedens ansatte dagen før.
Han  

 tog ind til virksomheden sammen med sin egen tillidsmand.
Da han ikke  

 ønskede, at hans folk skulle være gidsler, meddelte han virksomheden, at han  

 trak sine folk tilbage, hvilket virksomheden accepterede.
Ib Helleskov Jensen har forklaret, at der var arbejdsnedlæggelse på  

 virksomheden den 27. og 28. oktober på grund af arbejdsmiljømæssige  

 problemer.
Han så den 27. om eftermiddagen Jens Ole Pedersen stå i en  

 »ophedet« samtale med folkene fra Søren Jensen.
Han hørte ikke,  

 hvad der blev sagt, men umiddelbart efter gik folkene hjem.
En halv time  

 efter ringede Søren Toftgaard Jensen og spurgte, om det kunne være rigtigt,  

 at en tillidsmand fra virksomheden pressede hans folk til at gå hjem, når der  

 var tale om ikke- strejkeramt arbejde.
Efter den 28. oktober kunne han ikke  

 komme i forbindelse med Jens Ole Pedersen, der var på ferie.
Dette var  

 baggrunden for, at advarslen først blev givet den 11. november.
Advarslen  

 blev ikke trukket tilbage på organisationsmødet den 17. marts 1989.  

 Virksomheden havde fået oplyst, at 4 måneder var en normal tid for virkningen  

 af en advarsel, og man accepterede derfor, at advarslen nu kunne bortfalde.
Om de organisationsmæssige forhold for virksomheden har  

 administrationschef Bernd Steffens forklaret , at virksomheden indtil 1987  

 arbejde med 2 overenskomster.
Den ene omfattede de ikke-faglærte og var  

 indgået mellem Industrifagene og de modstående forbund, den anden dækkede de  

 faglærte (håndværkerne) og var indgået mellem Jernets Arbejdsgiverforening og  

 CO Metal.
I 1987 blev der indgået overenskomst mellem Industrifagene og Dansk  

 El-Forbund.
Dette betød, at virksomhedens elektrikere gik over til ansættelse  

 under denne overenskomst, medens de øvrige håndværkere fortsatte under CO  

 Metal-overenskomsten.
Hidtil havde alle håndværkerne været organiseret i en  

 klub - Klub 6 - og klubben havde under alle forhandlinger været repræsenteret  

 af 2 tillidsrepræsentanter fra Dansk Metalarbejderforbund og 1  

 tillidsrepræsentant fra elektrikerne.
I forbindelse med opsplitningen i 2  

 overenskomster på håndværkerområdet drøftede han i foråret 1988 med  

 tillidsrepræsentanterne, hvorledes der skulle forholdes ved fremtidige  

 forhandlinger.
Han foreslog, at der kunne forhandles som hidtil, når der var  

 tale om anliggender, som var fælles for håndværkerne.
Var der tale om  

 spørgsmål, som alene vedrørte CO-Metalområdet henholdsvis elektrikerne,  

 skulle forhandlingerne føres med tillidsrepræsentanterne for vedkommende  

 gruppe.
Dette blev ikke accepteret fra håndværkerside, idet man ønskede  

 fortsat at optræde samlet under alle forhandlinger.
Virksomheden fandt, at  

 advarslen til Jens Ole Pedersen alene vedrørte Dansk El-Forbund.
Efter  

 forudgående drøftelser med Industrifagene indtog man derfor på mæglingsmødet  

 den 1. december det standpunkt, at tillidsrepræsentanterne fra Dansk  

 Metalarbejderforbund - Karl Einar Guldborg og Ib Kjeldsen - ikke kunne  

 deltage i mæglingsmødet.
Dette protesterede Dansk El-Forbund imod, og sagen  

 blev derfor ikke realitetsbehandlet.
For at søge at få en løsning på  

 spørgsmålet om forhandlingsretten udarbejdede han et forslag, dateret den 6.  

 december.
Da håndværkerne igen nedlagde arbejdet den 7. december, besluttede  

 virksomheden, at forslaget først kunne udleveres til håndværkerne, når  

 arbejdet var genoptaget.
Det lykkedes at nå til et kompromis, det muliggjorde  

 arbejdets genoptagelse den 16. december.
Kontorchef Vibeke Plambeck, Industrifagenes almindelige  

 Arbejdsgiverforening, har forklaret, at hun deltog i mæglingsmødet den 1.  

 december.
Mødet var indkaldt efter krav fra Dansk El-Forbund, som var det  

 forbund, Industrifagene havde overenskomst med.
Hun havde fra virksomheden  

 fået oplyst, at man havde givet de 2 tillidsrepræsentanter fra Dansk  

 Metalarbejderforbund fri, således at de kunne deltage i et formøde forud for  

 mæglingsmødet.
For så vidt angår selve mæglingsmødet var det hendes  

 opfattelse, at kun repræsentanter for overenskomstparterne kunne deltage, og  

 hun rådgav virksomheden i overensstemmelse hermed.
El- forbundets  

 mæglingsmand - Hans Nielsen - fastholdt imidlertid, at også de 2 tillidsfolk  

 fra Dansk Metalarbejderforbund deltog.
Forhandlingen måtte derfor opgives.
Karl Einar Guldborg har forklaret, at han blev ansat på virksomheden i  

 1977, og valgt til tillidsmand i 1981. Alle faglærte på virksomheden var  

 organiseret i Klub 6. Der var en særskilt klub for de ufaglærte.
Der var 3  

 tillidsrepræsentanter for de faglærte.
Jens Ole Pedersen var valgt som  

 repræsentant for elektrikerne, medens han sammen med Ib Kjeldsen  

 repræsenterede de øvrige håndværkere.
Indtil 1987 arbejdede alle håndværkerne  

 under CO-Metal overenskomsten.
Klub 6 deltog ved de 3 tillidsrepræsentanter i  

 alle lokale forhandlinger.
Efter at elektrikerne blev overført til  

 overenskomsten mellem Industrifagene og Dansk El-Forbund, foreslog  

 virksomheden, at Klub 6 fortsat skulle forhandle fælles anliggender, medens  

 spørgsmål, som alene vedrørte henholdsvis CO-Metal-området og elektrikerne,  

 skulle forhandles særskilt.
Dette afslog håndværkerne, idet man fortsat  

 ønskede, at alle forhandlinger blev varetaget samlet af Klub 6, repræsenteret  

 af de 3 tillidsrepræsentanter.
Dette blev accepteret af virksomheden.
Alle 3  

 tillidsrepræsentanter deltog således i sommeren 1988 i forhandlinger  

 vedrørende fortolkningen af en lokalaftale, som omfattede både  

 CO-Metal-området og elektrikerne.
Alle 3 deltog også i lokalforhandlingen den  

 21. november 1988 vedrørende advarslen til Jens Ole Pedersen.
Der var ingen  

 indsigelser herimod fra ledelsens side, og han underskrev referatet på alles  

 vegne.
Forud for mæglingsmødet den 1. december anmodede han sin værkmester om  

 frihed til deltagelse i mæglingsmødet.
Efter at værkmesteren havde talt med  

 værkstedsschef Hans Jørgen Petersen, fik han bevilget frihed.
Efter at  

 ledelsen havde drøftet spørgsmålet med Industrifagene, ændrede man standpunkt  

 og nægtede ham og Ib Kjeldsen adgang til mødet.
Han fik besked på straks at  

 gå tilbage til sit arbejde.
Arbejdsnedlæggelsen den 2. december blev udløst  

 af hændelsesforløbet den 1. december.
På et møde den 6. december kom  

 administrationschef Steffens et med forslag til nye forhandlingsregler.  

 Steffens skulle imidlertid først have tilladelse fra direktøren til at  

 udlevere forslaget.
Da forslaget den 7. december om morgenen stadig ikke var  

 fremlagt, nedlagde håndværkerne på ny arbejdet.
Steffens ville herefter ikke  

 udlevere forslaget, før arbejdet var genoptaget.
Fra Dansk El-Forbunds side  

 var man indstillet på at lade spørgsmålet om udelukkelsen gå til faglig  

 voldgift.
Hændelsesforløbet udløste imidlertid en sådan vrede hos  

 håndværkerne, at man besluttede at nedlægge arbejdet.
Det lykkedes at nå frem  

 til et kompromis, som resulterede i, at arbejdet blev genoptaget den 16.  

 december.
 Det af administrationschef Steffens omtalte forslag var sålydende:
 »Ændret forslag til: praksis vedrørende deltagelse i forhandlinger  

 mellem BVF og repræsentanter for overenskomstansatte, faglærte håndværkere  

 omfattet af overenskomst med Dansk Metalarbejderforbund.
 På given foranledning skal jeg understrege, at man for at have nogle klare  

 holdepunkter, m.h.t. hvem der er repræsenteret i forhandlingsudvalg, der  

 beskæftiger sig med sager omfattet af ovennævnte overenskomst, anvender  

 følgende praksis:
 1. Forhandlinger vedrørende fornyelse af lokalaftaler omfattet af  

 ovennævnte overenskomst.
Ved disse forhandlinger kan tillidsrepræsentanter for DEF, Dansk  

 Metalarbejderforbund og Snedker- og Tømrerforbundet i Danmark deltage  

 samtidigt.
Det er i overensstemmelse med det, der er aftalt i forbindelse  

 med, at DEF og Industrifagene indgik overenskomst.
En forudsætning er som  

 aftalt, at lokalaftalerne, der kan være enslydende med de lokalaftaler, der  

 aftales med de andre forbund nævnt ovenfor, udarbejdes i en særskilt udgave  

 omfattende medlemmer af Dansk Metalarbejderforbund.
 2. Forhold, der vedrører medlemmerne generelt:
 Forhandlinger om lokale forhold, der generelt vedrører medlemmer af alle  

 ovennævnte fagforbund, kan føres imellem tillidsrepræsentanterne for  

 ovennævnte forbund på den ene side og BVF på den anden side.
 3. Forhandlinger vedr. forhold, der vedrører medlemmer af Dansk  

 Metalarbejderforbund på BVF iøvrigt, føres i overensstemmelse med  

 overenskomsterne på følgende måde:
 a) Når organisationerne ikke er repræsenterede ved møderne, består  

 forhandlingsparterne af den lokale tillidsrepræsentant for Dansk  

 Metalarbejderforbund, der er valgt af de medarbejdere sagen vedrører på den  

 ene side og repræsentanter for BVF A/S på den anden side.
 b) Når organisationerne er repræsenterede, og det er dem, der forhandler,  

 er det organisationerne, der afgør sammensætning af forhandlingsudvalg.  

 Ønskes her deltagelse af medarbejdere på BVF A/S udover ovennævnte  

 tillidsrepræsentant fra Dansk Metalarbejderforbund i et forhandlingsudvalg,  

 kan disse personer deltage mod at søge og få bevilliget frihed uden løn.
Det skal understreges, at denne fremgangsmåde, som nævnt, er helt i  

 overensstemmelse med gældende fagretlige regler og aftaler, der kun kan  

 ændres ved organisationernes mellemkomst.
Man ser fra BVF's side ingen grund  

 til at institutionalisere anden praksis med hensyn til deltagelse i  

 forhandlinger eller forhandlingsudvalg, hvor vilkår for medlemmer af Dansk  

 Metalarbejderforbund forhandles med BVF.« Tilsvarende forslag blev udarbejdet for så vidt angår elektrikerne.
 2. Miljømæssige problemer, jf. pkt. 3 i fællesmødereferatet.
 Vedrørende disse problemer, jf. pkt. 3 i fællesmødereferatet, har  

 indklagede henvist til følgende skrivelse af 10. november 1988 fra  

 Arbejdstilsynet til virksomheden:
 »Fremgangsmåde ved kontrol af kviksølvbelastningen på BASF, Grenå.
 Med baggrund i vedlagte notat anbefaler Arbejdstilsynet (AT) følgende  

 forholdsregler:
Prøveudtagning Der afleveres en gang pr. måned en morgenurinprøve fra alle i nedennævnte Personkreds - Alle der er fast beskæftiget i kviksølvafdelingen.
- Alle reparatører fra fremmede firmaer, som beskæftiges i afdelingen.
 For at begrænse personkredsen anbefales det, at etablere en ordning med  

 hvert firma, som sikrer at den samme håndværker altid foretager reparationer  

 i kviksølvafdelingen.
Analyse af urinprøverne Analysen skal foretages af et analyselaboratorium, som er godkendt af  

 Arbejdsmiljøinstituttet, og analyseværdien skal opgives som direkte aflæst  

 værdi og dels som en værdi korrigeret for urin-creatinin.
 Værdierne indtegnes efterhånden på en kurve for hver enkelt person for  

 sig, dette som erstatning for de tidligere beregnede »glidende  

 gennemsnitsværdier«.
Vurdering af analyseresultaterne Såfremt et enkelt analyseresultat ligger over 80 mikrogram/l skal AT  

 kontaktes og der udtages og analyseres en blodprøve.
Er denne større end 35  

 mikrogram/l skal personen på udluftning.
 Kurverne med analyseresultater fremsendes som hidtil til AT 1-2 gange  

 årligt.
Andre foranstaltninger Arbejdstøj:
 Der skal som minimum skiftes jakke før spise- og kaffepauser og eventuelt  

 andre pauser i arbejdet.
Kviksølvdråber eller dampe, der er absorberet af arbejdstøjet, vil  

 fordampe i frokoststuens varmere miljø: dette resulterer i unødig  

 luftforurening.
Det er forbudt at bære egne stoflommetørklæder og lignende i  

 kviksølvafdelingen.
 Luftmålinger:
Resultater af firmaets målinger af luftens indhold af kviksølv skal sendes  

 til AT sammen med urinkviksølvværdierne.' Karl Einar Guldborg har bl.a. forklaret, at han først blev bekendt med  

 skrivelsen i november 1989. Skrivelsen har ikke været forelagt i  

 virksomhedens sikkerhedsudvalg, og forskrifterne om arbejdstøj, som  

 håndværkerne ikke fik orientering om, er ikke blevet efterlevet.
Miljø- og sikkerhedsschef Kurt Elliot Larsen har forklaret, at  

 kviksølvafdelingen har sine egne sikkerhedsgrupper.
Disse grupper har fået  

 udleveret skrivelsen af 10. november.
Skrivelsen er desuden forelagt  

 sikkerhedsudvalget til orientering.
Dansk Metalarbejderforbund er  

 repræsenteret i udvalget.
Der var ikke noget særligt nyt i skrivelsen,  

 bortset fra at grænsen for udtagelse af blodprøve er nedsat fra 100  

 mikrogram/l til 80 mikrogram/l.
Forskrifterne vedrørende arbejdstøj er  

 efterlevet.
 3. Beskyldninger om tyveri, jf. pkt. 4 i fællesmødereferatet.
Virksomheden har i nogle interne informationsbreve fra september og  

 oktober 1988 omtalt, at der var konstateret tyveri af sikkerhedsudstyr,  

 el-artikler og VVS-artikler på virksomheden.
I den sidste meddelelse anføres:
 »Dette er desværre ikke noget enestående tilfælde og noget kunne tyde  

 på, at en eller anden opfatter vores arbejdsplads som en selvbetjeningsbutik.  

 Det kan hverken BVF eller vi, der arbejder her, være tjent med og derfor er  

 tyveriet anmeldt til politiet«.
 I et informationsbrev af 27. oktober 1988 anføres bl.a.:
»I de sidste numre af Vitaminfo er der kommet information, som har  

 vist sig ikke at være helt korrekt eller tilstrækkelig klar.
Det vil der  

 blive forsøgt at råde bod på her.
1. For tre uger siden nævntes, at der var stjålet et toilet, et brusehoved  

 og en håndvask fra byggeområdet ved C- fabrikken.
Det har senere vist sig, at  

 nogle andre brugte bygningsdele og inventar er fjernet fra byggeområdet på  

 legal vis, og det kan derfor også være tilfældet med toilettet, brusehovedet  

 og håndvasken.
Det beklages derfor, at tingenes forsvinden er betegnet som  

 tyveri.
Læren heraf er blandt andet, at vi skal i Vitaminfo være meget sikre,  

 før der bliver sagt, om nogle ting er stjålne.
Ligeledes beklager jeg, at nogle medarbejdere har følt sig tyvtet ved  

 Vitaminfos omtale af, at nogle ting er forsvundet fra virksomheden.
Det har  

 ikke været meningen at mistænkeliggøre nogen medarbejder, men at informere og  

 omtale, at det for os alle er meget ubehageligt, at nogle ting er forsvundet  

 på uærlig vis.« Politiet meddelte i december 1988, at politiets undersøgelser ikke havde  

 givet anledning til nogen som helst mistanke mod medarbejdere fra  

 virksomheden eller A/S Søren Jensen.
 Til støtte for påstanden i sag 88.424 har klagerne anført, at der er tale  

 om en erkendt overenskomststridig arbejdsnedlæggelse, og at der ikke  

 foreligger omstændigheder, som kan føre til, at arbejdsnedlæggelserne ikke  

 skulle udløse en bod, der udmåles efter de sædvanligt anvendte satser.
Særlig vedrørende tyveribeskyldningerne har klagerne anført, at  

 informationsbrevene fra september - oktober ikke indeholder nogle direkte  

 beskyldninger om tyveri blandt medarbejderne.
Hvis brevene utilsigtet er  

 blevet opfattet som beskyldninger, er misforståelsen i hvert fald rettet op i  

 informationsbrevet af 27. oktober, d.v.s. på et tidspunkt, der ligger mere  

 end 1 måned forud for arbejdsnedlæggelserne.
Vedrørende de påberåbte arbejdsmiljøproblemer har klagerne gjort gældende,  

 at medlemmerne af de indklagede forbund er underrettet om skrivelsen af 10.  

 november 1988 gennem deres repræsentant i sikkerhedsudvalget, ligesom  

 sikkerhedsgrupperne i kviksølvafdelingen er blevet underrettet.
Virksomheden  

 har herved overholdt sin informationspligt.
Indklagede har ikke godtgjort, at  

 kravene i skrivelsen ikke er efterlevet.
Med hensyn til advarslen til tillidsrepræsentant Jens Ole Pedersen har  

 klagerne anført, at det efter de afgivne vidneforklaringer må lægges til  

 grund, at Jens Ole Pedersen har truet de 3 elektrikere fra A/S Søren Jensen  

 til at forlade deres arbejde.
Der var tale om et arbejde, som ikke var berørt  

 af arbejdsnedlæggelserne den 27. og 28. oktober.
Jens Ole Pedersen har herved  

 groft tilsidesat sine forpligtelser som tillidsrepræsentant, og advarslen er  

 derfor givet med rette.
Når advarslen først blev meddelt den 11. november,  

 skyldes det udelukkende, at man på grund af ferie ikke kunne komme i  

 forbindelse med Jens Ole Pedersen.
Der ligger ikke i den omstændighed, at man  

 på organisationsmødet den 17. marts 1989 gik med til at lade advarslen  

 bortfalde nogen erkendelse af, at advarslen var givet med urette.
Hvad endelig angår udelukkelsen af Poul Einar Guldborg og Ib Kjeldsen fra  

 mæglingsmødet den 1. december, har klagerne gjort gældende, at udelukkelsen  

 er sket med rette.
Indklagede har ikke påvist, at der foreligger kutyme for,  

 at Klub 6 skulle deltage i alle forhandlinger.
Hertil kommer, at en eventuel  

 kutyme må anses for knyttet til den situation, som forelå forud for  

 indgåelsen af overenskomsten mellem Industrifagene og Dansk El-Forbund.
Denne  

 overenskomst bevirkede, at håndværkerne på virksomheden ikke længere var  

 omfattet af samme overenskomst.
Når dette er tilfældet, må også de hidtidige  

 forhandlingsregler anses for bortfaldet, i hvert fald for så vidt angår  

 forhandlinger om spørgsmål, som alene vedrører den ene gruppe.
Dette var  

 netop tilfældet med advarslen til Jens Ole Pedersen.
Den blev meddelt, fordi  

 han som tillidsrepræsentant for virksomhedens elektrikere pressede  

 elektrikerne fra A/S Søren Jensen til at forlade deres arbejde.
Spørgsmålet  

 om advarslens berettigelse var således udelukkende et anliggende, der  

 vedrørte virksomheden, Jens Ole Pedersen og de respektive organisationer, det  

 vil sige Industrifagene og Dansk El-Forbund.
Virksomheden var derfor efter  

 almindelige fagretlige regler berettiget til at modsætte sig at Karl Einar  

 Guldborg og Ib Kjeldsen, der tilhørte andre faggrupper og som arbejdede under  

 en anden overenskomst, deltog i mæglingsmødet.
El-forbundet henvendte sig da  

 også udelukkende til Industrifagene, da man ønskede mæglingsmøde afholdt.
Det  

 kan ikke tillægges betydning, at Guldborg og Kjeldsen deltog i den  

 forudgående lokalforhandling, idet der ikke heri kan indlægges nogen  

 anerkendelse af, at de pågældende havde krav på at deltage i mæglingsmødet.
Til støtte for frifindelsespåstanden over for indklagedes selvstændige  

 påstand har klagerne anført, at hverken virksomheden eller Industrifagene har  

 begået overenskomstbrud ved at modsætte sig, at Karl Einar Guldborg og Ib  

 Kjeldsen deltog i mæglingsmødet.
Der er derfor intet grundlag for at ikende  

 virksomheden og/eller Industrifagene bod.
Klagerne bestrider, at det følger  

 af almindelige fagretlige regler, at en organisation selv kan bestemme, hvem  

 der skal repræsentere organisationen ved fagretlige møder.
Til støtte for påstanden i sag nr. 88.425 har klagerne anført, at den  

 arbejdsnedlæggelse, som denne sag angår, skete i sympati med de strejkende på  

 vitaminfabrikken.
Den må derfor bedømmes på på samme måde som  

 arbejdsnedlæggelsen i sag nr. 88.424.
Til støtte for frifindelsespåstanden har indklagede anført, at det fremgår  

 af de fremlagte dokumenter og af de afgivne vidneforklaringer, at der var et  

 dårligt samarbejdsklima på virksomheden.
De forhold, som blev fremdraget på  

 fællesmødet, er af en sådan karakter, at arbejderne bør fritages for at  

 betale bod i anledning af deres deltagelse i arbejdsnedlæggelsen.
 Hvad angår spørgsmålet om tyverier fra virksomheden indeholder de  

 fremlagte informationsbreve klare beskyldninger mod medarbejderne,  

 beskyldninger som efter politiets undersøgelser viste sig ganske ubegrundede.  

 Den krænkelse, som ligger heri, er ikke elimineret ved den beklagelse, som  

 virksomhedens ledelse fremkom med i informationsbrevet af 27. oktober 1988.
Med hensyn til arbejdsmiljømæssige problemer må det efter de afgivne  

 forklaringer lægges til grund, at virksomheden ikke har sørget for, at de  

 håndværkere, som arbejdede i kviksølvafdelingen, blev underrettet om  

 Arbejdstilsynets skrivelse af 10. november 1988, herunder navnlig om de påbud  

 vedrørende arbejdstøj, som indeholdes i skrivelsen.
Da arbejdet med kviksølv  

 er farligt, er der tale om en alvorlig forsømmelse.
For så vidt angår advarslen til tillidsrepræsentant Jens Ole Pedersen har  

 indklagede anført, at det fremgår af referatet af organisationsmødet den 17.  

 marts 1989, at advarslen bortfaldt.
Dette kan kun forstås således, at det på  

 mødet blev erkendt, at advarslen var meddelt med urette.
Indklagede har  

 herved henvist til, at der er fast praksis for, at advarsler tidligst  

 »forældes« efter 1 år.
Her var der kun gået ca. 4 måneder.
Bortfald  

 af advarslen må derfor betyde, at advarslen var uberettiget.
Hertil kommer at  

 advarslen først blev meddelt 14 dage efter den begivenhed, som udløste  

 advarslen, hvilket er for sent.
Hvad endelig angår udelukkelsen af Karl Einar Guldborg og Ib Kjeldsen fra  

 mæglingsmødet den 1. december 1988, har indklagede anført, at der her er tale  

 om tilsidesættelse af grundlæggende fagretlige regler.
Overenskomsten mellem  

 Industrifagene og Dansk El-Forbund indeholder ingen særlige regler om  

 forhandlingsretten.
Spørgsmålet må derfor bedømmes efter Norm for regler for  

 behandling af faglig strid.
Af Normens § 10 fremgår, at et medlem af mæglingsudvalget ikke må være  

 personlig interesseret i arbejdsforholdene på det arbejdssted, som sagen  

 angår.
Herudover indeholder Normen ingen begrænsninger i en organisations  

 adgang til selv at bestemme, hvem der skal repræsentere organisationen under  

 behandlingen af faglige tvister, og der er fast praksis for, at  

 bestemmelsesretten tilkommer organisationen, i det foreliggende tilfælde  

 Dansk El-Forbund.
Det ville være undergravende for det fagretlige system,  

 hvis man accepterede, at den ene part kunne blande sig i, hvem der mødte for  

 den anden part, og der er ingen holdepunkter for, at deltagelse er betinget  

 af medlemskab eller tilknytning til vedkommende organisation.
At det  

 forholder sig som hævdet af indklagede bekræftes også af det forslag til  

 ændrede forhandlingsregler, som blev fremlagt af virksomheden i december  

 1988, jf. forslagets pkt. 3 litra b, hvoraf det fremgår, at det er  

 organisationen, som bestemmer sammensætningen af forhandlingsudvalget.
Hertil kommer, at udelukkelsen af de 2 tillidsmænd fra Dansk  

 Metalarbejderforbund - og dermed af Klub 6 - fra mæglingsmødet strider mod  

 den kutyme, som har været gældende på virksomheden i en årrække.
Den  

 omstændighed, at elektrikerne blev overført til overenskomsten mellem  

 Industrifagene og Dansk El-Forbund, kan ikke bevirke, at virksomheden har  

 været berettiget til at tilsidesætte denne kutyme.
At virksomheden heller  

 ikke selv har været af den opfattelse fremgår af, at alle 3  

 tillidsrepræsentanter deltog i lokalforhandlingen, og bekræftes af det lige  

 nævnte forslag til forhandlingsregler, som virksomheden fremlagde få dage  

 efter mæglingsmødet.
Hertil kommer, at advarslen til tillidsrepræsentant Jens  

 Ole Pedersen reelt angik alle de medarbejdere, som deltog i  

 arbejdsnedlæggelsen den 27. og 28. oktober.
Det var derfor det eneste  

 rimelige, at alle 3 tillidsrepræsentanter deltog i mæglingsmødet.
Til støtte for frifindelsespåstanden i sag nr. 88.425 har indklagede  

 anført, at den arbejdsnedlæggelse, som denne sag angår, skete i sympati med  

 arbejdsnedlæggelsen blandt håndværkerne på Vitaminfabrikken.
Bodskravet bør  

 derfor heller ikke tages til følge i denne sag.
Til støtte for indklagedes påstand om, at virksomheden og Industrifagene  

 idømmes bod, har indklagede anført, at virksomheden og organisationen har  

 handlet overenskomststridigt ved at modsætte sig, at Karl Einar Guldborg og  

 Ib Kjeldsen deltog i mæglingsmødet.
Der er tale om en klar tilsidesættelse af  

 grundlæggende fagretlige regler, og tilsidesættelsen bør derfor udløse en  

 alvorlig bod.
 Arbejdsretten skal udtale:
Som erkendt af indklagede var de arbejdsnedlæggelser, som sagerne angår,  

 overenskomststridige.
Med hensyn til de forhold, som indklagede har påberåbt  

 sig til støtte for påstanden om bodsfritagelse, findes hverken  

 tyveribeskyldningerne, de arbejdsmiljømæssige problemer eller advarslen til  

 tillidsrepræsentant Jens Ole Pedersen at kunne føre til, at der ikke ikendes  

 sædvanlig bod.
 Hvad angår tyverispørgsmålet bemærkes, at udtalelserne i  

 informationsbrevene fra september - oktober 1988 blev korrigeret og beklaget  

 i informationsbrevet af 27. oktober 1988. Hertil kommer, at hændelsesforløbet  

 vedrørende dette spørgsmål ligger mere end 1 måned forud for  

 arbejdsnedlæggelsen.
Med hensyn til de arbejdsmiljømæssige forhold, må det efter bevisførelsen  

 lægges til grund, at Arbejdstilsynets skrivelse af 10. november 1988 blev  

 forelagt i virksomhedens sikkerhedsudvalg og i de sikkerhedsgrupper, som var  

 etableret i kviksølvafdelingen.
Det findes ikke godtgjort, at de i skrivelsen  

 indeholdte forskrifter om arbejdstøj ikke blev iagttaget.
Der foreligger  

 derfor ikke i denne henseende forhold fra virksomhedens side, som har kunnet  

 give rimelig anledning til arbejdsnedlæggelsen.
For så vidt angår advarslen til tillidsrepræsentant Jens Ole Pedersen, må  

 det, således som sagen er forelagt for Arbejdsretten, lægges til grund, at  

 Jens Ole Pedersen den 27. oktober og 28. oktober 1988 overtalte elektrikerne  

 fra A/S Søren Jensen til at forlade deres arbejde.
Advarslen findes herefter  

 meddelt med rette.
Udfaldet af organisationsmødet den 17. marts 1989 findes  

 ikke at kunne forstås således, at virksomheden eller organisationen skulle  

 have erkendt, at der ikke var tilstrækkelig grundlag for advarslen.
Heller  

 ikke dette forhold har derfor givet rimelig grund til arbejdsnedlæggelsen.
Hvad endelig angår udelukkelsen af tillidsrepræsentanterne Karl Einar  

 Guldborg og Ib Kjeldsen fra deltagelse i mæglingsmødet den 1. december 1988,  

 må det antages, at det var denne udelukkelse, som reelt var årsagen til  

 arbejdsnedlæggelsen.
Det findes godtgjort, at der forud for  

 1987-overenskomsten mellem Industrifagenes almindelige Arbejdsgiverforening  

 og Dansk El-Forbund var kutyme for, at Klub 6, repræsenteret ved de 3  

 tillidsrepræsentanter, deltog i alle lokale forhandlinger.
Det må endvidere  

 lægges til grund, at virksomheden efter indgåelsen af den nye overenskomst  

 foreslog, at de hidtidige regler blev ændret, således at de stort set kom til  

 at svare til virksomhedens forslag af 6. december 1988. Ifølge dette forslags  

 pkt. 3 litra b er det ved forhandlinger, hvor organisationerne er  

 repræsenteret, vedkommende organisation, der bestemmer sammensætningen af  

 forhandlingsudvalget.
Forslaget åbner derfor i hvert fald på dette punkt  

 mulighed for, at den hidtidige kutyme kunne videreføres.
At virksomheden har  

 været af den opfattelse, at spørgsmålet om berettigelsen af advarslen til  

 tillidsrepræsentant Jens Ole Pedersen var et anliggende, som vedrørte hele  

 Klub 6, fremgår af, at alle 3 tillidsrepræsentanter uden indsigelse fra  

 virksomhedens side deltog i den lokale forhandling, som fandt sted den 21.  

 november 1988. Virksomheden og Industrifagene findes herefter at have handlet  

 overenskomststridigt ved at modsætte sig Dansk El-Forbunds ønske om, at Karl  

 Einar Guldborg og Ib Kjeldsen deltog i mæglingsmødet.
Udelukkelsen af de  

 pågældende findes ikke at kunne føre til, at bod helt bortfalder jf.  

 arbejdsretslovens § 12, stk. 2, 3. punktum, men findes at burde tages i  

 betragtning som en formildende omstændighed.
Herefter findes de medlemmer af  

 de indklagede forbund, som deltog i arbejdsnedlæggelsen alene at burde betale  

 sædvanlig bod i det omfang, hvori arbejdsnedlæggelsen fortsatte, efter at der  

 på fællesmøderne den 8. december 1988 var givet pålæg om at genoptage  

 arbejdet.
Med hensyn til indklagedes påstand om, at virksomheden og Industrifagenes  

 almindelige Arbejdsgiverforening ikendes bod for overenskomstbrud bemærkes,  

 at virksomheden efter det anførte har handlet overenskomststridigt ved at  

 modsætte sig, at de 2 tillidsrepræsentanter deltog i mæglingsmødet.
Efter de  

 foreliggende oplysninger må det endvidere lægges til grund, at udelukkelsen  

 skete efter råd fra Industrifagene.
Industrifagene findes herved at have  

 gjort sig delagtig i overenskomstbruddet.
For dette overenskomstbrud findes  

 Industrifagene at burde betale en bod på 70.000 kr. til de forbund, som er  

 indklaget i sag nr. 88.424. Da ansvaret for overenskomstbruddet reelt  

 påhviler Industrifagene, findes der ikke tilstrækkelig grundlag for at idømme  

 virksomheden bod.
 T h i k e n d e s f o r r e t :
 Til Dansk Arbejdsgiverforening for Industrifagenes almindelige  

 Arbejdsgiverforening for BASF Vitaminfabrik A/S, Grenaa, betaler de på  

 navnelisterne i sag nr. 88.424 nævnte medlemmer af Dansk  

 Metalarbejderforbund, Snedker- og Tømrerforbundet i Danmark og Dansk  

 El-Forbund en bod på 24 kr. for hver time, hvori de deltog i  

 arbejdsnedlæggelsen på virksomheden fra den 9. december til og med den 15.  

 december 1988.
 Til Dansk Arbejdsgiverforening for Dansk VVS-Installatør Forening betaler  

 de på navnelisterne i sag nr. 88.425 nævnte medlemmer af Dansk  

 Metalarbejderforbund og Blik- og Rørarbejderforbundet i Danmark en bod på 24  

 kr. for hver time, hvori de deltog i arbejdsnedlæggelsen på arbejdspladsen  

 BASF Vitaminfabrik A/S fra den 9. december til og med den 15. december 1988.
 Til Dansk Metalarbejderforbund, Snedker- og Tømrerforbundet i Danmark og  

 Dansk El-Forbund betaler Industrifagenes almindelige Arbejdsgiverforening en  

 bod på 70.000 kr.
 I sagsomkostninger i de 2 sager betaler klagerne og indklagede hver 2.000  

 kr. til Arbejdsretten.
 (* 1) Henvisninger: Per Jacobsen s.480 ff.
