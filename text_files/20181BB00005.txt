Fremsat den 3. oktober 2018 af Søren Egge Rasmussen (EL), Rasmus Vestergaard Madsen (EL) og Øjvind Vilsholm (EL) Forslag til folketingsbeslutning om indførelse af straksforbud mod salg og anvendelse af sprøjtegifte med aktivstofferne pendimethalin, bromoxynil og fluroxypyr Folketinget pålægger regeringen at indføre et straksforbud mod salg og anvendelse af sprøjtegifte med aktivstofferne pendimethalin, bromoxynil og fluroxypyr til erhvervsbrug og til brug på offentlige arealer.
Bemærkninger til forslaget National Cancer Institute har i samarbejde med Aarhus Universitet, National Institute of Health og Statens Serum Institut fundet, at der er indikationer på sammenhæng mellem sprøjtegifte, der indeholder aktivstofferne pendimethalin, bromoxynil og fluroxypyr, og leukæmi hos børn, hvis mødre under graviditeten har boet i nærheden af marker, hvor der sprøjtes med ovennævnte sprøjtegifte.
Sprøjtegifte med aktivstofferne pendimethalin, bromoxynil og fluroxypyr anvendes i dag i dansk landbrug i betydeligt omfang.
I 2016 blev der således brugt 15.431 kg bromoxynil, 33.807 kg pendimethalin og 27.562 kg fluroxypyr.
 Forslagsstillerne mener, at mistanken bør tages alvorligt, og at regeringen med udgangspunkt i forsigtighedsprincippet med det samme bør handle aktivt ved at indføre et straksforbud mod salg og anvendelse af de pågældende sprøjtegifte.
 Forslagsstillerne foreslår, at straksforbuddet tages op til revurdering, når det endelige studie fra National Cancer Institute foreligger, i forhold til hvorvidt forbuddet skal ophøre eller forlænges.
Skriftlig fremsættelse Søren Egge Rasmussen (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om indførelse af straksforbud mod salg og anvendelse af sprøjtegifte med aktivstofferne pendimethalin, bromoxynil og fluroxypyr.
(Beslutningsforslag nr.
B 5) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
