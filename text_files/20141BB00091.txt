Fremsat den 11. marts 2015 af Mai Mercado (KF) og Mike Legarth (KF) Forslag til folketingsbeslutning om skærpet straf for tyveri ved samtidig forstyrrelse af driften af almindelige samfærdselsmidler m.v.
Folketinget pålægger regeringen i indeværende folketingssamling at fremsætte de nødvendige lovforslag, der kan sikre, at personer, der gør sig skyldig i tyveri med den konsekvens, at driften af almindelige samfærdselsmidler forstyrres, f.eks. ved kabeltyveri, straffes langt hårdere, end de gør i dag.
Herunder skal udenlandske statsborgere, der begår samfærdselsforstyrrende berigelsesforbrydelser, straffes ubetinget og altid afsone i hjemlandet.
 Det foreslås således, at strafferammen for tyveri af ting, der tjener til driften af almindelige samfærdselsmidler, f.eks. kabeltyveri, forhøjes til fængsel i op til 6 år.
Bemærkninger til forslaget Kabeltyveri er et massivt problem for danske togpassagerer.
Alene i 2014 forårsagede 173 kabeltyverier forsinkelser for hele 1.674 S-tog, og med 350.000 daglige passagerer i S-togene er det noget, der generer utrolig mange danskere, der blot passer deres arbejde og deres hverdag.  Der henvises til »Kabeltyveri« i Weekendavisen, den 30. januar 2015.
Kabeltyveri straffes efter straffelovens § 276, som omhandler simpelt tyveri.
Såfremt der er tale om kabeltyveri, som ud over at være et tyveri ligeledes skaber »omfattende forstyrrelse i driften af almindelige samfærdselsmidler«, kan der tillige rejses sigtelse efter straffelovens § 193, stk. 1, hvor strafferammen er op til 6 år.
Dette er kun sjældent anvendt, og tidligere domme for kabeltyveri lyder eksempelvis på 4 og 5 måneders ubetinget fængsel.
Der henvises til »To rumænere dømt for kabeltyveri og forstyrrelse af S-togsdriften«, Køge Lokalavis, den 18. november 2013.
Forslagsstillerne vil med nærværende beslutningsforslag sikre, at kabeltyveri ikke straffes som simpelt tyveri, da straffen på ingen måde kan sammenlignes med de konsekvenser, som togpendlere står over for, når de igen ikke kan komme med toget.
Det skal ligeledes sikres, at kabeltyvene, såfremt de er udenlandske statsborgere, idømmes udvisning og altid afsoner straffen i hjemlandet.
Dette sikres ifølge EU-retten bl.a. ved, at straffen udmåles til mindst 6 måneders ubetinget fængsel.
Tyverier af kobberkabler fra jernbaneinfrastrukturen er ikke kun et dansk, men også et internationalt problem.
Tyverier af kobberkabler fra jernbaneinfrastrukturen er et generelt problem i EU og i resten af verden.
Flere af vores europæiske naboer benytter sig af overvågning på udvalgte jernbanestrækninger eller områder.
Ofte er overvågning et supplement til et større tiltag.
Der henvises til »Kobbertyve hærger Europa«, Berlingske, den 29. januar 2015.
 Forslagsstillerne foreslår, at straffelovens § 193 f.eks. kan komme til at se således ud, idet der tilføjes et nyt stk. 3:
 § 193. Den, der på retsstridig måde fremkalder omfattende forstyrrelse i driften af almindelige samfærdselsmidler, offentlig postbesørgelse, telegraf- eller telefonanlæg, radio- eller fjernsynsanlæg, informationssystemer eller anlæg, der tjener til almindelig forsyning med vand, gas, elektrisk strøm eller varme, straffes med bøde eller fængsel indtil 6 år.
 Stk. 2. Begås forbrydelsen groft uagtsomt, er straffen bøde eller fængsel indtil 6 måneder.
Stk. 3. Den, der uden samtykke og for egen uberettiget vindings skyld borttager rørlige ting, der tjener til driften af almindelige samfærdselsmidler, straffes med fængsel indtil 6 år.
Straffen kan forhøjes med indtil det halve, såfremt forbrydelsen har bred, almenskadelig karakter.
Skriftlig fremsættelse Mai Mercado (KF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om skærpet straf for tyveri ved samtidig forstyrrelse af driften af almindelige samfærdselsmidler m.v.
(Beslutningsforslag nr.
B 91) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
