Skriftlig fremsættelse (27. januar 2016) Beskæftigelsesministeren (Jørn Neergaard Larsen):
 Herved tillader jeg mig for Folketinget at fremsætte:
Lov om ændring af deltidslov (Opfølgning på begrundet udtalelse fra EU-Kommissionen om forskelsbehandling af deltidsansatte og forenkling af loven) (Lovforslag nr.
L 106) Lovforslaget indeholder følgende elementer:
- Med lovforslaget sikres det, at deltidsloven er i overensstemmelse med deltidsdirektivet.
I tillæg hertil forenkles loven.
 Med lovforslaget fjernes de tre bilag i deltidsloven, der regulerer forholdene for ikke-overenskomstdækkede lønmodtagere i den offentlige sektor.
- Herefter vil alle lønmodtagere, som ikke via overenskomster eller rammeaftaler er sikret minimumsrettighederne i deltidsdirektivet, blive omfattet af bestemmelserne i lovens bilag A.
Bilag A er en rammeaftale mellem DA og LO.
Hermed udvides bestemmelserne i DA/LO-aftalen til også at finde anvendelse for ikke-overenskomstdækkede deltidsansatte på det offentlige område, og der vil være ensartede minimumsregler for deltidsansatte på hele det danske arbejdsmarked.
 - Lovforslaget ophæver desuden adgangen til efter ansøgning at anvende andre kollektive overenskomster end DA/LO-aftalen i forhold til deltidsansatte uden for det overenskomstdækkede område.
- Det sikres tillige, at implementeringen af deltidsdirektivet fortsat er forankret i kollektive overenskomster indgået mellem arbejdsmarkedets parter, og at behandling af tvister på området fortsat er forankret i det fagretlige system.
Deltidsloven fungerer således fortsat alene som et supplement til de kollektive overenskomster.
 Forslaget har ingen direkte økonomiske konsekvenser.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
