Kendelse fra Pressenævnet i sag nr.  

 30/1992 En kvinde [K] har ved skrivelse af 6. april 1992 klaget  

 over nogle indslag i Kanal 2's nyhedsudsendelse den 27. marts og 30. marts  

 1992. Klagen støttes på, at indslagene var i strid med god  

 presseskik, idet klageren blev udsat for personforfølgelse og  

 ærekrænkelse.
 Indslagene var led i en lang række af indslag om en  

 sag, hvorunder et ægtepars plejetilladelse vedrørende to  

 børn blev tilbagekaldt, og hvorunder der senere blev rejst sigtelse  

 mod ægteparret for at skjule børnene eller for medvirken  

 hertil.
 I følge klageskrivelsen bragte Kanal 2 den 12.  

 marts 1992 et indslag, hvori den ene af ægtefællerne fortalte, at  

 hun ikke havde haft kontakt med børnene indenfor de seneste 14 dage.  

 Da klageren mente at have set ægtefællerne sammen med et af  

 børnene den foregående sag, ringede hun til Kanal 2 og fortalte  

 journalisten, der stod for indslaget, at han blev ført bag lyset.  

 Endvidere underrettede hun socialudvalgsformanden i Frederiksberg Kommune om  

 sin iagttagelse og bekræftede senere sine oplysninger over for  

 politiet.
I et indslag den 18. marts 1992 viste Kanal 2 den  

 dramatiske anholdelse af ægteparret, der samme dag blev  

 varetægtsfængslet for en uge.
Varetægtsfængslingen  

 blev senere forlænget af byretten, men derefter ophævet af  

 landsretten.
Under et retsmøde i forbindelse med  

 varetægtsfængslingen, afgav klageren forklaring.
I indslaget den 27. marts 1992 blev klageren omtalt, som  

 "den gamle dame, som har meldt (navnet på en af  

 ægtefællerne) til politiet." Samtidig vistes panelet ved  

 dørtelefonen til klagerens opgang, hvor navnet på klagerens  

 tidligere afdøde ægtefælle er angivet.
Lidt senere vistes  

 vinduerne og altanen til klagerens lejlighed.
 I indslaget den 30. marts 1992 hed det bl.a.:
"Men fakta: Myndighederne havde kendskab til eller kunne  

 skaffe sig kendskab til børnenes opholdssted under flugten, og det  

 giver anledning til to store spørgsmål: Var en gammel dames  

 vidneforklaring om at have set det fængslede lægeægtepar  

 sammen med pigerne bevidst falsk og konstrueret, og hvorfor greb man ikke ind  

 over for den fortsatte fængsling af lægeægteparret, hvis  

 man kendte til pigernes opholdssted? Var det en bevidst falsk  

 vidneforklaring, der var skyld i, at (ægteparret) blev  

 isolationsfængslet og meget dårligt behandlet af politiet?  

 ...." Til yderligere støtte for sin klage har klageren  

 fremhævet, at indslagene, der er blevet genudsendt de følgende  

 morgener, har resulteret i, at hun er blevet udsat for henvendelser af meget  

 grov karakter, herunder en trussel på livet.
 Kanal 2 ved advokat  Jan  Christiansen har ved skrivelse  

 af 7. maj og 22. maj 1992 afgivet udtalelser om sagen, hvori han har gjort  

 gældende, at indslagene ikke strider mod god presseskik, idet han  

 bestrider, at klageren er blevet udsat for personforfølgelse og  

 ærekrænkelse.
 Advokat  Christiansen har til støtte herfor henvist  

 til, at klageren, hvis navn ikke bliver direkte nævnt i indslagene,  

 selv rettede henvendelse til Kanal 2, og at hun forsøgte at få  

 sagen dysset ned i medierne.
Om udtalelserne i indslaget den 30. marts 1992 har advokat  

  Christiansen anført, at disse skal ses i sammenhæng med, at  

 andre personer i en række indslag havde forklaret, at børnene  

 ikke kunne have været på det sted, som klageren havde oplyst.
Som  

 følge heraf blev der i indslaget stillet spørgsmål om  

 rigtigheden af klagerens forklaring.
 I sagens behandling har følgende  

 nævnsmedlemmer deltaget: Else Mols, Henrik Antonsen, Ulrik Holmstrup og  

 Ole Malmqvist.
 Nævnet har under sagens behandling set de  

 påklagede indslag af 27. og 30. marts 1992.
 Pressenævnet udtaler:
 I indslaget den 30. marts 1992 udtaltes, at "den gamle  

 dame" muligvis bevidst havde afgivet falsk forklaring i sagen.
 Efter de foreliggende oplysninger findes det stridende mod  

 god presseskik, at Kanal 2 har fremsat den nævnte alvorlige og  

 ærekrænkende udtalelse om klageren, hvis identitet må  

 formodes at have været seerne bekendt fra de tidligere udsendelser.
 Pressenævnet skal derfor udtale sin alvorlige  

 misbilligelse af Kanal 2's handlemåde.
 I henhold til medieansvarslovens § 49 pålægger  

 Pressenævnet herefter den ansvarshavende redaktør snarest muligt  

 at offentliggøre følgende i Kanal 2 Rapporten, kl. 18:
"Under Kanal 2 Rapportens dækning af "[B]-sagen"  

 blev det i et indslag den 27. marts 1992 oplyst, at en gammel dame havde  

 meldt [B] og [C] til politiet.
I indslaget blev det samtidig vist, hvor damen  

 boede.
 I et senere indslag den 30. marts blev det udtalt, at den  

 gamle dame muligvis havde afgivet bevidst falsk vidneforklaring i sagen.
 I anledning af en klage fra den pågældende har  

 Pressenævnet ved kendelse af 16. juni 1992 udtalt, at det findes  

 stridende mod god presseskik, at Kanal 2 Rapporten fremsatte den nævnte  

 alvorlige og ærekrænkende udtalelse om klageren, hvis identitet  

 må formodes at have været seerne bekendt.
Pressenævnet har endvidere i anledning af klagen  

 udtalt sin alvorlige misbilligelse af Kanal 2 Rapportens  

 handlemåde." Afsagt den 16. juni 1992.
