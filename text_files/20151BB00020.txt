Fremsat den 29. oktober 2015 af Mette Abildgaard (KF) og Søren Pape Poulsen (KF) Forslag til folketingsbeslutning om det nationale klimamål i 2020 Folketinget pålægger regeringen at arbejde for, at Danmarks udledning af drivhusgasser i 2020 reduceres med 40 pct. i forhold til niveauet i 1990, og at der løbende fremsættes forslag, der medvirker til at reducere udledningen af drivhusgasser med henblik på at nå målet om en 40 pct.s reduktion i 2020.
Folketinget lægger vægt på, at forslagene er omkostningseffektive og gennemføres under hensyn til vækst, dansk erhvervslivs konkurrenceevne og beskæftigelsen generelt.
Klimaindsatsen skal skabe jobs og ikke koste jobs.
Det skal ske ved at gøre brug af moderne teknologier og sikre synergieffekter i alle sektorer og ved at sikre, at alle dele af dansk erhvervsliv forbliver konkurrencedygtige.
Bemærkninger til forslaget Forslaget fremsættes, fordi der har vist sig et behov for at skabe klarhed over Danmarks nationale klimamål, og hvordan disse mål skal nås.
Dansk erhvervsliv har brug for at vide, hvilke rammevilkår det har at arbejde under de kommende år.
Det kræver en klar kurs og tydelige målsætninger.
Forslagsstillerne ønsker en fortsat ambitiøs grøn omstilling i Danmark, hvor vi bidrager til at reducere klimabelastningen globalt, samtidig med at vi understøtter udviklingen af grønne produkter og skaber nye arbejdspladser i Danmark.
Forslaget skal således sikre en ambitiøs og konstruktiv klimaindsats, der under hensyntagen til dansk erhvervslivs konkurrenceevne indebærer, at der aktivt arbejdes for at identificere nye initiativer, der bidrager til at reducere udledningen af CO2.
 Endelig skal forslaget bekræfte vigtigheden af, at der lyttes til det uafhængige Klimaråd, som er oprettet med henblik på en gang årligt at komme med anbefalinger til regeringen om klimaindsatsen, så denne kan indrettes omkostningseffektivt og under hensyn til vækst, konkurrenceevne og beskæftigelse.
Skriftlig fremsættelse Mette Abildgaard (KF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om det nationale klimamål i 2020.
(Beslutningsforslag nr.
B 20) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
