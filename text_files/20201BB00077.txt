Fremsat den 6. november 2020 af Hans Kristian Skibby (DF), Kristian Thulesen Dahl (DF), Mette Hjermind Dencker (DF), Morten Messerschmidt (DF) og Peter Skaarup (DF) Forslag til folketingsbeslutning om dispensation fra reglerne om tidsbegrænset campering i vintermånederne Folketinget pålægger regeringen hurtigst muligt og senest inden udgangen af indeværende folketingsår at fremsætte lovforslag, der indfører en dispensationsmulighed fra reglerne om, at ophold på campingpladser i vinterperioden fra den 1. november til den 28. februar kun må vare op til 15-20 dage.
Bemærkninger til forslaget I erhvervsministerens svar af 7. september 2020 på spørgsmål S 1693 (folketingsåret 2019-20) oplyser ministeren, at lovgivningen giver plads til kortvarig vintercampering, hvilket vil sige ophold af maks. 15-20 dages varighed i perioden fra den 1. november til den 28. februar.
Erhvervsministeren svarer desuden, at formålet med reglerne er at sikre en anderledes og billig ferieform for almindelige danskere.
I besvarelsen oplyser ministeren, at der ikke aktuelt er hjemmel i lovgivningen til at fastsætte regler om dispensation, så det vil være muligt at campere i en periode, der overstiger 15-20 dage, i vintermånederne.
Camping er en vigtig ferieform for mange danskere og i høj grad også for de udenlandske turister, der hvert år spænder campingvognen for bilen eller putter teltet i bagagerummet og sætter kursen mod Danmark.
Sådan skal det blive ved med at være.
 Dansk Folkeparti er derfor også enig i, at der fortsat skal være de kendte campingfaciliteter til rådighed for danskere og turister, der ønsker at tilbringe weekender og ferier på de danske campingpladser.
Selv om mange mennesker  både danskere og turister  opfatter campinglivet som noget, der hører fritiden og ferierne til, findes der også en gruppe af mennesker, som ønsker sig bedre muligheder for at campere hele året og dermed også i længere perioder om vinteren.
Hidtil har kommunerne skullet give de pågældende borgere påbud om at afbryde deres ophold på en campingplads, når opholdet har varet længere end 15-20 dage.
Kommunerne begrunder sædvanligvis påbuddene med, at lovgivningen ikke giver mulighed for at tillade længere ophold.
Dansk Folkeparti foreslår derfor, at lovgivningen fremover skal give mulighed for dispensation, så en campingpladsejer kan søge kommunen om dispensation fra den tidsbegrænsning for ophold i vintermånederne, der gælder i medfør af campingreglementet.
Ejeren af campingpladsen skal kunne søge dispensation for op til f.eks. 10 pct. af campingpladsens pladser.
 Den enkelte kommune vil med den foreslåede dispensationsmulighed få mulighed for at foretage en konkret vurdering af, om en campingplads skal meddeles dispensation og længden heraf.
Det vil til enhver tid være op til den enkelte campingpladsejer, om man ønsker at søge om dispensation, så man i et vist omfang kan holde pladsen åben hele året for en begrænset kreds af beboere.
I givet fald vil ejeren have mulighed for øge sin omsætning og ikke mindst være med til at opfylde et ønske hos en gruppe af borgere.
 Ønsker ejeren af en campingplads ikke at søge dispensation, vil campingpladsen være omfattet af de gældende regler om, at kun ophold af maksimalt 15-20 dages længde er tilladt i perioden fra den 1. november til den 28. februar.
Økonomiske konsekvenser for stat og kommune Der forventes ikke økonomiske konsekvenser af forslaget.
Kommunerne ventes muligvis at kunne spare ressourcer, der ellers ville skulle bruges på at udstede og håndhæve påbud og på at udarbejde planer for fraflytning for de få beboere, som i dag bor på landets campingpladser i mere end 15-20 dage i perioden fra den 1. november til den 28. februar.
Skriftlig fremsættelse Hans Kristian Skibby (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om dispensation fra reglerne om tidsbegrænset campering i vintermånederne.
(Beslutningsforslag nr.
B 77) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
