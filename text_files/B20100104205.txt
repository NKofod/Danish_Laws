Bekendtgørelse om samarbejde mellem Danmark og Tyskland om vurdering og styring af oversvømmelsesrisikoen fra vandløb og søer i det internationale vanddistrikt1) I medfør af § 13 i lov om vurdering og styring af oversvømmelsesrisikoen fra vandløb og søer, jf. lov nr. 1505 af 27. december 2009, fastsættes:
 § 1. Bekendtgørelsen fastsætter regler om samarbejdet om vurdering og styring af oversvømmelsesrisikoen fra vandløb og søer i det internationale vanddistrikt mellem Miljøministeriet ved Miljøcenter Ribe og Slesvig-Holstens ministerium for landbrug, miljø og åbent land.
 Stk. 2. Det internationale vanddistrikt omfatter de grænseoverskridende oplande til vandløbene Vidå, Kruså, Meden Å og Jardelund Grøft.
 § 2. Miljøcentret koordinerer med Slesvig-Holstens ministerium for landbrug, miljø og åbent land udarbejdelsen af:
 1) Forslag til vurdering af oversvømmelsesrisikoen og udpegning af risikoområder, jf. lovens §§ 3 og 4.
 2) Kort over faren for oversvømmelse og kort over oversvømmelsesrisikoen, jf. lovens § 5.
 § 3. Efter udarbejdelse af det i § 2, nr. 1, nævnte forslag sender miljøcentret samtidigt med høringen af berørte kommuner, jf. lovens § 18, stk. 2, materialet til høring hos Slesvig-Holstens ministerium for landbrug, miljø og åbent land.
 Stk. 2. Miljøcentret oplyser om muligheden for at fremsætte indsigelser mod det i stk. 1 nævnte forslag inden for de i loven fastsatte tidsfrister, jf. lovens § 18, stk. 2.
 § 4. Efter udarbejdelse af de i § 2, nr. 2, nævnte kort sender miljøcentret dem til Slesvig-Holstens ministerium for landbrug, miljø og åbent land.
 Stk. 2. Miljøcentret oplyser om tidsfrist for muligheden for at komme med oplysninger til brug for udarbejdelsen af de endelige kort over faren for oversvømmelse og kort over oversvømmelsesrisikoen.
 § 5. Efter miljøcentrets modtagelse af forslag til risikostyringsplan, jf. lovens § 7, stk. 4, sendes det til Slesvig-Holstens ministerium for landbrug, miljø og åbent land.
 Stk. 2. Miljøcentret oplyser om muligheden for at fremsætte indsigelser mod det i stk. 1 nævnte forslag inden for de i loven fastsatte tidsfrister, jf. lovens § 7, stk. 5.
 Stk. 3. Miljøcentret sørger for straks at videresende indsigelser fra Slesvig-Holstens ministerium for landbrug, miljø og åbent land til rette kommune.
 § 6. Miljøcentret sender oplysninger om udpegede risikoområder, endelig kort over faren for oversvømmelse, endelig kort over oversvømmelsesrisikoen og endelig risikostyringsplan til Slesvig-Holstens ministerium for landbrug, miljø og åbent land.
 § 7. Slesvig-Holstens ministerium for landbrug, miljø og åbent land er klageberettiget for så vidt angår klage i henhold til lovens § 15.
 § 8. Bekendtgørelsen træder i kraft den 8. september 2010.
Miljøministeriet, den 1. september 2010 Karen Ellemann / Helle Pilsgaard 1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2007/60/EF af 23. oktober 2007 om vurdering og styring af risikoen for oversvømmelser (oversvømmelsesdirektivet), EU-Tidende 2007, nr.
L 288, side 27.
