Skriftlig fremsættelse (17. november 2010) Skatteministeren (Troels Lund Poulsen) Herved tillader jeg mig for Folketinget at fremsætte:
Forslag til lov om ændring af lov om en børnefamilieydelse og lov om børnetilskud og forskudsvis udbetaling af børnebidrag (Optjeningsprincip for børnefamilieydelse og børnetilskud, forbedret kontrol og udvidet modregningsadgang ved udbetaling af børnefamilieydelse) (Lovforslag nr.
L 79) Lovforslaget er en del af aftalen om finansloven for 2011 mellem regeringen, Dansk Folkeparti og Kristendemokraterne.
 Lovforslaget har til formål at sikre, at modtagere af børnefamilieydelse og børnetilskud har en reel tilknytning til det danske samfund for at kunne opnå den fulde ydelse.
 Forligspartierne er derfor enige om at indføre et optjeningsprincip for børnefamilieydelse og børnetilskud, således at ydelsesmodtageren skal have haft bopæl eller beskæftigelse i Danmark i to år inden for de seneste 10 år for at få fuld ydelse.
Ændringen betyder, at der vil være optjent ret til 25 pct. af den fulde ydelse efter et halvt års bopæl eller beskæftigelse i Danmark og 50 pct. efter et år osv.
Efter to års bopæl eller arbejde i Danmark vil der således være optjent ret til fuld ydelse.
 Indførelsen af optjeningsprincippet har virkning fra 1. januar 2012.
 Det foreslås desuden, at kommunerne skal have et klart lovgrundlag til at indhente indkomstoplysninger i Skatteministeriets indkomstregister med henblik på forbedret kontrol med udbetalinger af børnefamilieydelse og børnetilskud.
Herudover skal indkomstregistret udbygges med en advis-ordning, så det vil være muligt for den kommunale sagsbehandler at abonnere på en kendt personkreds og automatisk få besked, når der er ændringer i indkomst- eller ansættelsesforhold.
Endvidere udvides adgangen til at modregne restancer i børnefamilieydelsen til også at omfatte eksisterende skyldig børnefamilieydelse.
 Initiativerne vurderes at reducere uberettigede udbetalinger af børnefamilieydelse og børnetilskud med ca. 5 mio. kr.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
