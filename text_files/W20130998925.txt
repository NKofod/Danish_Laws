Offererstatningslovens § 1  lovens område, nævnets j.nr. 13-520-02282 Ansøger var på arbejde som buschauffør, da en passager bagest i bussen ramte hende i øjnene med en laserstråle, der blev reflekteret af et passagerspejl over forruden i bussen.
Ansøger blev ramt af strålen flere gange af et par sekunders varighed, og da hun blev opmærksom på, at skadevolder sad i bussen, skældte hun ham ud over højttaleren, hvorefter han forlod bussen.
Politiet standsede efterforskningen, idet man ikke kunne finde skadevolder.
Nævnet lagde til grund, at skadevolder havde haft forsæt til at ramme ansøger med laserstrålen.
Der blev i den forbindelse lagt vægt på, at der var tale om flere episoder, og at ansøger havde set skadevolder sigte på sig i spejlet.
Da ansøger var påført midlertidige gener i form af irritation af øjet, tilkendte nævnet hende godtgørelse for svie og smerte og erstatning for tabt arbejdsfortjeneste.
