Ankestyrelsens principafgørelse 29-12 om arbejdsskade - anmeldelsesprocedure - forsikringsforhold - aftale - dispensation Resume:
 Arbejdsskader skal anmeldes til det forsikringsselskab, hvor forsikringen er tegnet, eller i visse tilfælde til Arbejdsskadestyrelsen.
Der er ikke hjemmel til ved aftale at fravige proceduren om anmeldelse, og sådanne aftaler er uden retsvirkning.
Forsikringspligtige arbejdsgivere skal overføre deres risiko til et arbejdsskadeforsikringsselskab.
En arbejdsgiver havde aftalt med forsikringsselskabet, at arbejdsgiveren selv registrerede arbejdsskader i virksomheden og kun videresendte anmeldelser til forsikringsselskabet, hvis og når tilskadekomne ønskede sagen viderebehandlet.
Forsikringsselskabet anså en arbejdsskade for rettidigt anmeldt, hvis blot arbejdsgiveren havde registreret skaden inden for et år efter hændelsen.
 Ankestyrelsen fandt, at der i dette tilfælde var særlig grund til at dispensere fra anmeldelsesfristen.
 Love:
Lov om arbejdsskadesikring - lovbekendtgørelse nr. 848 af 7. september 2009 - § 33 Afgørelse:
Ankestyrelsen har i principielt møde truffet afgørelse i din sag vedrørende spørgsmålet om anerkendelse af en anmeldt ulykke den 11. januar 2003, hvor du faldt og slog dit venstre knæ Vi har besluttet at behandle sagen principielt til belysning af, om arbejdsskadelovens regler om anmeldelse kan fraviges ved aftale.
 Resultatet er:
  Hændelsen er omfattet af loven, selv om anmeldelse er modtaget for sent.
 Hændelsen kan anerkendes som et ulykkestilfælde Vi er således kommet til samme resultat som Arbejdsskadestyrelsen.
 Der var enighed på mødet.
Begrundelsen for afgørelsen Vi vurderer, at lovens regler om anmeldelse ikke kan fraviges ved aftale.
 Arbejdsskader skal ifølge loven anmeldes til forsikringsselskabet eller i visse tilfælde Arbejdsskadestyrelsen.
 Vi har lagt til grund, at der på tidspunktet for din tilskadekomst eksisterede en særlig aftale mellem din arbejdsgiver og forsikringsselskabet om, at når skader var rettidigt anmeldt til arbejdsgiver, blev det betragtet som om, skaden var anmeldt til forsikringsselskabet.
Det er fra forsikringsselskabet oplyst, at aftalen var indgået af praktiske årsager og fungerede på den måde, at arbejdsgiver selv registrerede alle skader.
Inden for et år skulle sagen sendes til forsikringsselskabet, hvis tilskadekomne ønskede at få sagen viderebehandlet med henblik på mulig godtgørelse og erstatning.
Vi har lagt vægt på, at forsikringspligtige arbejdsgivere ifølge arbejdsskadelovgivningen skal overføre deres risiko til et arbejdsskadeforsikringsselskab, og at arbejdsskader skal anmeldes til forsikringsselskabet eller Arbejdsskadestyrelsen.
Der er ikke hjemmel til at fravige proceduren om anmeldelse ved aftale.
Den indgåede aftale er ugyldig, og da der er tale om to uafhængige parter, kan en anmeldelse til arbejdsgiver ikke sidestilles med en anmeldelse til forsikringsselskabet.
 Hændelsen skete den 11. januar 2003. Anmeldelsen er først modtaget ved forsikringsselskabet den 25. februar 2004 og er derfor for sent anmeldt.
 Vi dispenserer fra anmeldelsesfristen, fordi der foreligger en særlig grund hertil.
 Er anmeldelsen ikke indsendt rettidigt til forsikringsselskabet, kan krav om erstatning efter loven dog rejses af skadelidte eller de efterladte inden for en frist af 1 år fra arbejdsskadens indtræden.
 Vi kan se bort fra fristen, hvis der er særlig grund til det.
 Ved vurderingen af, om der foreligger særlig grund til at se bort fra fristen, indgår følgende fire forhold:
1. det er dokumenteret, at sikrede har været udsat for et ulykkestilfælde eller en skadelig påvirkning, der skyldes arbejdet eller de forhold, hvorunder dette foregik 2. der er anført en rimelig begrundelse for, at anmeldelse ikke er foretaget rettidig 3. der foreligger ganske overvejende sandsynlighed for årsagsforbindelse mellem arbejdsskaden og den anmeldte lidelse hos sikrede 4. mén, tab af erhvervsevne eller behandlingsudgifter som følge af arbejdsskaden har et sådant omfang, at det kan medføre godtgørelse eller erstatning Alle 4 forhold skal være opfyldt, for at der kan dispenseres fra anmeldelsesfristens overskridelse.
 Vi henviser til Principafgørelse U-24-01 og Principafgørelse U-4-06 om dispensation fra anmeldelsesfristens overskridelse.
Vi finder det dokumenteret, at du har været udsat for et ulykkestilfælde.
Vi vurderer, at dit fald på en glat trappe er årsag til din operationskrævende knæskade, og vi har samtidig lagt vægt på, at du har gener fra knæet i et sådant omfang, at arbejdsskaden har medført erstatningsberettigende følger.
 Vi bemærker i den forbindelse, at spørgsmålene om godtgørelse og erstatning behandles i en særskilt afgørelse.
 Vi finder videre, at der er rimelig grund til, at anmeldelsen er indgivet for sent til forsikringsselskabet.
 Vi har lagt vægt på, at ordningen mellem din arbejdsgiver og forsikringsselskabet har medført en sådan usikkerhed om forsikringsforholdene, at du med rette kunne gå ud fra, at din anmeldelse var indgivet rettidigt.
 Vi vurderer således, at alle 4 forhold er opfyldt.
 Oplysningerne om hændelsesforløbet samt dine helbredsmæssige forhold fremgår særligt af din spørgeskemabesvarelse af 14. marts 2005, ortopædkirurgisk speciallægeerklæring fra september 2005, brev fra forsikringsselskabet af 25. februar 2009 og samtalenotat af 18. februar 2010.
Bemærkninger til klagen Dit fagforbund har i klagen anført, at du fortsat har svære gener som følge af ulykken, som i høj grad påvirker din dagligdag.
Det har været nødvendigt for dig at opgive ridning, og ulykken har desuden nødvendiggjort omskoling til ny jobfunktion.
 Vi henviser til ovenstående begrundelse for vores afgørelse.
