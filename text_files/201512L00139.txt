Fremsat den 26. februar 2016 af udenrigsministeren (Kristian Jensen) Forslag til Lov om ændring af lov om Dansk Institut for Internationale Studier (Fastsættelse af instituttets hjemsted) § 1 I lov nr. 554 af 18. juni 2012 om Dansk Institut for Internationale Studier, som ændret ved § 2 i lov nr. 656 af 12. juni 2013, foretages følgende ændring:
 1. I § 1 indsættes som stk. 2:
»Stk. 2. Dansk Institut for Internationale Studier har hjemsted i Aarhus.« § 2 Stk. 1. Loven træder i kraft den 1. oktober 2016.
 Stk. 2. Dansk Institut for Internationale Studier kan indtil den 31. december 2017 udøve sin virksomhed fra sine hidtidige fysiske lokaliteter, i det omfang instituttet ikke er fraflyttet disse lokaliteter.
§ 3 Loven gælder ikke for Færøerne og Grønland, men kan ved kongelig anordning helt eller delvist sættes i kraft for Færøerne og Grønland med de ændringer, som de færøske og grønlandske forhold tilsiger.
Bemærkninger til lovforslaget Almindelige bemærkninger 1. Indledning Regeringen fremlagde i oktober 2015 udspillet Bedre Balance  Statslige arbejdspladser tættere på borgere og virksomheder.
Regeringen ønsker, at de statslige arbejdspladser skal være fordelt bedre i hele landet og være tættere på borgerne.
For at tilgodese disse hensyn annonceres det i udspillet, at regeringen over de kommende år vil flytte ca. 3.900 arbejdspladser fra hovedstadsområdet til landets fire andre regioner.
Det er den største samlede flytning af statslige arbejdspladser nogensinde herhjemme.
Som en del af udspillet foreslås det, at Dansk Institut for Internationale Studiers (DIIS) hjemsted flyttes til Aarhus.
Formålet med nærværende lovforslag er på den baggrund at ændre lovgrundlaget for Dansk Institut for Internationale Studier således, at det fastsættes ved lov, at instituttets hjemsted fremover skal ligge i Aarhus.
2. Lovforslagets hovedindhold 2.1 Fastlæggelse af Dansk Institut for Internationale Studiers hjemsted til Aarhus 2.1.1. Gældende ret Dansk Institut for Internationale Studier blev oprettet ved lov nr. 554 af 18. juni 2012 som en selvejende institution inden for den offentlige forvaltning.
Instituttet har som sit primære formål at udføre uafhængig forskning og analysevirksomhed på internationalt niveau af betydning for dansk udenrigs-, sikkerheds- og udviklingspolitik inden for et bredt felt af internationale emner.
Det fremgår desuden af loven vedrørende Dansk Institut for Internationale Studier, at instituttet skal formidle forskningsresultater, analyser og viden og udøve dokumentations- og informationsvirksomhed, herunder biblioteksvirksomhed, om internationale forhold.
 Instituttet ledes af en bestyrelse, der træffer afgørelse i alle væsentlige spørgsmål om instituttets faglige arbejdsområde, økonomi og forvaltning, jf. den nævnte lovs kapitel 2. Staten yder et årligt tilskud til instituttets drift og aktiviteter, men instituttet kan i overensstemmelse med sit formål modtage indtægter fra fonde, gaver m.v. og kan drive indtægtsdækket virksomhed, tilskudsfinansieret forskningsvirksomhed og andre tilskudsfinansierede aktiviteter, herunder konsulentbistand og rådgivning, i det omfang det er foreneligt med varetagelsen af instituttets øvrige opgaver, jf. kapitel 3. Det følger endvidere af lovens kapitel 4, at instituttet kun kan nedlægges ved lov.
2.1.2. Udenrigsministeriets overvejelser og den foreslåede ordning Dansk Institut for Internationale Studier indgår som følge af sin status som selvejende institution (særligt forvaltningssubjekt) ikke i et administrativt hierarki.
Det er Udenrigsministeriets vurdering, at det er forudsat i forbindelse med etableringen af instituttet, at ministeriet ikke, udover hvad der måtte følge af loven eller lovgivningen i øvrigt, har mulighed for generel eller konkret styring af instituttet.
Det er derfor Udenrigsministeriets vurdering, at en udflytning af instituttet kræver en ændring af lovgrundlaget for instituttet således, at instituttets hjemsted fastsættes ved lov.
Der henvises til lovforslagets § 1, stk. 2.
3. Økonomiske og administrative konsekvenser for det offentlige Det vurderes på baggrund af et foreløbigt skøn, at de samlede udgifter relateret til udflytningen af DIIS vil udgøre i størrelsesordenen 34 mio. kr.
Det bemærkes, at der er betydelig usikkerhed forbundet med skønnet over udgifterne bl.a. pga. usikkerhed om, hvor mange medarbejdere der flytter med, og hvilke personalepolitiske tiltag der kan blive relevante for at sikre implementeringen og begrænsningen af et eventuelt produktionstab på kort sigt.
Regeringen har afsat en reserve på 400 mio. kr. i 2016, der kan indgå i finansieringen af udgifter i forbindelse med flytningen.
Udgifter fra 2017 og frem indarbejdes på finanslovsforslaget for 2017.
Der må forventes at være administrative konsekvenser forbundet med udflytningen af DIIS, der på kort sigt kan medføre et produktionstab i tilknytning til instituttets forskning og analysevirksomhed.
Lovforslaget har ikke derudover økonomiske eller administrative konsekvenser for det offentlige.
 4. Økonomiske og administrative konsekvenser for erhvervslivet mv.
 Lovforslaget har ingen økonomiske eller administrative konsekvenser for erhvervslivet.
5. Administrative konsekvenser for borgerne Lovforslaget har ingen administrative konsekvenser for borgerne.
6. Miljømæssige konsekvenser Lovforslaget har ingen miljømæssige konsekvenser.
7. Forholdet til EU-retten Lovforslaget indeholder ingen EU-retlige aspekter.
 8. Hørte myndigheder og organisationer mv.
 Et udkast til lovforslag har i perioden fra den 15. december 2015 til den 24. januar 2016 været sendt i høring hos følgende myndigheder og organisationer:
 Aarhus Universitet, Aalborg Universitet, ADRA Danmark, Akademikernes Centralorganisation, Advokatrådet, AIDS-Fondet, Aktive Modstandsfolk, Amnesty International, Arbejderbevægelsens Internationale Forum (nu LOs Solidaritetsenhed), Art for Living Danmark, Axis, Denmark, Baltic Development Forum, Brahma Kumaris, Børnefonden, CARE Danmark, Caritas Danmark, Center for Afrikastudier, Center for Etik og Ret i Natur og Samfund, Center for Ligestillingsforskning (Institut for Samfund og Globalisering), Center for Militære Studier, Copenhagen Business School, Danmarks Journalisthøjskole, Danmarks Lærerforening, Danmarks Nationalbank, Dansk Arbejdsgiverforening, Dansk Blindesamfund, Dansk Flygtningehjælp, Dansk Folkeoplysnings Samråd, Dansk Handicap Forbund, DI - Dansk Industri, Dansk Institut for Internationale Studier, Dansk Journalistforbund, Dansk Missionsråds Udviklingsafdeling, Dansk PEN, Dansk Røde Kors, Dansk Ungdoms Fællesråd, Danske Handicaporganisationer, Danske Regioner, Dansk-Russisk Forening, Danske Universiteter, Den Danske Europabevægelse, Den Danske Helsinki Komite, Den Danske UNESCO Nationalkommission, Den Internationale Juristkommission, Det Centrale Handicapråd, Det Etiske Råd, Det Forskningsfaglige Udvalg, Det Frie Forskningsråd, Det Færøske Landsstyre, Det Mosaiske Trossamfund, DIGNITY, Dokumentations- og Rådgivningscentret om Racediskrimination, ECMI - European Centre for Minority Issues, EGV Fonden, ENAR Danmark, 3F - Fagligt Fælles Forbund, Forsvarets Efterretningstjeneste, FN-forbundet, Folkehøjskolernes Forening, Folkekirkens Nødhjælp, Folketingets Ombudsmand, Fontanas Venner, Forsvarsakademiet, Foreningen af Udviklingsforskere, Foreningen for Folkehøjskoler, Det Rådgivende Forskningsfaglige Udvalg, FRI, Foreningen af Rådgivende Ingeniører, Funktionærernes og Tjenestemændenes Fællesråd, Genvej til Udvikling, Ghana Venskabsgrupperne, GLOBAL CSR, Grønlands Repræsentation i Danmark, Gymnasielærerforeningen, Historielærerforeningen for Gymnasiet og HF, HK Stat Danmark, Håndværksrådet, IBIS, International Aid Services, International Dalit Solidarity Network, Institut for Flerpartisamarbejde, Institut for Menneskerettigheder, IRCT, Islamisk-Kristent Studiecenter, IWGIA, Justitia, Kammeradvokaten, KL, Kriminalpolitisk Forening KRIM, Kvindernes U-landsudvalg, Kvinderådet, Landbrug & Fødevarer, Landsforeningen af Polio, Trafik- og Ulykkesskadede (PTU), LGBT Danmark, Ligebehandlingsnævnet, LO, Læger Uden Grænser, Mandela Center Danmark, Mellemamerikakomiteen, Mellemfolkeligt Samvirke, Mission Øst, FORA, NGO Forum, OASIS, MUNDU, Vedvarende Energi, People Uniting for Generating Aid for Development, Politiets Efterretningstjeneste, Plan Denmark, CISU, RCT, Red Barnet, Retspolitisk Forening, Rigsombudsmanden i Færøerne, Rigsombudsmanden i Grønland, Rigsrevisionen, Roskilde Universitet, Rådet for Etniske Minoriteter, Rådet for Internationalt Udviklingssamarbejde, Sex & Samfund, Solens Børn, Syddansk Universitet, Tukae Denmark, Udenrigsdirektoratet, Det Udenrigspolitiske Selskab, Grønlands Selvstyre, Ulandssekretariatet, UNDPs nordiske kontor, Ældremobiliseringen, Ældresagen, Københavns Universitet, Institut for Statskundskab, Østersø NGO Netværk Danmark.
Bemærkninger til lovforslagets enkelte bestemmelser Til § 1 Det foreslås i stk. 2, at Dansk Institut for Internationale Studier fremover skal have hjemsted i Aarhus som et led i regeringens plan for udflytning af statslige arbejdspladser Bedre Balance  Statslige arbejdspladser tættere på borgere og virksomheder.
 At DIIS har hjemsted i Aarhus vil sige, at DIIS hovedsæde befinder sig i Aarhus, og at direktøren for DIIS og instituttets medarbejdere primært arbejder herfra.
 Den foreslåede bestemmelse er ikke til hinder for, at Dansk Institut for Internationale Studier som led i sin opgavevaretagelse opretter mindre lokale filialer andre steder i landet.
Til § 2 Det foreslås i stk. 1, at loven træder i kraft den 1. oktober 2016 med henblik på at sikre den fornødne tid til at planlægge og gennemføre flytningen.
 Med stk. 2 foreslås en overgangsregel, hvorefter Dansk Institut for Internationale Studier indtil den 31. december 2017 kan udøve sin virksomhed fra sine hidtidige fysiske lokaliteter, i det omfang instituttet ikke er fraflyttet disse lokaliteter.
 Det fremgår af den nævnte plan for udflytning af statslige arbejdspladser, at den statslige udflytning skal være gennemført senest med udgangen af 2017. Den nærmere dato for, hvornår udflytningen af Dansk Institut for Internationale Studier skal være gennemført, er endnu ikke fastlagt.
 Det anførte indebærer, at der efter lovens ikrafttræden den 1. oktober 2016 vil kunne være en periode, hvor Dansk Institut for Internationale Studier formelt har hjemsted i Aarhus, jf. den foreslåede § 1, stk. 2, men hvor den fysiske udflytning af instituttet endnu ikke er gennemført eller kun delvist er gennemført.
 Den foreslåede overgangsregel skal på den baggrund sikre, at instituttet  i nødvendigt omfang  kan fortsætte med at udøve sin virksomhed fra sine hidtidige lokaliteter i hele den periode, der er fastlagt i udflytningsplanen.
 Det forudsættes, at instituttet påbegynder og gennemfører udflytningen snarest muligt efter, at det nærmere tidspunkt for udflytningen er blevet fastlagt.
Til § 3 Det foreslås, at loven ikke gælder for Færøerne og Grønland.
Såfremt lov om Dansk Institut for Internationale Studier skal gælde for Grønland og Færøerne, skal loven helt eller delvist sættes i kraft ved en kongelig anordning for Færøerne og Grønland med de ændringer, som de færøske og grønlandske forhold tilsiger.
