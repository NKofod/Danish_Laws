I en klage over Københavns Musiker- og Orkesterforenings krav om  

 mindstebesætning for orkestre gav monopoltilsynet foreningen medhold i, at  

 forholdet måtte betragtes som henhørende under løn- og arbejdsforhold, og  

 derfor ikke var omfattet af monopolloven Tre danselærer- og danseorganisationer har sammen med direktionerne for  

 Odd Fellow Palæet, K.B.-Hallen og Falkoner Centrets teater- og  

 selskabslokaler rettet henvendelse til monopoltilsynet med anmodning om  

 indgriben over for Københavns Musiker- og Orkesterforenings krav om  

 mindstebesætning for orkestre.
Københavns Musiker- og Orkesterforening, der er en afdeling af Dansk  

 Musiker Forbund, som omfatter ca. 1850 musikere i Storkøbenhavn, har til  

 formål at varetage medlemmernes interesser og at søge opnået de bedst mulige  

 sociale og økonomiske levevilkår for disse.
Foreningen har i et vist omfang  

 oprettet løn- og arbejdsoverenskomster med større arbejdsgivere - f.eks.  

 Danmarks Radio, Det kgl.
Teater, Tivoli og Foreningen af Musikrestauranter i  

 København samt arbejdsgivere inden for grammofonindustrien og filmindustrien.  

 I forhold til andre arbejdsgivere gælder en af foreningen fastsat løntarif,  

 som bl.a. indeholder bestemmelser om mindstebesætning for orkestre, der  

 medvirker ved dansearrangementer i Forum-hallen, K.B.-Hallen, Idrætshuset,  

 Odd Fellow Palæets store sal og Falkoner Centret.
Medlemmerne må således ikke  

 spille ved dansearrangementer disse steder, hvis kravene om mindstebesætning  

 ikke er overholdt. - Endvidere indeholder foreningens love en bestemmelse,  

 der forbyder dets medlemmer uden bestyrelsens samtykke at samarbejde med  

 musikere, der ikke er medlemmer af Dansk Musiker Forbund, eller at arbejde  

 for arbejdsgivere, der beskæftiger uorganiserede musikere eller skaffer  

 sådanne arbejde, og af disse grunde er under blokade. - Disse bestemmelser  

 har været gældende og er blevet håndhævet i mange år.
I foråret 1960 fremsatte foreningen over for direktionerne for Odd Fellow  

 Palæet, K.B.-Hallen og Falkoner Centrets teater- og selskabslokaler forslag  

 om en overenskomst mellem foreningen og de pågældende direktioner, hvorefter  

 disse skulle garantere, at der, når lokalerne anvendes til bal- eller  

 dansearrangementer, kun beskæftiges musikere, der er medlemmer af Københavns  

 Musiker- og Orkesterforening eller en anden afdeling inden for Dansk Musiker  

 Forbund.
Til gengæld skulle bestemmelserne om mindstebesætning i de  

 pågældende lokaler gøres lempeligere.
Direktionerne var imidlertid af forretningsmæssige grunde utilbøjelige til  

 at indgå en overenskomst af det angivne indhold med Københavns Musiker- og  

 Orkesterforening.
Det var navnlig hensynet til danselærerne, der gjorde sig  

 gældende.
Efter disses mening var kravene om mindstebesætning for orkestre -  

 selv de modererede krav, som ville blive en følge af overenskomsten -  

 urimelige, idet der forlangtes et større antal stemmer, end selv de største  

 danseorkestre bestod af, og som orkesterarrangementerne var udskrevet for; ej  

 heller kunne lokalernes størrelse med rimelighed begrunde, at orkestrene  

 forstærkedes.
Ved at gå ind på den foreslåede overenskomst ville  

 direktionerne få et vist medansvar for bestemmelserne om mindstebesætning og  

 ville endvidere udelukke danselærerne fra i de pågældende lokaler at benytte  

 orkestre sammensat af uorganiserede musikere.
Det kunne derved blive  

 vanskeligt for direktionerne at få lokalerne udlejet til bal- og  

 dansearrangementer (afdansningsballer m.m.), idet danselærerne i højere grad  

 ville foretrække mindre lokaler, der ikke var belagt med  

 mindstebesætningsklausul.
 Der var fra Københavns Musiker- og Orkesterforening ikke fremsat trusler  

 om blokade eller boykot, hvis direktionerne ikke ville gå ind på  

 overenskomsterne; foreningen ville i så fald blot opretholde og håndhæve  

 tarifbestemmelserne med deres strenge bestemmelser om minimumsbesætning.
 Under hensyn til, at formålet for Københavns Musiker- og Orkesterforenings  

 virksomhed overvejende er at varetage medlemmernes sociale og lønmæssige  

 interesser, og til at medlemmerne er tilsluttet en statsanerkendt  

 arbejdsløshedskasse, har monopoltilsynet fundet, at det påklagede forhold må  

 betragtes som henhørende under løn- og arbejdsforhold, der ikke  

 omfattes af monopolloven jfr. § 2, stk. 2. Tilsynet har herefter henvist  

 klagerne til at benytte de på arbejdsmarkedet normalt fulgte fremgangsmåder  

 til løsning af tvistspørgsmål eller at indbringe spørgsmålet om, hvorvidt de  

 af foreningen stillede krav om mindstebesætning kan anses for urimelige, for  

 domstolene.
