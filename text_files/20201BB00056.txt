Fremsat den 30. oktober 2020 af Jan E.  Jørgensen (V) og Preben Bang Henriksen (V) Forslag til folketingsbeslutning om udvidelse af området for ydelse af tortgodtgørelse Folketinget pålægger regeringen i indeværende folketingsår at fremsætte et lovforslag om udvidelse af området for anvendelse af erstatningsansvarslovens § 26, stk. 1, således, at der kan ydes godtgørelse for retsstridige krænkelser, uanset om disse er egnede til at påvirke forurettedes selv- og æresfølelse.
Bemærkninger til forslaget Højesteret har ved dom af 11. marts 2020 (BS-33797/2019-HJR) fastslået, at det efter erstatningsansvarslovens § 26, stk. 1, er en betingelse for at få godtgørelse for tort, at der foreligger en retsstridig krænkelse af en andens frihed, fred, ære eller person.
 Krænkelserne i den omhandlede sag bestod bl.a. i, at den forurettede i en periode stod på en liste, som krænkeren sendte til et ugeblad, med navne på en række offentlig kendte personer, og at krænkeren i et antal tilfælde havde skaffet sig adgang til oplysninger om forurettedes kreditkorttransaktioner og videregivet oplysningerne til ugebladet, der herefter havde anvendt en af disse oplysninger i en artikel.
 Uanset at den krænkede efter Højesterets opfattelse havde været udsat for grove retsstridige krænkelser, fandt Højesteret, at disse krænkelser efter deres karakter og omfang ikke var egnede til at påvirke forurettedes »selv- og æresfølelse«.
 Af denne årsag fandt Højesteret ikke, at forurettede var berettiget til godtgørelse efter erstatningsansvarslovens § 26, stk. 1.
 Afgørelsen viser efter forslagsstillernes opfattelse, at fortolkningen af anvendelsesområdet for erstatningsansvarslovens § 26, stk. 1  og dermed mulighederne for at opnå en godtgørelse for en retsstridig krænkelse  er ude af takt med rimelighed og befolkningens retsopfattelse i øvrigt.
Med dette forslag skal det fremadrettet sikres, at den person, der er udsat for en retsstridig krænkelse, kan tilkendes en godtgørelse for tort, og domstolene skal fastsætte størrelsen på godtgørelsen ud fra en samlet vurdering af sagens forhold, herunder krænkelsens grovhed og karakter samt den følelsesmæssige oplevelse for offeret.
Tort skal betales af modparten.
Skriftlig fremsættelse Jan E.
Jørgensen (V):
 Som ordfører for forslagsstillerne tillader jeg mig herved at fremsætte:
Forslag til folketingsbeslutning om udvidelse af området for ydelse af tort-godtgørelse (Beslutningsforslag nr.
B 56) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
