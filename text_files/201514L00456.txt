Betænkning afgivet af Transport- og Bygningsudvalget den 9. februar 2016 Betænkning over Forslag til lov om ændring af lov om DSB (Vilkår for udlån af tjenestemænd og ophævelse af bestemmelser om DSB S-tog A/S) [af transport- og bygningsministeren (Hans Christian Schmidt)]:
1. Ændringsforslag Enhedslistens medlemmer af udvalget har stillet 1 ændringsforslag til lovforslaget.
2. Udvalgsarbejdet Lovforslaget blev fremsat den 10. december 2015 og var til 1. behandling den 15. januar 2016. Lovforslaget blev efter 1. behandling henvist til behandling i Transport- og Bygningsudvalget.
Møder Udvalget har behandlet lovforslaget i 4 møder.
Møde med transport- og bygningsministeren Udvalget holdt den 9. februar 2016 et møde  om lovforslaget med transport- og bygningsministeren og embedsmænd.
Høring Et udkast til lovforslaget har inden fremsættelsen været sendt i høring, og transport- og bygningsministeren sendte den 25. september 2015 dette udkast til udvalget, jf.
TRU alm. del  bilag 63 (2014-15, 2. samling). Den 7. januar 2016 sendte transport- og bygningsministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget 1 skriftlig henvendelse fra Dansk Jernbaneforbund.
 Transport- og bygningsministeren har over for udvalget kommenteret den skriftlige henvendelse til udvalget.
Deputationer Endvidere har Dansk Jernbaneforbund mundtligt over for udvalget redegjort for sin holdning til lovforslaget.
Spørgsmål Udvalget har stillet 4 spørgsmål til transport- og bygningsministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (DF, V, LA, ALT, RV og KF) indstiller lovforslaget til vedtagelse uændret.
Flertallet vil stemme imod det stillede ændringsforslag.
Et mindretal i udvalget (S) indstiller lovforslaget til vedtagelse med det stillede ændringsforslag.
Selv om ændringsforslaget ikke vedtages ved 2. behandling, vil mindretallet stemme for lovforslaget ved 3. behandling.
 Socialdemokraterne støtter det stillede ændringsforslag, idet ændringsforslaget præciserer højesteretsdommen fra 2012 om udlån af tjenestemænd med hensyn til de udlånte tjenestemænds løn- og pensionsforhold.
 Såfremt der ikke kan findes flertal for ændringsforslaget, stemmer Socialdemokraterne fortsat for lovforslaget, idet ministeren har oplyst, at et pligtmæssigt udlån ikke vil medføre ændringer, i forhold til hvornår tillæg kan opsiges eller bortfalde, og at et pligtmæssigt udlån ikke vil ændre på de opgaver, en tjenestemand er forpligtet til at udføre i henhold til tjenestemandslovens bestemmelser herom, og at et udbud af et arbejdsområde hverken medfører, at ansættelsesområdet bliver større, eller at det bliver mindre for den enkelte tjenestemand.
Et andet mindretal i udvalget (EL og SF) indstiller lovforslaget til forkastelse ved 3. behandling.
Mindretallet vil stemme for det stillede ændringsforslag.
 Inuit Ataqatigiit, Siumut, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Til § 1 Af et mindretal (EL), tiltrådt af et mindretal (S og SF):
 1) Efter det under nr. 2 foreslåede § 14, stk. 5, indsættes som nyt stykke:
 »Stk. 6. Udlån af tjenestemænd fra DSB til anden virksomhed skal finde sted på uændrede vilkår for den ansatte, herunder bl.a. følgende vilkår:
 1) Udlånte tjenestemænd forbliver ansatte som tjenestemænd i DSB, således at de i det hele bevarer deres rettigheder som tjenestemænd med DSB som ansættelsesmyndighed.
 2) DSB træffer afgørelse om disciplinære forhold og om afskedigelse.
3) Lønforhold for udlånte tjenestemænd er uændrede, idet udlån forudsætter udførelse af samme opgaver.
Det betyder, at tjenestemanden bevarer basisløn og alle løntillæg.
Løntillæg kan opsiges ved eventuel overgang til anden passende stilling indenfor det udbudte område, jf. nr. 4, såfremt gældende regler ikke er til hinder herfor.
Lønnen reguleres på samme måde som for andre statstjenestemænd.
4) Udlånte tjenestemænd er kun forpligtet til at udføre arbejde inden for det udbudte område.
Tjenestemanden bevarer tillige samme stillingsbetegnelse.
5) Udlån af tjenestemænd kan ikke finde sted til den modtagende virksomheds underentreprenører, underleverandører eller datterselskaber uden ved frivillig aftale mellem den enkelte tjenestemand og den modtagende virksomhed.« [Sikring af udlånte tjenestemænds vilkår] Bemærkninger Til nr. 1 Forslagsstillerne er af den opfattelse, at lovforslaget ikke i tilstrækkelig grad sikrer, at tjenestemænd, der udlånes af DSB, fortsætter på samme løn- og ansættelsesvilkår i deres nye stilling.
Med ændringsforslaget vil dette fremgå klart af selve lovteksten, og på den måde vil lovforslaget afspejle Højesterets dom af 24. september 2012 med dommens præmisser (U. 2012.3621 H), som netop sikrede forholdene for udlånte tjenestemænd.
 Forslagsstillerne noterer sig endvidere, at Transport- og Bygningsministeriet i sit høringsnotat bemærker følgende:
 »Højesterets præmisser for udlån skal være opfyldt.
Præmisserne er klare, og DSB vil skulle holde sig inden for denne ramme ved et udlån.
 Ministeriet er af den opfattelse, at det hverken vil være hensigtsmæssigt eller muligt, at beskrive alle detaljer for et udlån i lov om DSB eller dens bemærkninger.
Højesterets dom indeholder klare og forståelige præmisser, og det er ikke nødvendigt eller formålstjenstligt at gengive alle dommens præmisser i loven.
Dommen står bedst alene.« Forslagsstillerne finder det positivt, at forholdene for udlånte tjenestemænd ifølge Transport- og Bygningsministeriet er sikrede og fuldstændig klare med den gældende retstilstand.
Forslagsstillerne er dog uanset dette af den opfattelse, at disse forhold med fordel kan fremgå af selve lovforslaget, og derfor stilles nærværende ændringsforslag.
Kim Christiansen (DF) nfmd.
Morten Marinus (DF) Peter Kofod Poulsen (DF) Mette Hjermind Dencker (DF) Jan Erik Messmann (DF) Henrik Brodersen (DF) Kristian Pihl Lorentzen (V) Hans Andersen (V) Torsten Schack Pedersen (V) Jane Heitmann (V) Louise Schack Elholm (V) Jan E.
Jørgensen (V) Leif Mikkelsen (LA) Villum Christensen (LA) Rasmus Jarlov (KF) Christian Rabjerg Madsen (S) Erik Christensen (S) Lea Wermelin (S) Lennart Damsbo-Andersen (S) fmd.
Magnus Heunicke (S) Rasmus Prehn (S) Rasmus Horn Langhoff (S) Henning Hyllested (EL) Eva Flyvholm (EL) Christian Poll (ALT) Nikolaj Amstrup (ALT) Andreas Steenberg (RV) Karsten Hønge (SF) Jonas Dahl (SF) Inuit Ataqatigiit, Siumut, Tjóðveldi og Javnaðarflokkurin havde ikke medlemmer i udvalget.
