Nr BTL 140 Betænkning over Forslag til lov om ændring af retsafgiftsloven (Forhøjelse  

 af tinglysningsafgiften)   

 Nr L 140 1991-92, 1. samling Afgivet af Retsudvalget Afgivet: 19911212 Udvalget har behandlet lovforslaget i nogle møder og har herunder stillet spørgsmål til justitsministeren, som denne har besvaret skriftligt.
Herefter indstiller et flertal (Socialdemokratiets, Det  

 Konservative Folkepartis, Venstres, Det Radikale Venstres,  

 Centrum-Demokraternes og Kristeligt Folkepartis medlemmer af udvalget)  

 lovforslaget til vedtagelse uændret, idet flertallet ønsker at  

 fremhæve, at lovforslaget er et led i aftalerne i forbindelse med forslaget  

 til finanslov for 1992. Lovforslaget har sammenhæng med en aftale vedrørende  

 politiets forhold i 1992-94, der bl.a. indebærer, at der sker en  

 gennemgribende modernisering af politiets radiosystemer.
Forhøjelsen af  

 tinglysningsafgiften bidrager endvidere til finansieringen af en  

 gennemførelse af edb i tinglysningen.
 Et mindretal (Socialistisk Folkepartis medlemmer af udvalget)  

 indstiller lovforslaget til vedtagelse uændret.
 Et andet mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling og bemærker  

 i øvrigt:
 Fremskridtspartiet anser afgiftsforhøjelsen for at være en ren og skær  

 skatteforhøjelse, som ikke kan accepteres.
 Naturligvis skal der være balance i statsfinanserne, men det skal ikke ske  

 ved udskrivning af yderligere skatter, men derimod ved besparelser i den  

 offentlige sektor.
 Regeringspartierne henviser til, at den forhøjede afgift skal finansiere  

 indførelsen af edb på tinglysningskontorerne og nyanskaffelse af radioanlæg  

 til politiet.
 Hvis man ser ministerens besvarelse af spørgsmål 1, fremgår det med al  

 tydelighed, at der ikke er nogen, der ved, hvor store udgifterne er på  

 tinglysningskontorerne, og der er ingen, der ved, hvor store de samlede  

 afgifter er.
 Herefter tør man næsten ikke spørge, hvor mange ansatte der er, for det er  

 der vel heller ikke nogen der ved noget om.
Forhøjelsen af afgiften er altså ikke som proklameret af ministeren en  

 nødvendighed for, at omkostningerne svarer til indtægterne.
Forhøjelsen er  

 udelukkende sket efter lodtrækning, da man skulle finde nogle steder at  

 opkræve øgede indtægter.
 Havde der været sammenhæng mellem omkostningerne og afgiftsbeløbets  

 størrelse, havde det været helt i orden, men her er udelukkende tale om  

 skatteopkrævning for at lappe på regeringens kuldsejlede finanslov.
