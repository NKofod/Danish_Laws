Nr BSF 98 Forslag til folketingsbeslutning om visumtvang for indrejsende fra det  

 tidligere Jugoslavien Fremsat af Pia Kjærsgaard (FP) Kim Behnke (FP) Tom Behnke (FP) Aage  

 Brusgaard (FP) den 28. maj 1993 Folketinget pålægger justitsministeren at ændre administrationen af visumreglerne, således at der indføres visumtvang for indrejsende fra det tidligere Jugoslavien.
Bemærkninger til forslaget Beslutningsforslaget har til formål at indføre visumtvang for asylansøgere  

 fra det tidligere Jugoslavien.
 Fremskridtspartiet har tidligere stået alene med sit krav herom, men inden  

 for de seneste uger har såvel Det Konservative Folkepartis retspolitiske  

 ordfører og formand for Folketingets Retsudvalg, Henning Grove, som Venstres  

 ordfører i udlændingespørgsmål, Birthe Rønn Hornbech, rejst krav om  

 visumtvang for asylansøgere fra det tidligere Jugoslavien.
Ifølge Berlingske Tidende søndag den 23. maj 1993 foreslår formanden for  

 Folketingets Retsudvalg, Henning Grove, at Danmark indfører visumtvang for  

 tilrejsende fra det borgerkrigshærgede Bosnien-Hercegovina.
Det fremgår, at  

 Henning Grove er kommet i besiddelse af materiale fra et rejsebureau, der  

 tilbyder at transportere borgere fra Bosnien til Danmark for 1.250 kr. med  

 henblik på - som det hedder i brochuremateriale fra bureauet -  

 »indkvartering i asylcenter af 7-14 dages varighed, derefter  

 indkvartering på enten et hotel eller i lejlighed«.
»Der er kun een løsning på det her, og det er at indføre visumpligt  

 for flygtninge fra Bosnien-Hercegovina.
Så kan vi hjælpe dem, der er  

 livstruede, og ikke bekvemmelighedsflygtninge,» siger Henning Grove  

 ifølge avisen.
 Ifølge en pressemeddelelse fra Ritzaus Bureau mandag den 24. maj 1993  

 kræver Venstres udlændingepolitiske ordfører, Birthe Rønn Hornbech,  

 visumtvang for alle asylansøgere fra Jugoslavien.
Det skal bemærkes, at der alene i 1992 kom omkring 9.000 asylansøgere fra  

 det tidligere Jugoslavien til Danmark.
Langt de fleste af disse havde under  

 deres rejse hertil passeret gennem flere sikre lande.
 Netop den kendsgerning, at langt de fleste ansøgere rejser gennem flere  

 sikre lande, gør, at de, når visumtvang er indført, kan afvises ved den  

 danske grænse.
Det er en beklagelig kendsgerning, at KV-regeringen, der trådte tilbage  

 for kun tre måneder siden, mange gange afviste Fremskridtspartiets krav om at  

 indføre visumtvang for asylansøgere fra det tidligere Jugoslavien, selv om en  

 sådan ikke kræver lovændring, men kan gennemføres administrativt.
På denne  

 baggrund er det opmuntrende, at de to partier nu har ændret opfattelse.
 Med den fortsatte stærke vækst i tilstrømningen af asylansøgere til  

 Danmark er det forslagsstillernes håb, at et bredt politisk flertal - og ikke  

 kun Fremskridtspartiet, Venstre og Det Konservative Folkeparti - vil bakke op  

 om dette forslag.
