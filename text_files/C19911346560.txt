 Til samtlige til eksport af fersk kød, fersk fjerkrækød og kødprodukter  

 autoriserede virksomheder, private slagtehuse samt dyrlægerne ved disse.
 På baggrund af en beslutning i EF-Kommissionen har Levnedsmiddelstyrelsen  

 med skrivelse af 18. juni 1991 meddelt dispensation fra reglerne vedrørende  

 lot-mærkning for levnedsmidler på Sundhedsministeriets område.
 Af hensyn til en ensartet fortolkning af dispensationen har  

 Veterinærdirektoratet valgt at anvende tilsvarende formulering som  

 Levnedsmiddelstyrelsen.
 Nedenstående har således virkning for varer hidrørende fra de ovennævnte  

 adressater.
 » Vedrørende: Identifikation af levnedsmiddelpartier.
 Afgørelse.
 Levnedsmiddelstyrelsen har med skrivelse af 18. juni 1991 og  

 Veterinærdirektoratet med nærværende skrivelse meddelt tilladelse til, at  

 levnedsmidler ikke mærkes i medfør af § 10 i mærkningsbekendtgørelsen med  

 oplysning om, hvilket levnedsmiddelparti, de tilhører (lot-mærkning).
 Tilladelsen er gældende til den 1. juli 1992.
 Baggrund.
 EF-Kommissionen har meddelt medlemsstaterne, at lot-mærkningsdirektivet,  

 som det er anført i direktivet, træder i kraft den 20. juni 1991.  

 Kommissionen har imidlertid samtidig tilkendegivet, at man ikke vil gribe ind  

 over for de medlemsstater, som ikke har implementeret direktivet den 20. juni  

 1991 eller som ikke vil håndhæve kravet om lot-mærkning efter dette  

 tidspunkt.
 En reel håndhævelse af direktivets mærkningskrav vil først ske fra den 1.  

 juli 1992.
 Begrundelsen for Kommissionens tilkendegivelse er, at adskillige  

 medlemslande har givet udtryk for, at en række virksomheder i deres lande har  

 tidsmæssige problemer med at opfylde lot-mærkningskravet, bl.a. fordi man  

 forudser leveringsvanskeligheder for det tekniske udstyr til mærkning.
 Da flere erhvervsorganisationer i forbindelse med høringen over de danske  

 regler har givet udtryk for, at fristen for at opfylde mærkningskravet den  

 20. juni 1991 vil være svær at efterkomme, er det besluttet at udstede en  

 generel tidsbegrænset dispensation fra lot-mærkningskravet.
 Hvilke medlemsstater, der vil udsætte håndhævelsen af lot-mærkningskravet  

 indtil den 1. juli 1992 er uvist, og det må derfor tages i betragtning, at  

 der i visse lande kan være et krav om lot-mærkning af levnedsmidler, da  

 direktivet formelt set er trådt i kraft den 20. juni 1991.
 Mærkningsbekendtgørelsen: Bekendtgørelse nr. 165 af 15. marts 1991 om  

 mærkning af færdigpakkede levnedsmidler bestemt til den endelige forbruger.
 Mærkningsdirektivet: Rådets direktiv af 18. december 1978 om tilnærmelse  

 af medlemsstaternes lovgivning og mærkning af og præsentationsmåder for  

 levnedsmidler bestemt til den endelige forbruger samt om reklame for sådanne  

 levnedsmidler 79/112/EØF.
 Ændring af mærkningsdirektivet: Rådets direktiv af 14. juni 1989 om  

 ændring af direktiv 79/112/EØF om tilnærmelse af medlemsstaternes lovgivning  

 og mærkning af og præsentationsmåder for levnedsmidler bestemt til den  

 endelige forbruger samt om reklame for sådanne levnedsmidler 89/396/EØF.
Lot-mærkningsdirektivet: Rådets direktiv af 14. juni 1989 om angivelse af  

 eller mærker til identifikation af et bestemt levnedsmiddelparti  

 89/396/EØF.« P.V.V.
