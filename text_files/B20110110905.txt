Bekendtgørelse om deltagerbetaling ved erhvervsrettet voksen- og efteruddannelse I medfør af § 8, stk. 5 og 6 og § 8 a, i lov om åben uddannelse (erhvervsrettet voksenuddannelse) m.v., jf. lovbekendtgørelse nr. 952 af 2. oktober 2009, som ændret ved lov nr. 1570 af 21. december 2010, fastsættes:
 § 1. Følgende uddannelsesaktiviteter, nævnt i § 6, stk. 2, i lov om åben uddannelse (erhvervsrettet voksenuddannelse) m.v. (ÅU-loven), er omfattet af deltagerbetaling efter § 4 (normpris) og § 5 (tillæg til normprisen), i det omfang de er optaget i en fælles kompetencebeskrivelse efter lov om arbejdsmarkedsuddannelser m.v.:
 1) Arbejdsmarkedsuddannelser (AMU) efter lov om arbejdsmarkedsuddannelser m.v., dog undtaget Træningsskolens arbejdsmarkedsuddannelser (TAMU).
 2) Enkeltfag på erhvervsuddannelserne efter ÅU-loven.
 § 2. Følgende uddannelsesaktiviteter, nævnt i § 6, stk. 2, i ÅU-loven, er omfattet af deltagerbetaling efter § 8 (ikke-reguleret deltagerbetaling):
 1) Deltidsuddannelser på niveau med erhvervsuddannelser og enkeltfag herfra.
 2) Enkeltfag på fodterapeutuddannelsen efter ÅU-loven.
 3) Enkeltfag på erhvervsuddannelserne, der ikke er optaget i en fælles kompetencebeskrivelse.
 § 3. Arbejdsmarkedsuddannelser og enkeltfag inden for erhvervsuddannelsernes pædagogiske område og erhvervsuddannelsernes social- og sundhedsområde, jf. lov om erhvervsuddannelser, er ikke omfattet af deltagerbetaling (normpris) efter § 4, men er omfattet af deltagerbetaling (tillæg) efter § 5.
§ 4. Normprisen for deltagelse i de uddannelsesaktiviteter, der er nævnt i § 1, fastsættes på de årlige finanslove.
Normprisens størrelse for de enkelte uddannelsesaktiviteter fremgår af et takstkatalog, som er offentliggjort på hjemmesiden for Ministeriet for Børn og Undervisning www.uvm.dk.
Nye uddannelsesaktiviteter, som godkendes i løbet af finansåret, optages i takstkataloget og er omfattet af bekendtgørelsens regler fra optagelsestidspunktet.
Stk. 2. Normprisens størrelse er i takstkataloget angivet pr. årselev omregnet til heltid.
For arbejdsmarkedsuddannelser opkræver institutionerne normprisen i forhold til uddannelsesaktiviteternes faktiske varighed (forudsætning i takstkatalog: 1 år = 40 uger x 5 dage x 7, 4 timer), jf.
Ministeriet for Børn og Undervisnings instruks om indberetning af AMU-aktivitet.
For enkeltfag opkræver institutionerne normprisen i forhold til uddannelsesaktiviteternes normerede varighed, idet normprisen dog reduceres forholdsmæssigt i tilfælde af, at aktiviteterne tilrettelægges med en kortere uddannelsestid /mindre årsværksbelastning end den normerede uddannelsestid /årsværksnormeringen, jf. bekendtgørelse om åben uddannelse og tilskud til arbejdsmarkedsuddannelser m.v.
 § 5. Loftet for det tillæg til normprisen, som uddannelsesinstitutionerne kan fastlægge efter lovens § 8 a, stk. 2, er 700 kr. pr. uge pr. kursist.
 § 6.  For kursister, der har en videregående uddannelse og er optaget på enkeltfagsundervisning til hhx eller htx eller på de uddannelser, der er nævnt i § 6, stk. 2, i ÅU-loven opkræves fuld deltagerbetaling, jf. lovens § 8, stk. 4.
§ 7.  Kursister, der modtager efterløn eller en aldersbetinget pension, jf. stk. 3-5, og som er 60 år eller derover, og som deltager i enkeltfagsundervisning til højere handelseksamen eller højere teknisk eksamen, skal betale en deltagerbetaling, der er højere end den af institutionen efter § 8 fastsatte almindelige deltagerbetaling for det pågældende enkeltfag.
Forhøjelsen af deltagerbetalingen fastsættes på de årlige finanslove.
Stk. 2. Stk.1 omfatter ikke en kursist som 1) har betalt fuld deltagerbetaling for det pågældende enkeltfag, jf. bestemmelserne i lovens § 8, stk. 4, eller 2) har haft en arbejdsmarkedstilknytning på mere end 8 timer om ugen i gennemsnit i de sidste 12 uger før kursistens tilmelding til enkeltfagsundervisningen.
 Stk. 3. Ved en aldersbetinget pension forstås:
 1) Folkepension.
 2) Arbejdsmarkedets tillægspension.
3) Privattegnede pensioner i form af a) pensionsordninger med løbende udbetalinger, b) rateforsikring i pensionsøjemed, c) indeksordninger tilknyttet en indekskontrakt i henhold lov om pristalsreguleret alderdomsforsikring og alderdomsopsparing, d) rateopsparing i pensionsøjemed, e) opsparing i pensionsøjemed i pengeinstitut og f) pensionsordning med løbende udbetalinger, som er ophørende.
4) Arbejdsmarkedspensioner i form af a) pensionsordninger med løbende udbetaling samt tjenestemandspension, b) rateforsikring i pensionsøjemed, c) rateopsparing i pensionsøjemed, d) indeksordning tilknyttet en indekskontrakt i henhold til lov om pristalsreguleret alderdomsforsikring og alderdomsopsparing, e) opsparing i pensionsøjemed i pengeinstitut samt opsparing i Lønmodtagernes Dyrtidsfond og f) pensionsordning med løbende udbetalinger, som er ophørende.
 Stk. 4. Udenlandske pensionsordninger, som svarer til en af de i stk. 3 nævnte pensioner, skal ligestilles med en tilsvarende dansk pensionsordning.
 Stk. 5. Pensionsordninger, som ikke længere udbydes, men som er tilsvarende en af de i stk. 3 nævnte pensionsordninger, skal ligestilles med denne pensionsordning.
 § 8. Ved ikke-reguleret deltagerbetaling fastsættes deltagerbetalingens størrelse af institutionerne efter de almindelige regler om åben uddannelse.
 § 9. For enkeltfag, der i løbet af finansåret enten optages i eller bortfalder fra en fælles kompetencebeskrivelse, er det enkeltfagets status på tidspunktet for igangsættelse af det konkrete undervisningsforløb, der bestemmer reglerne om deltagerbetaling.
§ 10. Det er en betingelse for at modtage tilskud til uddannelsesaktiviteter nævnt i §§ 1 og 2, at normprisen er erlagt senest ved aktivitetsindberetningen til ministeriet, og at annonceringskravet i lovens § 8 a, stk. 2, 3. pkt., er opfyldt.
For uddannelsesaktiviteter efter lov om åben uddannelse gælder tillige de almindelige regler om åben uddannelse.
 Stk. 2. Institutionerne kan fastsætte frister for betalingen af deltagerbetalingen.
 § 11. Følgende deltagere skal ikke betale deltagerbetaling efter §§ 4, 5 og 8:
1) Personer, som deltager i uddannelsesaktiviteter nævnt i §§ 1 og 2 som led i en GVU-uddannelsesplan.
GVU-uddannelsesplanen skal være udarbejdet efter regler fastsat i bekendtgørelse om grunduddannelse for voksne (GVU).
 2) Personer, som deltager i enkeltfag på erhvervs- eller arbejdsmarkedsuddannelse som led i en uddannelsesplan for erhvervsuddannelse plus (EUD +). Uddannelsesplanen skal være udarbejdet i henhold til § 66 n i lov om erhvervsuddannelser.
3) Personer, som deltager i enkeltfag som led i studierettet påbygning i en erhvervsuddannelse, jf. § 24, stk. 4, i lov om erhvervsuddannelse.
Faget skal være omfattet af elevens personlige uddannelsesplan.
 4) Kursister, der er omfattet af § 6.
 § 12. Institutionens revisor kontrollerer, at normprisen er betalt, og at dokumentation for friholdelse efter § 11 foreligger, og attesterer institutionens indberetning ved revisorerklæring.
 § 13. Bekendtgørelsen træder i kraft den 1. januar 2012.
 Stk. 2. Samtidigt ophæves bekendtgørelse nr. 19 af 16. januar 2009 om deltagerbetaling ved erhvervsrettet voksen- og efteruddannelse i 2009.
