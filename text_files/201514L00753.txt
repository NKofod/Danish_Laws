Betænkning afgivet af Retsudvalget den 21. april 2016 Betænkning over Forslag til lov om fremtidsfuldmagter [af justitsministeren (Søren Pind)]:
1. Ændringsforslag Justitsministeren har stillet 2 ændringsforslag til lovforslaget.
2. Udvalgsarbejdet Lovforslaget blev fremsat den 24. februar 2016 og var til 1. behandling den 17. marts 2016. Lovforslaget blev efter 1. behandling henvist til behandling i Retsudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og justitsministeren sendte den 18. december 2015 dette udkast til udvalget, jf.
REU alm. del  bilag 104. Den 26. februar 2016 sendte justitsministeren de indkomne høringssvar og et notat herom til udvalget.
Spørgsmål Udvalget har stillet 1 spørgsmål til justitsministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (udvalget med undtagelse af IA) indstiller lovforslaget til vedtagelse med de stillede ændringsforslag.
Dansk Folkepartis medlemmer af udvalget bemærker, at Dansk Folkepartis ændringsforslag til L 93, forslag til lov om fremtidsfuldmager, folketingsåret 2014-2015, 1. samling, er integreret i nærværende lovforslag.
Det sikrer muligheden for at lave en fremtidsfuldmagt i forbindelse med stillingtagen til behandling i sundhedsvæsenet.
I dag ser man i flere forhold svækkede ældre eller personer med demens, som ville have haft glæde af, at en fuldmægtig kunne tage stilling til valgte behandlinger, overvågning eller anden sundhedsfaglig behandling.
Dansk Folkeparti mener,  at det er det mest værdige for den enkelte borger.
 Alternativets medlem af udvalget lægger vægt på, at fremtidsfuldmagtsordningen styrker borgernes ret til at være bestemmende i eget liv uanset sygdom eller eventuelt tab af mental kapacitet.
 Et mindretal i udvalget (IA) vil ved 3. behandling stemme hverken for eller imod lovforslaget.
 Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Til § 33 Af justitsministeren, tiltrådt af et flertal (udvalget med undtagelse af IA):
 1) Nr. 2 udgår.
[Lovteknisk ændring] 2) Efter nr. 8 indsættes som nye numre:
 »01. I § 27 d, stk. 1, indsættes som 3. pkt.:
»I de tilfælde, hvor en patient har afgivet en fremtidsfuldmagt, kan samtykke gives af den fremtidsfuldmægtige.« 02. I § 27 d, stk. 2, ændres »patientens nærmeste pårørende eller værge« til: »patientens nærmeste pårørende, værge eller fremtidsfuldmægtig«.
 03. I § 27 d, stk. 3, indsættes som 2. pkt.:
»Det er en betingelse for fremtidsfuldmægtigens samtykke efter stk. 1 og 2, at fremtidsfuldmagten omfatter personlige forhold,  herunder helbredsforhold, og at fremtidsfuldmagten bemyndiger fremtidsfuldmægtigen til at tage beslutninger herom.« 04. I § 27 d, stk. 4, ændres »nærmeste pårørende eller værge« til: »nærmeste pårørende, værge eller fremtidsfuldmægtig«.
05. I 27 d, stk. 5, ændres »den nærmeste pårørende eller værgen« til: »den nærmeste pårørende, værgen eller fremtidsfuldmægtigen«.« [Udvidelse af fremtidsfuldmægtigens beføjelser i lyset af lovforslag nr.
L 121, som blev vedtaget af Folketinget ved 3. behandling den 14. april 2016. ] Bemærkninger Til nr. 1 Det foreslås, at den forslåede § 33, nr. 2 (ændring af § 15, stk. 1, i sundhedsloven) udgår af lovtekniske årsager.
Til nr. 2 Med de foreslåede nye numre foreslås ændringer af § 27 d i sundhedsloven, således at fremtidsfuldmægtige får kompetence til at kunne give samtykke til anvendelse af personlige alarm- og pejlesystemer i samme omfang som nærmeste pårørende og værger.
Forslaget indebærer, at en fremtidsfuldmægtig på vegne af en inhabil patient kan give samtykke til, at overlægen kan beslutte at anvende personlige alarm- og pejlesystemer.
Det foreslås, at betingelsen, for at en fremtidsfuldmægtig kan give samtykke, er, at fremtidsfuldmagten omfatter personlige forhold, herunder helbredsforhold, og at fremtidsfuldmagten  bemyndiger fremtidsfuldmægtigen til at tage beslutninger herom.
Det foreslås endvidere, at overlægen kan beslutte at anvende personlige alarm- og pejlesystemer, hvis en anden læge, der har faglig indsigt på området, giver sin tilslutning dertil, i tilfælde af at patienten ikke har en nærmeste pårørende, værge eller fremtidsfuldmægtig.
Endelig foreslås det, at overlægen kan beslutte at anvende personlige alarm- og pejlesystemer, hvis overlægen finder, at den nærmeste pårørende, værgen eller fremtidsfuldmægtigen forvalter samtykket på en måde, der åbenbart skader patientens interesser og helbred, hvis en anden læge, der har faglig indsigt på området, giver sin tilslutning dertil.
Peter Skaarup (DF) fmd.
Peter Kofod Poulsen (DF) Susanne Eilersen (DF) Kenneth Kristensen Berth (DF) Martin Henriksen (DF) Tilde Bork (DF) Preben Bang Henriksen (V) Jan E.
Jørgensen (V) Britt Bager (V) Jakob Engel-Schmidt (V) Carl Holst (V) Michael Aastrup Jensen (V) Henrik Dahl (LA) Simon Emil Ammitzbøll (LA) Søren Pape Poulsen (KF) Simon Kollerup (S) Kaare Dybvad (S) Mette Reissmann (S) Mogens Jensen (S) nfmd.
Rasmus Prehn (S) Trine Bramsen (S) Pernille Skipper (EL) Henning Hyllested (EL) René Gade (ALT) Sofie Carsten Nielsen (RV) Zenia Stampe (RV) Lisbeth Bech Poulsen (SF) Aleqa Hammond (SIU) Aaja Chemnitz Larsen (IA) Tjóðveldi og Javnaðarflokkurin havde ikke medlemmer i udvalget.
