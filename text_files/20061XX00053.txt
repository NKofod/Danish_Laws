Skriftlig fremsættelse (25. oktober 2006) Justitsministeren  

  

 (Lene Espersen):
 Herved tillader jeg mig for Folketinget at fremsætte:
 Forslag til lov om  

 ændring af retsplejeloven (Gennemførelse af parallelaftale mellem Det  

 Europæiske  

 Fællesskab og Danmark om forkyndelse af retslige og udenretslige dokumenter i  

 civile og kommercielle sager).
(Lovforslag nr.
L 47).
 Formålet med lovforslaget er at gennemføre en såkaldt  

 parallelaftale mellem Danmark og Det Europæiske Fællesskab om forkyndelse af  

 retslige og udenretslige dokumenter i civile og kommercielle sager i dansk  

 ret.  

 Aftalen, der den 19. oktober 2005 blev undertegnet efter forelæggelse for  

 Folketingets  

 Europaudvalg og Retsudvalg, indebærer, at Danmark på mellemstatsligt grundlag  

 tilknyttes reglerne i Rådets forordning (EF) nr. 1348/2000 af 29. maj 2000 om  

 forkyndelse i medlemsstaterne af retslige og udenretslige dokumenter i civile  

 og kommercielle sager (forkyndelsesforordningen). Ved en vedtagelse af  

 lovforslaget giver Folketinget samtidig sit samtykke efter grundlovens § 19  

 til, at regeringen tiltræder aftalen.
Danmark er som følge af forbeholdet vedrørende retlige og  

 indre anliggender ikke omfattet af forkyndelsesforordningen.
En  

 parallelaftale  

 om tilknytning til reglerne i forordningen kan indgås med fuld respekt af  

 forbeholdet vedrørende retlige og indre anliggender, da forbeholdet ikke  

 retter  

 sig imod et mellemstatsligt samarbejde på det civilretlige område, men alene  

 retter sig imod, at en del af samarbejdet ved Amsterdam-traktatens  

 ikrafttræden  

 den 1. maj 1999 blev overstatsligt.
Parallelaftalen indebærer, at der kommer til at gælde samme  

 regler om forkyndelse af retslige og udenretslige dokumenter på tværs af  

 grænserne i alle EU-medlemsstater, nemlig reglerne i  

 forkyndelsesforordningen.  

 Hvis reglerne i forordningen ændres, skal Danmark efter parallelaftalen inden  

 for en vis frist tilkendegive, om man vil tiltræde ændringerne.
Vælger  

 Danmark  

 at tiltræde ændringerne, gælder disse på mellemstatsligt grundlag i forholdet  

 mellem Danmark og Fællesskabet.
Vælger Danmark ikke at tiltræde ændringerne,  

 betragtes det som udgangspunkt som en opsigelse af parallelaftalen.
Forkyndelsesforordningen har til formål at gøre det det  

 lettere og hurtigere at gennemføre forkyndelser på tværs af grænserne i Den  

 Europæiske Union i forbindelse med f.eks. civile og kommercielle retssager.
I  

 dag sker forkyndelse på tværs af grænserne i forholdet mellem Danmark og de  

 øvrige  

 EU-lande på grundlag af Haagerkonventionen af 15. november 1965 om  

 forkyndelse  

 i udlandet af retslige og udenretslige dokumenter i sager om civile og  

 kommercielle spørgsmål.
Forkyndelsesforordningen er baseret på reglerne i  

 Haagerkonventionen, men forordningens regler er revideret og moderniseret i  

 forhold til denne. Ændringerne omfatter bl.a. en mere direkte forbindelse  

 mellem de involverede myndigheder, mulighed for anvendelse af mere moderne  

 kommunikationsmidler og ensartede regler om oversættelse af dokumenter.
 Det kan endvidere oplyses, at der samtidig med dette  

 lovforslag fremsættes et lovforslag om gennemførelse af parallelaftalen om  

 Bruxelles I-forordningen (Rådets forordning (EF) nr. 44/2001 af 22. december  

 2000 om retternes kompetence og om anerkendelse og fuldbyrdelse af  

 retsafgørelser på det civil- og handelsretlige område) (L 46).
 Idet jeg i øvrigt henviser til lovforslaget og de ledsagende  

 bemærkninger, skal jeg herved anbefale forslaget til Det Høje Tings  

 velvillige  

 behandling.
