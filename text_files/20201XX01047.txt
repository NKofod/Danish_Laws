Skriftlig fremsættelse (28. april 2021) Justitsministeren (Nick Hækkerup):
 Herved tillader jeg mig for Folketinget at fremsætte:
Forslag til lov om ændring af købeloven og lov om markedsføring (Ændring af reglerne om forbrugerkøb som følge af implementering af varedirektivet og direktivet om digitalt indhold) (Lovforslag nr.
L 223) Lovforslaget har til formål at gennemføre varedirektivet (2019/771/EU) og direktivet om digitalt indhold (2019/770/EU) i dansk ret.
Med lovforslaget foreslås overordnet, at reglerne om forbrugerkøb i købeloven og om handelsmæssige garantier i markedsføringsloven ændres, således at reglerne kommer til at stemme overens med reglerne i de to direktiver.
Det er vigtigt for regeringen at sikre en fortsat høj forbrugerbeskyttelse og gode vilkår for det danske erhvervsliv.
Det ene kan og bør ikke eksistere uden det andet, og regeringen mener, at det er vigtigt at sikre den rette balance i de danske regler om forbrugerkøb.
Derfor nedsatte justitsministeren i foråret 2020 et uafhængigt, sagkyndigt udvalg, som skulle overveje, hvordan bl.a. varedirektivet og direktivet om digitalt indhold bedst kunne gennemføres i dansk ret.
Udvalget afgav en delbetænkning med et lovudkast om de to direktiver den 27. januar 2021. Med udvalgets anbefalinger har regeringen fået et solidt fundament at stå på, når de vigtige regler om forbrugerkøb skal gennemføres i Danmark.
Lovforslaget svarer med visse tekniske tilpasninger til det lovudkast, som indgår i delbetænkningen om gennemførelse af varedirektivet og direktivet om digitalt indhold (nr. 1576/2021). Delbetænkningen med udvalgets lovudkast har været i offentlig høring fra den 27. januar til den 24. februar 2021. Derudover er køb af levende heste undtaget fra reglerne om forbrugerkøb, jf. nedenfor, og det er reflekteret i lovforslagets bemærkninger, at det af hensyn til forbrugerbeskyttelsen bør overvejes, om muligheden for at udvide sælgerbegrebet til at omfatte onlineplatforme, der ikke allerede betragtes som forbrugerens aftalepart iht. direktiverne, skal benyttes.
Da det fremsatte lovforslag i høj grad svarer til udvalgets lovudkast, har regeringens lovforslag ikke været i yderligere høring.
Det foreslås bl.a. at udvide anvendelsesområdet for reglerne om forbrugerkøb i købeloven, således at reglerne udtrykkeligt kommer til at gælde for køb af digitalt indhold og digitale tjenester, herunder når forbrugeren betaler med personoplysninger, medmindre oplysningerne udelukkende behandles med henblik på levering af det digitale indhold eller den digitale tjeneste eller for at give mulighed for at opfylde retlige krav.
Det betyder, at der i store træk vil komme til at gælde de samme regler, uanset om forbrugeren køber en vare eller digitalt indhold og digitale tjenester.
 Det foreslås derudover, at køb af levende heste undtages fra reglerne om forbrugerkøb, således at sådanne køb i stedet er underlagt købelovens regler om handels- og civilkøb.
Det foreslås endvidere at ændre reglerne om forbrugerkøb i købeloven om bl.a. salgsgenstandens overensstemmelse (dvs. hvornår en salgsgenstand lider af en mangel), forbrugerens beføjelser over for sælgeren i tilfælde af mangler (f.eks. ret til omlevering af en ny genstand, reparation, prisafslag og ophævelse af aftalen), reklamationsfrist og formodningsregel, så disse kommer til at stemme overens med direktiverne.
Det betyder bl.a., at kravene til en mangelfri salgsgenstand og reklamationsfristen moderniseres og tilpasses den digitale tidsalder, og at formodningsperioden, som er en bevisbyrderegel, i en række tilfælde forlænges fra seks måneder til et år.
 Det foreslås tillige at indsætte en bestemmelse i købeloven om handelsmæssige garantier i forbrugerkøb og at revidere markedsføringslovens § 17 om handelsmæssige garantier mhp. at skabe overensstemmelse med varedirektivet, ligesom sidstnævnte bestemmelse strafsanktioneres.
Implementeringsfristen for direktiverne er den 1. juli 2021. Lovforslaget ønskes således vedtaget i denne folketingssamling for, at man fra dansk side kan overholde sine EU-retlige forpligtelser.
På grund af arbejdet i det lovforberedende udvalg og regeringsovervejelser om lovforslagets udformning fremsættes dette efter den 1. april 2021.
 Lovforslaget skal ifølge direktiverne træde i kraft den 1. januar 2022.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
