 Arbejdsformidlingskontorerne.
 De statsanerkendte arbejdsløshedskasser.
 I forbindelse med de ved lov af 25. maj 1983 gennemførte ændringer af  

 arbejdsløshedsloven er det over for folketinget tilkendegivet, at den  

 gældende ordning, hvorefter modtagere af efterløn hver måned skal afgive en  

 erklæring til kassen om bl.a. den i den pågældende måned udførte  

 beskæftigelse, skal afløses af en ordning, hvorefter en sådan erklæring skal  

 afgives een gang årligt.
 Hensigten hermed er at opnå forenklinger i den administrative procedure i  

 forbindelse med udbetaling af efterløn.
 For at kunne gennemføre den nævnte forenkling er reglen om, at en  

 efterlønsmodtager højst kan være beskæftiget i 200 timer inden for en løbende  

 12 måneders periode, pr. 1. juli 1983 ændret således, at nævnte beskæftigelse  

 (200 timer) kan udføres inden for et kalenderår.
Det bemærkes, at efterlønsmodtageren også i det kalenderår, hvor den  

 pågældende er overgået til efterløn, har lov til at arbejde alle 200 timer  

 (når der er forløbet 5 uger fra overgangen til efterløn, jfr. nedenfor) For 1983 gælder, at beskæftigelse i første halvdel af 1983 medregnes,  

 således at beskæftigelsen i hele 1983 ikke må overstige 200 timer.
 Til præcisering af, at det har været en forudsætning i forbindelse med  

 efterlønnens indførelse, at efterlønsmodtagerne endeligt skulle forlade  

 arbejdsmarkedet, er der endvidere gennemført en regel om, at der skal forløbe  

 5 uger fra overgangen til efterløn, indtil det tilladte arbejde i  

 efterlønsperioden må påbegyndes.
 Omlægningen fra månedlige til årlige indberetninger indebærer, at de  

 månedlige indberetninger bortfalder fra 1. juli 1983, og at  

 efterlønsmodtagere derefter først skal afgive indberetning pr. 1. januar  

 1984.
 De gældende blanketter (efterlønserklæringer) vil blive ændret i  

 overensstemmelse med den angivne omlægning.
 Det påhviler kasserne at orientere efterlønsmodtagerne om nødvendigheden  

 af, at de gældende betingelser for udbetaling af efterløn (herunder 200  

 timers-reglen) overholdes, og om følgerne af, at reglerne tilsidesættes.
 Det bør navnlig påpeges, at overskridelse af den tilladte beskæftigelse  

 kan medføre udelukkelse fra retten til efterløn og tilbagebetaling af  

 efterløn, der måtte være udbetalt med urette.
 Direktoratets cirkulære af 9.1.1979 (emnenummer 3.325) og 2.12.1980  

 (emnenummer 3.3231) er hermed bortfaldet pr. 1.7.1983.
 P.D.V.
V.Å.
Jensen kontorchef /Inger Lauritsen fm.
