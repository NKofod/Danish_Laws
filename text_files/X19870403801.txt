 Boligstøttemodtagerens oplysningspligt efter boligstøttelovens § 38,  

 stk. 3, fandt nævnet tilsidesat, idet støttemodtageren ikke havde orienteret  

 kommunen tilstrækkeligt om husstandens indtægtsstigninger.
 De har i brev af 15/10-86, her modtaget fra kommunen den 17/11-86, klaget  

 over Ballerup kommunes krav om tilbagebetaling af for meget udbetalt  

 boligstøtte for 1984, ialt 7.674,00 kr. jfr. boligstøttelovens § 41.
 De har i tilknytning til anken anført, at De mener Dem berettiget til  

 boligstøtte i hele 1984, hvilket De finder understøttes af, at De i den  

 omhandlede periode 3 gange har rettet henvendelse til kommunen for at spørge,  

 om der skulle ske regulering, hvilket kommunen har afvist.
 Amtsankenævnet har i anledning af klagen modtaget en udtalelse og kopi af  

 sagens akter fra kommunen.
 Det fremgår af sagen, at Deres husstand består af 2 voksne og 2 børn under  

 18 år.
 I 1984 modtog De boligstøtte, beregnet på baggrund af en husstandsindkomst  

 på 161.822,00 kr. minus 18.000,- kr. vedrørende fradrag for 2 børn =  

 143.000,00 kr. nedrundet (opgjort efter hovedreglen i boligstøttelovens § 7,  

 stk. 1-7).
 Den korrigerede boligudgift, jfr. boligstøttelovens § 11 udgjorde  

 38.100,00 kr.
 Boligstøtten udgjorde herefter 732,00 kr. månedligt.
 Det fremgår endvidere af det af kommunen oplyste, at De ved personlig  

 henvendelse til kommunen den 7/6-84 fik oplyst, at husstanden ialt i 1984  

 kunne tjene op til 202.277,00 kr., før der skulle ske regulering af  

 boligstøtte (d.v.s. en ændring på mindst 15.000,- kr. og mindst 25%).
 Kommunen har ikke i 1984 registreret yderligere henvendelser fra Dem.
 Som følge af kommunens gennemgang i 1986 af boligstøtteberegningerne for  

 1984 blev det oplyst, at husstandens endelige ansatte husstandsindkomst for  

 1984 udgjorde 207.800,00 kr.
 Denne husstandsindkomst berettigede Dem ifølge kommunens beregning ikke  

 til boligstøtte i 1984, hvorfor kommunen den 7/5-86 meddelte Dem, at De i  

 henhold til boligstøttelovens § 41 skulle tilbagebetale ialt 8.784,00 kr.  

 vedrørende for meget udbetalt boligstøtte for perioden 1/1 - 31/12-84.
 Den 12/5-86 rettede De henvendelse til kommunen og fremviste dokumentation  

 for husstandens indtægter måned for måned i 1984:
Efter at have modtaget disse oplysninger foretog kommunen den 18/9-86 en  

 ny beregning ud fra en periodevis opdeling af indtægtsperioden.
Kommunen tog  

 udgangspunkt i 3 måneders indtægter ad gangen og vurderede, om Deres husstand  

 i denne periode skulle have været berettiget til boligstøtte.
Kommunen nåede  

 frem til, at Deres husstand i perioden 1/1 - 30/6-84, hvor der havde været  

 færrest udsving i indtægterne, havde været berettiget til boligstøtte med  

 185,00 kr. månedligt, hvorefter tilbagebetalingskravet i henhold til  

 boligstøttelovens § 41 blev nedskrevet med 1.110,00 kr. til 7.674,00 kr.
 Der henvises til boligstøttelovens §§ 7, stk. 1-7, 11, stk. 1-3, 18, 38,  

 stk. 3 og 41, stk. 1, samt uddybende til Boligstyrelsens cirkulære af 30.  

 august 1982, punkt 4.1-4.4 og 14.6-14.7.
Det følger af boligstøttelovens §§ 6 og 7, at beregning af boligstøtte  

 sker på baggrund af husstandens samlede socialindkomst med fradrag for børn:  

 9.000,00 kr. pr. barn.
Ved husstanden forstås ansøgeren, en evt. ægtefælle,  

 hjemmeværende børn og andre med fast ophold i hjemmet uden at være logerende.
Det følger videre af boligstøttelovens § 38, stk. 3, at ansøgeren skal  

 oplyse kommunalbestyrelsen om alle forhold, der kan medføre nedsættelse eller  

 bortfald af boligstøtten.
Har ansøgeren undladt at give meddelelse som  

 omhandlet i § 38, stk. 3, eller iøvrigt mod bedre vidende uberettiget  

 oppebåret boligstøtte, og overstiger den faktiske husstandsindkomst den  

 anvendte husstandsindkomst med mindst 15.000,00 kr. og mindst 25% skal  

 ansøgeren tilbagebetale det beløb, der er oppebåret med urette, jfr.  

 boligstøtteloven § 41, stk. 1.
 Der skal således ske regulering for hele året på grundlag af den højere  

 indkomst, medmindre boligstøttemodtageren klart kan dokumentere, fra hvilket  

 tidspunkt en væsentlig og varig indkomstændring er indtrådt, og en særskilt  

 boligstøtteberegning for hver af perioderne mindsker tilbagebetalingskravet.
Amtsankenævnet har behandlet sagen i et møde afholdt den 19. maj 1987 og  

 truffet følgende A F G Ø R E L S E:
 Nævnet fandt ikke grundlag for at ændre kommunens afgørelse.
 Nævnet har herved lagt vægt på, at De ikke ses at have orienteret kommunen  

 tilstrækkeligt om husstandens indtægtsstigning, jfr. boligstøttelovens §§ 38,  

 stk. 3, og 41, stk. 1, samt at der ikke ses at være grundlag for at lave en  

 yderligere periodevis opdeling.
 Det bemærkes, at der er adgang til aktindsigt i overensstemmelse med  

 reglerne i forvaltningsloven og offentlighedsloven.
 Ankevejledning vedlagt.
 Kopi til:
 Kommunalbestyrelsen i Ballerup kommune.
