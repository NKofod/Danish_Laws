(Til samtlige  

 civilforsvarskommissioner) Da Civilforsvarsstyrelsen har erfaret, at termotøj (bl.a.  

 »Finn-Marin-dragter«) anvendes som underbeklædning af en del af  

 civilforsvarets personel i forbindelse med indsatsuniformen, skal man henlede  

 opmærksomheden på, at termotøj og i øvrigt også visse skjortetyper i stor  

 udstrækning indeholder kunststoffer, der smelter ved større varmegrader.
 Personellet må derfor på det kraftigste advares mod anvendelse af sådanne  

 beklædningsgenstande i forbindelse med indsatsuniformen under indsats og ved  

 deltagelse i øvelser, hvor slukning af brande med stærk varmeudvikling  

 indøves.
 Det må endvidere tilkendegives personellet, at hvis sådanne  

 beklædningsgenstande alligevel bruges trods advarslen, vil den pågældende ved  

 tilskadekomst, der kan tilskrives brugen af disse beklædningsgenstande, kunne  

 betragtes som selv at have medvirket til skadens indtræden med den  

 konsekvens, at erstatningen kan nedsættes eller eventuelt bortfalde.
 P.D.V.
 E.B.
