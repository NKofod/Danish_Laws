Ankestyrelsens principafgørelse O-10-98 om boligændringer - modernisering - brusekabine Resume:
 Der kunne ikke ydes hjælp til opsætning af en brusekabine i en lejlighed uden bad.
Begrundelsen var, at der var tale om en modernisering.
Der kunne heller ikke ydes hjælp i form af differencen mellem en almindelig og en handicapvenlig brusekabine.
 Ankestyrelsen lagde vægt på, at der efter ordlyden af bestemmelsen skal ydes den fulde økonomiske nødvendige hjælp til boligændring og indretning.
 Kassation:
Der er kommet nye regler på området Kassationsdato:
01-04-2011 Love:
Lov om social bistand - lovbekendtgørelse nr. 110 af 26. februar 1996 - § 59, stk. 1 Lov om social service - lovbekendtgørelse nr. 979 af 1. oktober 2008 - § 116, stk. 1 Vejledninger:
Socialministeriets cirkulære nr. 152 af 17. december 1986 om hjælp til boligindretning, omsorgsarbejde og befordring efter bistandsloven - pkt. 1 Note:
Vi henviser til vejledning nr. 7 af 15. februar 2011 om hjælpemidler, biler, boligindregning mv. (Vejledning nr. 6 til serviceloven) Sagsfremstilling:
En 82-årig kvinde ansøgte sin kommune om opsætning af en brusekabine efter bistandslovens § 59. Kvinden boede på 2. sal i en ejendom, som hun ejede.
På bagtrappen fandtes der toilet og der var bademulighed i kælderen.
På grund af følgerne efter en hjerneblødning kunne kvinden nu ikke længere gå på trapper og kunne derfor ikke benytte badet i kælderen alene.
Kommunen gav afslag på det ansøgte efter bistandslovens § 59 med den begrundelse, at opsætning af en brusekabine måtte anses for en modernisering.
Kommunen fandt endvidere, at lejligheden på længere sigt ikke ville være handicapegnet.
Kommunen tilbød kvinden at bade på en institution samt at modtage hjemmehjælp, som kunne hjælpe med badning.
Ankenævnet tiltrådte kommunens afgørelse og fandt også, at der var tale om en modernisering.
Nævnet fandt dog, at der burde ydes støtte til differencen mellem en almindelig brusekabine og en handicapkabine.
 Sagen blev behandlet i principielt møde med henblik på afklaring af, hvorvidt installation af brusekabine i et tilfælde, hvor der er et eksisterende badeværelse, kan antages at være en modernisering eller hvorvidt der alene kan ydes tilskud til differencen mellem en almindelig brusekabine og en handicapkabine.
 Afgørelse:
 Ankestyrelsen fandt ikke grundlag for at yde hjælp efter bistandslovens § 59 til en brusekabine.
 Ankestyrelsen lagde ved afgørelsen særlig vægt på, at indretning af en brusekabine i et værelse i en bolig, som ikke i forvejen har et badeværelse, må anses for at være en modernisering af boligen, som der ikke kan ydes hjælp til efter bistandslovens § 59.
 Ankestyrelsen fandt ligeledes, at der ikke kunne ydes støtte til differencen mellem en almindelig brusekabine og en handicapbrusekabine.
 Ankestyrelsen lagde til grund, at der efter ordlyden af § 59 skal ydes den fulde økonomiske nødvendige hjælp til boligændring og indretning.
 Ankestyrelsen tiltrådte således nævnets afgørelse for så vidt angik afgørelsen om, at der ikke var grundlag for at yde hjælp til en brusekabine, men ændrede nævnets afgørelse for så vidt angik hjælp til prisforskellen mellem en almindelig og en handicapbrusekabine.
