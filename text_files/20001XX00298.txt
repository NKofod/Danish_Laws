Skriftlig fremsættelse (7. februar  

 2001) Erhvervsministeren (Ole Stavad) :
 Herved tillader jeg mig for Folketinget at  

 fremsætte:
Forslag til lov om erhvervsudvikling (Lovforslag nr.
L 163).
Lovgrundlaget for en meget stor del af  

 Erhvervsministeriets erhvervsfremmeaktiviteter er i dag lov om erhvervsfremme  

 og lov om teknologisk service.
Der er tale om to rammelove, der på et  

 overordnet plan regulerer erhvervsfremmeaktiviteterne.
Lov om erhvervsfremme  

 trådte i kraft primo 1991, og lov om teknologisk service trådte i  

 kraft medio 1995.
Hovedprincippet i lov om erhvervsfremme er, at  

 Erhvervsudviklingsrådet rådgiver regeringen om forhold af  

 væsentlig betydning for dansk erhvervsliv.
Ifølge loven  

 rådgiver rådet regeringen om ny politik.
Rådet har samtidig  

 kompetence til at igangsætte en række af de initiativer, som  

 regeringen beslutter inden for lovens rammer.
 Siden erhvervsfremmelovens ikrafttræden er der sket  

 væsentlige ændringer i den måde, erhvervspolitikken  

 udvikles og administreres på.
Drøftelserne om de overordnede linier for  

 erhvervspolitikken, og fastlæggelsen heraf i  

 erhvervsredegørelserne og eksempelvis .dk21, sker i dag ikke kun i  

 formaliserede råd, men i stor udstrækning på mange andre  

 måder.
Erhvervspolitikken udvikles i vore dage i dialog med andre  

 ministerier og gennem ad hoc inddragelse af erhvervs- og  

 myndighedsrepræsentanter samt andre ressourcepersoner, og det sker ofte  

 med udgangspunkt i konkrete udviklingsprojekter.
Den nye måde at føre dialog på har  

 betydet, at flere af de opgaver, som lov om erhvervsfremme formelt tildeler  

 Erhvervsudviklingsrådet, i dag varetages i ad hoc sammensatte udvalg.  

 Erhvervsudviklingsrådet har derfor til tider befundet sig i et vakuum,  

 fordi rådet hverken har haft reelle muligheder for at præge  

 politikudviklingen eller kan træffe konkrete beslutninger om  

 medfinansiering.
Disse synspunkter deles af medlemmerne i  

 Erhvervsudviklingsrådet.
Dette er klart kommet til udtryk i forbindelse  

 med afholdelsen af en række bilaterale møder med de  

 erhvervsorganisationer, der i dag er repræsenteret i rådet.
Fra begyndelsen af 1990'erne har prioriteringen af  

 rammebetingelser - fremfor virksomhedsrettede tilskud   samtidig været  

 udtryk for en væsentlig og indholdsmæssig ændring af  

 erhvervspolitikken.
Fokus er i den forbindelse ikke blot på generelle  

 rammebetingelser, men i stigende grad på specifikke rammebetingelser  

 som fx teknologisk service, innovation, regionale erhvervsvilkår,  

 internationale handelsvilkår m.v.
Dette har bevirket, at Erhvervsfremme Styrelsen, som  

 står for implementeringen og den daglige videreudvikling af  

 erhvervsfremmepolitikken, i stigende grad   på de nævnte  

 områder   har brug for direkte sparring med erhvervslivet om denne  

 opgave.
Der er derfor behov for en formalisering af samarbejdet med  

 erhvervslivet på disse områder ud over det, som den eksisterende  

 formelle rådsstruktur giver mulighed for.
I lovforslaget foreslås, at den gældende  

 erhvervsfremmelov ophæves, at Erhvervsudviklingsrådet og  

 Bevillingsudvalget nedlægges, og at der oprettes 4 nye permanente  

 råd, dog således at Rådet for Teknologisk Service  

 videreføres.
Den nye rådsstruktur bliver etableret med  

 udgangspunkt i fire kerneområder i erhvervspolitikken: internationale  

 erhvervsvilkår,  innovation, teknologisk service og regional  

 erhvervsudvikling.
Principperne for den foreslåede rådsstruktur  

 er baseret på erfaringerne fra Rådet for Teknologisk Service  

 (RTS). Arbejdet i RTS har fungeret hensigtsmæssigt, hvilket  

 hovedsageligt skyldes rådets velafgrænsede  

 opgaveportefølje samt dets forholdsvis beskedne størrelse.
I  

 forbindelse med omlægningen af rådsstrukturen er det fundet  

 hensigtsmæssigt at fastholde og overføre fordelene ved  

 RTS-modellen til de øvrige råd.
De nye råds primære opgaver bliver at  

 bistå Erhvervsfremme Styrelsen med implementeringen af  

 erhvervspolitikken, herunder i forbindelse med konkrete  

 bevillingsafgørelser og andre beslutninger inden for fagligt  

 afgrænsede områder.
Rådene skal endvidere bidrage med  

 rådgivning om forbedringsmuligheder inden for de erhvervsmæssige  

 rammevilkår på de pågældende områder.
 I konsekvens heraf ophæves også lov om  

 teknologisk service, hvis substantielle indhold er indarbejdet i  

 lovforslaget.
Der har været nedsat et udvalg til forberedelse af  

 lovforslaget.
I udvalget har der været bred tilslutning til  

 lovforslaget i sin helhed og i særdeleshed til den nye  

 rådsstruktur.
Den efterfølgende høring af lovforslaget  

 har vist samme positive holdning til lovforslaget.
 Koordineringen af rådenes arbejde vil blive sikret  

 af rådenes sekretariater, eventuelt med fællesmøder mellem  

 rådsformændene og udveksling af strategiplaner.
Hvad angår sammensætningen af rådene,  

 tilvejebringes denne gennem ministerens udpegning efter indstilling fra de  

 relevante erhvervsorganisationer sammen med de repræsentanter, som  

 ministeren udpeger uden indstilling.
Flertallet i rådene vil  

 bestå af medlemmer, der indstilles af organisationer.
I  

 bemærkningerne til lovforslaget er angivet, hvilke organisationer der  

 kan indstille rådsmedlemmer til udpegning.
 Rådenes størrelse er  begrænset,  

 således at de kan fungere hensigtsmæssigt i forhold til de  

 arbejdsopgaver, de hver især er tiltænkt.
Den gældende lovs bestemmelser om  

 ministerinitiativer  videreføres.
Det fremgår, at ministeren kan  

 iværksætte nye erhvervsfremmende initiativer.
Det  

 præciseres, at listen over aktiviteter ikke er udtømmende.  

 Lovforslagets bemærkninger forklarer samtidig, at ministerens  

 initiativret dog er afhængig af Folketingets accept i de  

 tilfælde, hvor der er tale om nye aktivitetstyper eller initiativer af  

 udgiftskrævende art, som ikke allerede er optaget på  

 finansloven.
 Lovforslaget indeholder herudover bestemmelser om  

 erhvervsministerens adgang til at kontrollere overholdelse af betingelserne  

 for meddelte godkendelser, bevilgede tilskud m.v. bl.a. gennem kontrol  

 på stedet efter forudgående indhentet retskendelse.
 Endelig skal nævnes, at der blandt erhvervets  

 hovedinteressenter har været bred tilslutning til, at  

 turismeområdet indskrives i loven, herunder at Bevillingsudvalget for  

 Turisme tillægges lovhjemlet beslutningskompetence, og til at  

 sammensætningen af Udvalget fortsat sker efter en uformel  

 høring, som beskrevet i bemærkningerne til lovforslaget.
 Forslaget indebærer ingen ekstraudgifter for  

 staten.
 Idet jeg i øvrigt henviser til bemærkningerne  

 til lovforslaget, skal jeg anbefale forslaget til Folketingets velvillige  

 behandling.
