Fremsat den 17. november 2010 af beskæftigelsesministeren (Inger Støjberg) Forslag til Lov om ændring af lov om en aktiv beskæftigelsesindsats (Prisloft på 6 ugers selvvalgt uddannelse) § 1 I lov om en aktiv beskæftigelsesindsats, jf. lovbekendtgørelse nr. 1428 af 14. december 2009, som ændret ved § 1 i lov nr. 431 af 28. april 2010, § 4 i lov nr. 571 af 31. maj 2010 og § 25 i lov nr. 639 af 14. juni 2010, foretages følgende ændringer:
 1. I § 26 a indsættes efter stk. 1 som nyt stykke:
»Stk. 2. Kursusprisen for uddannelser efter stk. 1 må ikke overstige et prisloft på 140.000 kr. eksklusiv moms pr. årselev svarende til 3.500 kr. pr. fuldtidsuge (2011-niveau). Prisloftet reguleres en gang årligt den 1. januar med satsreguleringsprocenten, jf. lov om en satsreguleringsprocent.« Stk. 2-6 bliver herefter stk. 3-7.
 2. I § 73 b indsættes efter stk.1 som nyt stykke:
»Stk. 2. Kursusprisen for uddannelser efter stk. 1 må ikke overstige et prisloft på 140.000 kr. eksklusiv moms pr. årselev svarende til 3.500 kr. pr. fuldtidsuge (2011-niveau). Prisloftet reguleres en gang årligt den 1. januar med satsreguleringsprocenten, jf. lov om en satsreguleringsprocent.« Stk. 2-6 bliver herefter stk. 3-7.
§ 2 Stk. 1. Loven træder i kraft den 1. januar 2011.
 Stk. 2. Personer, der inden lovens ikrafttræden er påbegyndt en uddannelse efter de hidtidige regler om 6 ugers selvvalgt uddannelse i §§ 26 a og 73 b i lov om en aktiv beskæftigelsesindsats, kan færdiggøre uddannelsesforløbet efter de hidtidige regler.
Bemærkninger til lovforslaget 1. Indledning Regeringen (Venstre og Det konservative Folkeparti), Dansk Folkeparti og Kristendemokraterne har den 8. november 2010 indgået aftale om finansloven for 2011, som bl.a. indeholder et prisloft på 6 ugers selvvalgt uddannelse.
 Det fremgår bl.a. af finanslovsaftalen, at der indføres et prisloft på 6 ugers selvvalgt uddannelse:
De senere år er driftsudgifterne (køb af uddannelse m.v.) til 6 ugers selvvalgt uddannelse steget fra ca. 110.000 kr. i 2007 til knap 190.000 kr. i 2010 pr. årselev.
Hvis ikke der sker ændringer i reglerne, forventes udgifterne til ordningen at udgøre ca. 700-800 mio. kr. i 2011. Det skal ses i forhold til, at udgifterne udgjorde ca. 96 mio. kr. i 2007.
Aftalepartierne er derfor enige om, at der indføres et prisloft på 140.000 kr. eksklusiv moms pr. årselev - svarende til et prisloft på 3.500 kr. pr. uge - ved køb af 6 ugers selvvalgt uddannelse.
Retten til 6 ugers selvvalgt uddannelse vil ikke i øvrigt blive berørt af de foreslåede justeringer.
 Lovforslaget skal ses i sammenhæng med de samtidigt fremsatte forslag til:
 Forslag til lov om ændring af lov om en aktiv beskæftigelsesindsats, lov om arbejdsløshedsforsikring m.v., lov om aktiv socialpolitik og lov om kommunal udligning og generelle tilskud til kommuner (Virksomhedsrettet aktivering, ændring af refusionssystemet m.v.)  Lov om ændring af lov om sygedagpenge (Ændring af refusionssatser) Nærværende lovforslag har bl.a. betydning for de elementer i førstnævnte lovforslag, der vedrører virksomhedsrettet aktivering, ændring af refusionssystemet og de samlede økonomiske konsekvenser af de tre lovforslag, der udmønter finanslovsaftalen.
Der henvises herom til dette lovforslag og bemærkningerne hertil.
 Beskæftigelsesministeren har endvidere den 27. oktober 2010 fremsat forslag til lov om ændring af lov om aktiv socialpolitik og lov om ansvaret for og styringen af den aktive beskæftigelsesindsats (Sanktion for manglende deltagelse i læse- og skrivetest for kontant- og starthjælpsmodtagere over 30 år, ophævelse af flaskehalsbevillingen m.v.)  L 43. Lovforslaget har ingen betydning for nærværende lovforslag.
2. Lovforslagets indhold 2.1. Prisloft for kurser på 6 ugers selvvalgt uddannelse 2.1.1. Gældende ret Efter de gældende regler kan forsikrede og fleksjobvisiterede ledige vælge mellem alle de kurser, der udbydes som 6 ugers selvvalgt uddannelse, uanset hvad uddannelsen koster.
De seneste år er der sket en markant stigning i driftsudgifterne (køb af uddannelse m.v.) pr. årselev i 6 ugers selvvalgt uddannelse.
Samtidig har jobcentrene fået bedre muligheder for at give uddannelsestilbud, særligt til kortuddannede ledige, således at de fra første dag kan blive tilbudt en målrettet opkvalificering.
Efter de gældende regler bevilger a-kassen 6 ugers selvvalgt uddannelse til forsikrede ledige, og jobcenteret afholder deltagerbetalingen uanset størrelsen.
For de fleksjobvisiterede ledige er det jobcenteret, der både bevilger uddannelsen og afholder udgiften til deltagerbetalingen.
2.1.2. Den foreslåede ordning Det foreslås, at der indføres et prisloft på 140.000 kr. eksklusiv moms pr. årselev svarende til et prisloft på 3.500 kr. pr. fuldtidsuge (2011-niveau) for køb af 6 ugers selvvalgt uddannelse.
Kursusprisen pr. fuldtidsuge må ikke overstige dette beløb.
Det betyder, at hvis kurset har en varighed på fx 20 timer om ugen, er prisloftet 20/37 af 3.500 kr. svarende til 1.892 kr.
 Det foreslås videre, at prisloftet for kursusprisen en gang årligt reguleres med satsreguleringsprocenten, jf. lov om en satsreguleringsprocent.
3. Økonomiske og administrative konsekvenser for det offentlige 3.1. Prisloft på 6 ugers selvvalgt uddannelse Der indføres et prisloft på køb af 6 ugers selvvalgt uddannelse på 140.000 kr. eksklusiv moms pr. årselev svarende til 3.500 kr. pr. fuldtidsuge.
Initiativet skønnes at reducere driftsudgifterne i forbindelse med forsikrede lediges deltagelse i 6 ugers selvvalgt uddannelse med ca. 389,2 mio. kr. årligt.
Mindreudgiften skyldes forventede lavere enhedspriser på 6 ugers selvvagt uddannelse samt en aktivitetsnedgang.
Som følge heraf forventes statens udgifter til uddannelsesydelse at blive reduceret med 82,7 mio. kr. årligt.
Denne besparelse modsvares stort set af merudgifter til dagpenge på knap 79 mio. kr. årligt, der vil blive fordelt mellem stat og kommuner (medfinansiering), jf. nedenstående skema.
Der forventes således en marginal reduktion i de samlede forsørgelsesudgifter på ca. 3,8 mio. kr. årligt.
Det skyldes forskellen mellem uddannelsesydelse og individuelt beregnede dagpenge for de ledige.
 Samlet set er de økonomiske konsekvenser af forslaget således offentlige mindreudgifter på ca. 393 mio. kr. årligt i perioden 2011-2014.
Personer visiteret til fleksjob har ligeledes ret til 6 ugers selvvalgt uddannelse.
Ovennævnte regel om prisloftet kommer ligeledes til at gælde for denne gruppe.
Det vurderes, at de økonomiske konsekvenser for fleksjobvisiterede ledige vil være ubetydelige, da de ikke anvender ordningen i særligt stort omfang.
4. Økonomiske og administrative konsekvenser for erhvervslivet Lovforslaget har ingen økonomiske og administrative konsekvenser for erhvervslivet.
5. Administrative konsekvenser for borgerne Lovforslaget har ingen administrative konsekvenser for borgerne.
6. Miljømæssige konsekvenser Lovforslaget har ingen miljømæssige konsekvenser.
7. Forholdet til EU-retten Forslaget indeholder ikke EU-retlige aspekter.
8. Hørte myndigheder og organisationer Lovforslaget er samtidig med fremsættelsen sendt i høring hos:
 Ankestyrelsen, Arbejdsløshedskassen for Selvstændigt Erhvervsdrivende (ASE), ATP, Beskæftigelsesrådet, Business Danmark, Center for Ligebehandling af Handicappede, Danmarks Frie Fagforening, Dansk Socialrådgiverforening, Danske Handicaporganisationer, Datatilsynet, Det Centrale Handicapråd, Foreningen af kommunale social-, sundheds- og arbejdsmarkedschefer i Danmark, Foreningen af statsforvaltningsjurister, Frie Funktionærer, Jobrådgivernes Brancheforening, Kommunernes Landsforening, Kooperationen, Kommunale Tjenestemænd og Overenskomstansatte, Kristelig Arbejdsgiverforening, Kristelig Fagbevægelse, Landsforeningen af Fleks- og skånejobbere, Rigsrevisionen, Rådet for frivilligt Socialt arbejde, Rådet for Socialt Udsatte, Statsforvaltningerne og Sundhedskartellet.
Bemærkninger til lovforslagets enkelte bestemmelser Til § 1 Til nr. 1 (§ 26 a, stk. 2) Der gælder i dag intet prisloft for de uddannelser, som ledige kan deltage i under 6 ugers selvvalgt uddannelse.
 Det foreslås, at der indføres et prisloft på 140.000 kr. eksklusiv moms pr. årselev svarende til et prisloft på 3.500 kr. pr. fuldtidsuge ved køb af uddannelse, og at prisloftet satsreguleres en gang årligt.
 Der henvises i øvrigt til pkt. 2 i de almindelige bemærkninger.
Til nr. 2 (§ 73 b, stk. 2) Der gælder i dag intet prisloft for de uddannelser, som fleksjobvisiterede ledige kan deltage i under 6 ugers selvvalgt uddannelse.
 Det foreslås, at der indføres et prisloft på 140.000 kr. eksklusiv moms pr. årselev svarende til et prisloft på 3.500 kr. pr. fuldtidsuge ved køb af uddannelse, og at prisloftet satsreguleres en gang årligt.
 Der henvises i øvrigt til pkt. 2 i de almindelige bemærkninger.
Til § 2 Det foreslås i stk. 1, at loven træder i kraft den 1. januar 2011.
 Det foreslås i stk. 2, at personer, der er i gang med selvvalgt uddannelse ved lovens ikrafttræden, fortsætter med uddannelsen efter de hidtidige regler, som de har indrettet sig i tillid til.
