Fremsat den 14. marts 2023 af Marlene Harpsøe (DD), Karina Adsbøl (DD), Dennis Flydtkjær (DD), Susie Jessen (DD), Betina Kastbjerg (DD), Peter Skaarup (DD), Inger Støjberg (DD) og Jens Henrik Thulesen-Dahl (DD) Forslag til folketingsbeslutning om at ophæve indkomstgrænsen for, hvor meget studerende må tjene ved siden af deres su Folketinget pålægger regeringen senest i folketingsåret 2023-24 at fremsætte et lovforslag, der ophæver indkomstgrænsen for, hvor meget studerende må tjene ved siden af deres su.
Bemærkninger til forslaget Ledigheden i Danmark ligger på et historisk lavt niveau.
I december 2022 var der omkring 80.000 ledige i Danmark, hvilket betyder, at ledigheden er nede på 2,7 pct. (»Ledigheden steg med 2.700 i december«, Danmarks Statistik, den 31. januar 2023). Det er godt for samfundet, at vi har høj beskæftigelse.
Men det betyder også, at flere brancher har svært ved at rekruttere den nødvendige arbejdskraft.
Mangel på arbejdskraft Manglen på arbejdskraft er en af samfundets største udfordringer.
Både det offentlige og erhvervslivet mangler fortsat stærke hænder og kloge hoveder.
Når virksomhederne ikke kan ansætte de medarbejdere, de har brug for, betyder det i praksis, at virksomhederne ikke kan leve op til de ordrer, som de får.
Tabte ordrer betyder tab af vækst, velstand og velfærd, og det går derfor ud over os alle sammen.
Rekrutteringsundersøgelsen fra STAR fra december 2022 viser, at virksomheder og arbejdsgivere i perioden marts til august 2022 forgæves har forsøgt at rekruttere arbejdskraft omkring 124.000 gange på landsplan.
I sundheds- og socialvæsenet var der omkring 15.000 stillinger, der ikke blev besat i perioden, og i industrien var det omkring 11.000 stillinger (»Rekrutteringssurvey.
Rapport, december 2022«, Styrelsen for Arbejdsmarked og Rekruttering, december 2022).
 Forslagsstillerne mener, at det er et alvorligt problem, som der skal gøres noget ved.
Indkomstgrænsen for su I 2022 blev su-fribeløbet hævet med 4.000 kr. om måneden.
Der henvises til www.folketingstidende.dk, Folketingstidende 2021-22, tillæg A, L 205 som fremsat, tillæg B, betænkning over L 205, og tillæg F, møde 125, kl. 13:50, møde 126, kl. 09:14, og møde 127, kl. 09:26. Det er positivt, fordi det bidrager til, at flere studerende vil arbejde ved siden af deres studier.
Forslagsstillerne er dog af den overbevisning, at der kan gøres endnu mere.
Derfor vil forslagsstillerne ophæve indkomstgrænsen for su helt.
Ved at ophæve indkomstgrænsen for su giver vi studerende mulighed for at arbejde mere ved siden af studiet uden at blive modregnet i suen.
Det giver et økonomisk incitament til at yde mere på arbejdsmarkedet.
Samtidig hjælper vi trængte brancher som hjemmeplejen og hospitalssektoren, da de studerende dermed har mulighed for at tage arbejde, som brancherne ikke kan skaffe tilstrækkeligt med arbejdskraft til.
 Samtidig er det en fordel for de studerende, at de sideløbende med studierne opnår kompetencer på arbejdsmarkedet, som de kan drage nytte af, når de skal starte i job efter deres studier.
Finansiering En afskaffelse af fribeløbsgrænsen skønnes at medføre merudgifter for ca. 150 mio. kr. årligt (Uddannelses- og Forskningsudvalget, alm. del  svar på spørgsmål 63, folketingsåret 2022-23, 2. samling). Forslagsstillerne vil finansiere det ved at genindføre opholdskravet for ret til dagpenge, som giver 150 mio. kr. i årligt provenu (Beskæftigelsesudvalget, alm. del  svar på spørgsmål 446, folketingsåret 2020-21).
Skriftlig fremsættelse Marlene Harpsøe (DD):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at ophæve indkomstgrænsen for, hvor meget studerende må tjene ved siden af deres su.
(Beslutningsforslag nr.
B 61) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
