Fremsat den 16. november 2005 af  

 Charlotte Fischer (RV), Bente Dahl (RV),  

 Elisabeth Geday (RV), Naser Khader (RV), Martin Lidegaard  

 (RV), Elsebeth Gerner Nielsen (RV) og Morten Østergaard (RV) Forslag til folketingsbeslutning om  

 en national strategi for bekæmpelse af uligheden i sundheden Beslutningsforslaget opfordrer regeringen til at nedsætte en  

 kommission, der skal udarbejde forslag til en national strategi for  

 bekæmpelse  

 af uligheden i sundheden.
Bemærkninger til forslaget En overordnet sundhedspolitisk udfordring er at sikre, at så  

 mange borgere som muligt får mulighed for et sundt liv og et godt helbred.  

 Men  

 uanset voksende velstand, stigende beskæftigelse og uddannelsesniveau samt  

 offentlige forebyggelsestiltag er det ikke lykkedes at knække sammenhængen  

 mellem socialt tilhørsforhold og sundhed.
Tværtimod er uligheden i sundheden  

 stigende.
Lavt-uddannede mænd i Danmark har oplevet en stigende dødelighed,  

 mens dødeligheden blandt højtuddannede mænd og kvinder har været faldende.
Det er en falliterklæring, først og fremmest menneskeligt, men  

 også for det danske velfærdssamfund.
Den stigende ulighed i sundheden kan på  

 ingen måde forsvares og slet ikke som en ulighed, der skaber dynamik i form  

 af  

 job og velstand.
Tværtimod skader den sociale ulighed i sundheden  

 samfundsøkonomien.
Det gælder ikke mindst med hensyn til de store  

 folkesygdomme, der godt hjulpet af også det stigende antal ældre i  

 befolkningen  

 truer med at blive en alvorlig økonomisk byrde for vores velfærdssystem.
WHO  

 skønner, at op til 70 pct. af alle sygdomme i 2020 vil være  

 livsstilsrelaterede.
 Uligheden i den danske befolknings sundhed kommer til udtryk på  

 tre måder:
1.  

 	  

 Et godt helbred er  

 fortsat i alt for høj grad afhængigt af uddannelse, job og indkomst.
Eller  

 med  

 andre ord: De mindst uddannede, de lavest lønnede og de ledige er i stigende  

 omfang dem, der har det dårligste helbred.
Det skyldes både livsvilkår og  

 livsstil.
Vi har brug for en stærkere og mere målrettet indsats, hvis det  

 skal  

 lykkes at bryde båndet mellem social status og sundhed.
2.  

 	  

 Uligheden i  

 sundheden handler også om brugerbetaling.
Den udstrakte brug af  

 brugerbetaling  

 på få områder, f.eks. tandlægehjælp, har klar social slagside.
Udfordringen  

 er  

 at indrette fordelingen af brugerbetaling på en bedre og socialt mere  

 retfærdig  

 måde uden at øge den samlede brugerbetaling.
3.  

 	  

 Endelig er der  

 social ulighed, når det gælder borgernes brug af sundhedsvæsenets  

 behandlingstilbud  

  en ulighed, der ikke kun kan forklares med et anderledes  

 sygdomsmønster.  

 Meget tyder på, at det bl.a. gælder med hensyn til brugen af frit valg i  

 sundhedsvæsenet.
Udfordringen er at indrette sundhedsvæsenet således, at der  

 også reelt bliver tale om en lige adgang til behandling.
Der er brug for en sammenhængende strategi, der finder svar på  

 alle tre udfordringer.
Det vil kræve en langsigtet investeringsplan med en  

 nøje  

 prioritering af de indsatsområder, hvor der er bedst mulighed for at bryde  

 den  

 stigende sociale ulighed i sundheden.
Den vil også forudsætte, at der tænkes  

 på  

 tværs, og at alle parter involveres: de offentlige myndigheder (staten,  

 regionerne og kommunerne), arbejdsmarkedets parter, foreningslivet og  

 borgerne  

 selv.
Behovet for at sætte ind på tværs af sektorerne illustreres bl.a. af  

 henholdsvis den norske handlingsplan for fysisk aktivitet 2005-2009,  

 der involverer hele otte ministerier, og den britiske handlingsplan »Tackling  

 health inequalities«,  

 der omfatter 12 ministerier.
I den norske plans indledning slås netop behovet  

 for en bred indsats fast: »Økt fysisk aktivitet skal oppnås gjennom en samlet  

 strategi som omfatter tiltak på flere samfunnsområder og arenaer  i  

 barnehage,  

 skole, arbeidsplass, transport, nærmiljø og fritid.« Kommissionen skal på den baggrund:
   

 	  

 Fremkomme med  

 anbefalinger til en national strategi for, hvordan uligheden i sundheden  

 bedst  

 bekæmpes  med afsæt i den eksisterende viden om årsagssammenhængen  

 mellem  

 sociale forhold og ulighed i sundheden og danske såvel som udenlandske  

 erfaringer med at forebygge og bekæmpe ulighed i sundheden.
  

 	  

 Indhente og analysere  

 viden om, hvordan specielt brugerbetaling i Danmarks og andre sammenlignelige  

 landes sundhedsvæsener påvirker adfærden og den sociale ulighed i  

 sundhedsvæsenet  

  og på den baggrund komme med anbefalinger til en bedre og socialt mere  

 retfærdig  

 indretning af brugerbetalingen i det danske sundhedsvæsen.
Præmissen er, at  

 den  

 samlede brugerbetaling ikke øges.
   

 	  

 Indhente og analysere  

 viden om den sociale ulighed, når det gælder brugen af sundhedsvæsenets  

 behandlingstilbud, herunder frit valg  og på den baggrund komme med  

 anbefalinger til, hvordan der kan skabes større lighed i brugen af  

 behandlingstilbud.
Social ulighed i sundheden Det er velkendt, at de dårligst stillede befolkningsgrupper også  

 har det ringeste helbred.
Ifølge en undersøgelse, Statens Institut for  

 Folkesundhed  

 udgav i januar 2005 blandt 32.000 københavnere, kan en københavnsk mand med  

 videregående uddannelse forvente at leve i snit 7,4 år længere end en  

 københavnsk mand med kun afgangseksamen fra folkeskolen.
For kvinder er  

 forskellen 4,8 år.
Højtuddannede kvinder har over 11 raske år mere end  

 kortuddannede kvinder.  

 Stigende velstand har altså ikke løst problemet med en tæt sammenhæng mellem  

 social status og helbred.
 Årsagerne til den sociale ulighed i sundheden er mange og skal i  

 høj grad findes uden for sundhedsvæsenet:
Livsvilkår Det er velkendt, at arbejdsliv, boligforhold og materiel  

 levestandard har indflydelse på, hvor godt eller dårligt et helbred den  

 enkelte  

 nyder godt af.
Et fysisk eller psykisk belastende job, en usund bolig og få  

 penge til forbrug påvirker helbredstilstanden hos de dårligst stillede  

 grupper  

 i samfundet.
Arbejdsmiljøet spiller i høj grad ind på vores helbred, og her  

 er der en klar tendens til, at den tunge ende vender nedad.
Inden for f.eks.  

 hjemmeplejen er der en markant oversygelighed målt i forbindelse med en lang  

 række sygdomme, fra astma og åreknuder til hjertesygdomme og traumer.
Markant  

 flere i hjemmeplejen og slagteri- og fiskeribranchen går på førtidspension.
Et dårligt psykisk arbejdsmiljø  og specielt stress  er samtidig  

 i stigende grad et fænomen, der forringer vores helbred.
Stress hænger i høj  

 grad sammen med vores muligheder for at øve indflydelse på vores arbejde  

  også  

 her trækker det socialt skævt.
F.eks. har Arbejdsmiljøinstituttet bekræftet,  

 at  

 der foreligger en sammenhæng mellem mest fravær ved dårligt psykisk  

 arbejdsmiljø og socialt tilhørsforhold.
Når det f.eks. gælder stress,  

 indtager  

 buschauffører en kedelig førsteplads.
Dårlige boliger kan bidrage til et skidt helbred. 50.000 boliger  

 i København er f.eks. belastede af støj over 65 dB fra vejtrafikken.
Støj kan  

 forårsage forhøjet blodtryk og søvnløshed.
 Også hvis man spørger folk selv om deres helbred, tegner der sig  

 et klart socialt mønster. Århus Amt påviste i 2001, at »der er betydelig  

 større  

 forekomst af både sygdom, psykosociale belastninger og helbredsbelastende  

 livsstil hos personer med lav social status end hos personer med høj social  

 status«.  

 F.eks. oplever 14 pct. af personer på laveste uddannelsesniveau, at de har en  

 langvarig sygdom, de er meget hæmmede af, mens det samme kun gælder for 6  

 pct.  

 af de højest uddannede. 15 pct. af de lavest uddannede lider af fedme,  

 svarende  

 til det dobbelte af andelen af de højest uddannede.
Livsstil Social udstødelse  ikke mindst i form af arbejdsløshed  øger  

 risikoen for et dårligere helbred.
Københavns Kommunes undersøgelse  

 »Københavnernes Sundhed 2005«  

 viser f.eks., at halvdelen af de københavnere, der ikke er i arbejde, har en  

 langvarig sygdom mod 26 pct. af dem, der er i arbejde.
Adskillige undersøgelser har f.eks. påvist en sammenhæng mellem  

 på den ene side arbejdsløshed og dårlig økonomi og på den anden side  

 overdrevet  

 forbrug af tobak og alkohol.
Københavns Kommunes undersøgelse  

 viser en systematisk sammenhæng mellem beskæftigelse og livsstil.
Den  

 gennemsnitlige  

 arbejdsløse har ifølge undersøgelsen en konsekvent usundere livsstil (spiser  

 f.eks. mindre frugt og grønt, drikker mere alkohol). Der er 50 pct. flere  

 svært  

 overvægtige blandt arbejdsløse københavnere end blandt beskæftigede.
På den  

 baggrund kan det ikke overraske, at det navnlig er de socialt dårligt  

 stillede  

 grupper, der bl.a. rammes af de store folkesygdomme, f.eks.  

 hjerte-kar-sygdomme  

 og diabetes.
Kimen til et godt eller dårligt helbred lægges i de allerførste  

 stadier af livet  både når vi er fostre og spædbørn.
Den gravides  

 livsstil  

 (forbrug af alkohol, tobak, kost m.v.) er derfor afgørende for det helbred,  

 det  

 enkelte barn senere får.
Samtidig er det vigtigt, at det nyfødte barn får en  

 god start i livet, f.eks. med den rigtige ernæring.
Her kan det være  

 afgørende,  

 hvordan den nybagte mor og/eller far støttes i den første tid.
Børns opvækst og fremtidige sundhed påvirkes i meget høj grad af  

 familiens sociale vilkår og de voksnes livsstil, men også af forholdene i den  

 bydel, de vokser op i, ikke mindst når det gælder daginstitutioner, skoler og  

 fritidsordninger.
Derfor er det vigtigt at sætte ind tidligt og sikre alle  

 børn  

 og unge gode muligheder for et sundt liv.
Lykkes det at spore børnene og de  

 unge ind på et sundere liv, er meget vundet på længere sigt i form af færre  

 udgifter til behandling, mindre sygefravær m.v.
Etniske minoriteter har på en række punkter et markant ringere  

 helbred end befolkningen i øvrigt.
Det gælder diabetes 2, hvor det er hver  

 fjerde, der rammes, hvor det for øvrige danskere er én ud af 50, der får  

 diabetes  

 2. Etniske minoriteter får også hyppigere hjerte-kar-sygdomme,  

 luftvejssygdomme  

 og muskel-skelet-lidelser.
Socialt skæv brugerbetaling i sundhedsvæsenet I Danmark har vi  i modsætning til de fleste andre sammenlignelige  

 lande  valgt at koncentrere brugerbetalingen om få ydelser, ikke mindst  

 medicin og tandlægehjælp.
Inden for voksentandplejen er brugerbetalingen nået  

 op på cirka 80 pct. af de samlede udgifter.
Kendsgerningen er en klar social ulighed, ikke mindst når det  

 gælder voksentandpleje.
Middellevetidsudvalget dokumenterer f.eks. i sin  

 rapport, at ledige er mindre end halvt så ofte i kontakt med en tandlæge som  

 topledere og andre lønmodtagere på chefniveau.
Tandlægernes Nye Landsforening  

 har i en undersøgelse påvist en systematisk sammenhæng mellem uddannelses- og  

 indkomstniveau og dårlig tandstatus.
F.eks. havde 90 pct. af funktionærerne i  

 alderen 45-64 år mindst 20 tænder, mens det samme kun gjaldt for 57 pct. af  

 førtidspensionisterne.  

 Skadevirkningen af dårlige tænder er ikke alene ringere livskvalitet, men  

 også,  

 at det kan have negative konsekvenser for f.eks. jobmuligheder og dermed  

 adgangen til arbejdsmarkedet.
En afledt konsekvens af den høje brugerbetaling på  

 tandbehandlingen er, at mennesker med alvorlige tandsygdomme, f.eks.  

 aggressiv  

 paradentose, overlades til at betale al behandling selv, hvilket kan beløbe  

 sig  

 til flere tusinde kroner årligt.
Det virker paradoksalt, navnlig i  

 betragtning  

 af, at næsten en tredjedel af det samlede sygesikringstilskud går til  

 tandrensning, som man i nogen grad kan betvivle den sundhedsmæssige værdi af.  

 Det er særligt angribeligt, fordi sygdommen menes at øge risikoen for  

 hjerte-kar-sygdomme.
Udfordringen er at få omlagt brugerbetalingen i sundhedsvæsenet,  

 så den fordeles mere logisk og socialt retfærdigt  på en så vidt muligt  

 enkel,  

 administrerbar måde.
Da brugerbetaling i sig selv vender den tunge ende  

 nedad,  

 er det vigtigt at skabe et system, der tager hensyn til lavindkomstgrupper.
 Her er det oplagt at samle viden om de mange udenlandske  

 erfaringer på området.
I flere af de nordiske lande har man indført et loft over, hvor  

 meget den enkelte borger eller husstand samlet kan komme til at betale i  

 brugerbetaling i løbet af f.eks. et år.
I andre lande er lavindkomstgrupper  

 helt friholdt for brugerbetaling.
I Irland gælder det f.eks. for mere end en  

 tredjedel af befolkningen.  

 Endelig er det muligt at gøre brugerbetalingen indkomstafhængig som bl.a. i  

 Belgien og dele af Sverige.
 Det centrale er, at en omlægning af brugerbetalingen inden for  

 sundhedsvæsenet opfylder to hovedkrav: at den på den ene side tilskynder til  

 den  

 bedst mulige anvendelse af sundhedsvæsenets ressourcer og på den anden side  

 rammer så lidt socialt skævt som muligt.
Social ulighed i brugen af sundhedsvæsenet Der mangler i dag viden om, hvordan organiseringen af det danske  

 sundhedsvæsen påvirker befolkningens brug af sundhedsvæsenets ydelser, men  

 udgangspunktet er, at den måde, vi vælger at organisere sundhedsvæsenet på, i  

 sig selv både kan fremme og modvirke den sociale ulighed i sundheden.
Her er det spørgsmålet om, hvorvidt der er forskel på de sociale  

 gruppers forbrug af sundhedsydelser, også når man renser for forskellig  

 sygelighed.
Middellevetidsudvalget fandt f.eks. frem til, at lønmodtagere med  

 ingen eller kort uddannelse er langt oftere i kontakt med den praktiserende  

 læge.
Derimod viste det sig, at f.eks. kvinder med en lang videregående  

 uddannelse og kvindelige topchefer er klart oftere i kontakt med en  

 speciallæge  

 end kvinder med blot grundskole.
Også når det gælder sundhedsvæsenets forebyggende tilbud, kan  

 der spores social ulighed.
F.eks. fandt Middellevetidsudvalget, at det først  

 og  

 fremmest er mellem- og højere uddannede funktionærer, der tager imod tilbud  

 om  

 celleprøver fra livmoderen.
Allervigtigst er dog spørgsmålet om det frie sygehusvalg, som  

 regeringen siden 2001 har udvidet.
Middellevetidsudvalget slog fast, at »det  

 frie sygehusvalg oftest benyttes af topledere og lønmodtagere på højt  

 niveau«.  

 Regeringen erkender så sent som i august 2005, at de svageste borgere »ofte  

 har  

 sværere ved at anvende deres valgmuligheder end andre brugere af frit valg«.  

 Problemet i dag er, at vi ved alt for lidt om, hvem der bruger det frie  

 sygehusvalg.
Udfordringen vil i givet fald være at organisere det frie valg  

 bedre, så det i højere grad er en reel lige mulighed for alle.
Det rejser  

 bl.a.  

 spørgsmålet om tilstrækkelig og målrettet information og rådgivning af den  

 enkelte patient.
Kommissionens sammensætning og tidsplan Kommissionen skal sammensættes af en formand og otte sagkyndige  

 personer med relevant forskningsmæssig erfaring og indsigt inden for et bredt  

 felt af relevante fagområder, herunder sundhedsvæsenet, det sociale område,  

 arbejdsmarkedet og uddannelsessystemet.
Kommissionens medlemmer udpeges af  

 indenrigs- og sundhedsministeren.
Kommissionen skal afslutte sit arbejde inden udgangen af 2006.  

 Med henblik på at styrke dialogen med borgerne og Folketingets partier om,  

 hvordan den sociale ulighed i sundheden mindskes, har kommissionen til opgave  

 løbende  

 at sikre en debat om sit arbejde og temaer.
Det kan bl.a. ske ved, at den  

 offentliggør  

 delrapporter og afholder konferencer m.v. om konkrete temaer.
Kommissionen  

 kan  

 herudover løbende inddrage relevante organisationer i forbindelse med sit  

 arbejde.
Skriftlig fremsættelse Charlotte Fischer  

  

 (RV):
 Som ordfører for forslagsstillerne tillader jeg mig herved at  

 fremsætte:
 Forslag til  

 folketingsbeslutning om en national strategi for bekæmpelse af uligheden i  

 sundheden.
(Beslutningsforslag nr.
B 36).
 Jeg henviser i øvrigt til de bemærkninger, der ledsager  

 forslaget, og anbefaler det til Tingets velvillige behandling.
