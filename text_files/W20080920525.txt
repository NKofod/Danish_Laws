Slettet som medlem, manglende hjemmel, ugyldig afgørelse Ankenævnet har behandlet Deres klage på møde den 24. januar 2008.
Nævnet traf denne A F G Ø R E L S E De skal ikke slettes som medlem af a-kassen.
 Ankenævnet ændrer således Arbejdsdirektoratets afgørelse af den 24. oktober 2006.
B E G R U N D E L S E Ankenævnet har lagt til grund, at  direktoratet den 3. august 2006 traf afgørelse om, at De skulle tilbagebetale dagpenge og feriedagpenge, som De havde modtaget med urette siden den 3. maj 1999,  direktoratet samtidig traf afgørelse om, at De skulle have en karantæne på 962 timer for svig,  a-kassen den 21. september 2006 indstillede, at De blev slettet som medlem, og  indstillingen var begrundet med, at De ikke havde betalt gælden til a-kassen eller indgået et frivilligt forlig.
 Af lovens § 86, stk. 9 fremgår bl.a., at Direktøren for Arbejdsdirektoratet efter forhandling med Beskæftigelsesrådet kan fastsætte regler om, at et medlem, der ikke har tilbagebetalt beløb efter stk. 1 eller 2 med påløbne renter inden en frist, som kassen har fastsat, skal slettes som medlem af kassen.
 Ankenævnet finder ikke, at direktoratet på tidspunktet for afgørelsen den 24. oktober 2006 havde den fornødne hjemmel til at træffe afgørelse om, at De skulle slettes som medlem af a-kassen.
 Ankenævnet har lagt vægt på, at der ikke var udstedt regler i medfør af ovennævnte lovændring på tidspunktet for afgørelsen den 24. oktober 2006.
 Ankenævnet finder på denne baggrund, at direktoratets afgørelse af den 24. oktober 2006 er ugyldig og skal annulleres som følgende af den manglende hjemmel.
 Ankenævnet har noteret sig, at De ikke har været slettet af a-kassen, og at De den 9. november 2006 har indgået aftale om tilbagebetaling af gælden.
R E G L E R Ankenævnet henviser til - § 86, stk. 9 i lov om arbejdsløshedsforsikring m.v., jf. lovbekendtgørelse nr. 874 af 11. september 2005 med de ændringer, der følger af lov nr. 1384 af 21. december 2005 om ændring af lov om arbejdsløshedsforsikring m.v.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra direktoratet.
På ankenævnets vegne De kan læse om afgørelsens retlige grundlag på de følgende sider.
 Kopi til:
A-kassen Arbejdsdirektoratet Regler Lov om arbejdsløshedsforsikring m.v., jf. lovbekendtgørelse nr. 874 af 11. september 2005:
 § 86.
Stk. 9. Direktøren for Arbejdsdirektoratet kan bestemme, at et medlem, der ikke har tilbagebetalt beløb efter stk. 1 eller 2 med påløbne renter inden en frist, som kassen har fastsat, skal slettes som medlem af kassen.
Direktøren kan endvidere efter forhandling med Beskæftigelsesrådet fastsætte regler om genoptagelse i kassen som nyt medlem.
 Ved lov nr. 1384 af 21. december 2005 om ændring af lov om arbejdsløshedsforsikring m.v. affattes lovens § 86, stk. 9 således:
 § 86, stk. 9 affattes således:
 »§ 86. .
Stk. 9. Direktøren for Arbejdsdirektoratet kan efter forhandling med Beskæftigelsesrådet fastsætte regler om, at et medlem, der ikke har tilbagebetalt beløb efter stk. 1 eller 2 med påløbne renter inden en frist, som kassen har fastsat, skal slettes som medlem af kassen.
Direktøren kan endvidere efter forhandling med Beskæftigelsesrådet fastsætte regler om genoptagelse i kassen som nyt medlem.
