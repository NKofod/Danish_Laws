Nyt om arbejdsskader - betaling af  

 sygebehandling og hjælpemidler mv., når der ydes tilskud fra  

 anden side, fx sygesikringen Baggrund Forsikringsselskaberne beder ofte Arbejdsskadestyrelsen om  

 at tage stilling til, om der kan ydes betaling til fx fysioterapi,  

 kiropraktorbehandling og medicinudgifter.
 Da det efterhånden er almindeligt at forsikre sig  

 på forskellige måder, har Arbejdsskadestyrelsen fundet anledning  

 til at præcisere betalingsspørgsmålet.
Praksis Hvis borgeren er medlem af sygesikringen »danmark« eller har tegnet  

 anden privat forsikring, kan der i visse tilfælde gives tilskud til  

 betaling af behandling eller hjælpemidler, der er nødvendiggjort  

 af en arbejdsskade.
 Det har betydning ved opgørelsen af betalingen  

 efter § 30 i lov om sikring mod følger af arbejdsskade, idet  

 borgeren ikke kan få dækket mere end de faktiske udgifter.
Arbejdsskadestyrelsen skal bruge originalkvitteringen som  

 dokumentation for betaling og udgift.
Tydelig kopi kan dog accepteres, hvis  

 borgeren skal bruge originalregningen for at få tilskud fra anden side.  

 Det skal fremgå, hvor originalregningen er sendt til, og omfanget af  

 refusion fra anden side skal anføres.
 Arbejdsskadestyrelsen stiller ikke krav om, at borgeren  

 inden sagsbehandlingen i forsikringsselskabet eller i Arbejdsskadestyrelsen  

 søger at få tilskuddet fra anden side.
Kommentar Arbejdsskadestyrelsen vil fremover sørge for, at de  

 breve, der sendes til borgeren, ikke giver anledning til usikkerhed med  

 hensyn til dækningens omfang.
Hvis udgifterne helt eller delvist  

 afholdes af andre, fx sygesikringen »danmark«, skal borgeren oplyse herom.
 Yderligere oplysninger kan fås hos kontorchef Mette  

 Thiesen.
