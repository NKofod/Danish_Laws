En lokal telefonnøgle fremsendte uanmodet giroindbetalingskort og  

 faktura for ekstraoptagelse i telefonnøglen.
I fakturaen var angivet, at man,  

 såfremt man ikke ønskede optagelse, skulle man kontakte den erhvervsdrivende.  

 Forbrugerombudsmanden henledte udgiverens opmærksomhed på § 2, stk. 1 i lov  

 om visse forbrugeraftaler, der forbyder uanmodet henvendelse til forbrugere,  

 samt udtalte med støtte i en Sø- og Handelsretsdom, at det er i strid med  

 markedsføringslovens § 1 og § 2, stk. 1 og 3, at fremsætte krav om betaling  

 for ikke bestilte leverancer, ligesom det er en utilbørlig fremgangsmåde, at  

 tilkendegive, at der vil blive fremsat krav om betaling, såfremt man  

 forholder sig passivt overfor henvendelsen.
 Ekstraoptagelse i lokal telefonnøgle ved passivitet.
 En forbruger klagede over, at en udgiver af en lokal telefonnøgle uanmodet  

 havde fremsendt et giroindbetalingskort samt en faktura med anmodning om  

 indbetaling af kr. 91,50 som betaling for en ekstraoptagelse i telefonnøglen.
Udgiveren af den lokale telefonnøgle oplyste til sagen, at hvor et  

 telefonabonnement ifølge oplysning fra telefonselskabet omfattede flere  

 personer på samme telefonnummer, rettede udgiveren af den lokale telefonnøgle  

 personlig og telefonisk henvendelse til abonnenten om ekstraoptagelse i  

 telefonnøglen.
Såfremt henvendelsen var forgæves, fremsendte udgiveren  

 faktura for ekstraoptagelse.
 På fakturaen var følgende angivet:
»Såfremt De ikke ønsker en ekstraoptagelse, bedes De ringe på telefon  

 ... og snarest inden ....« FO henledte herefter udgiverens opmærksomhed på § 2, stk. 1, i lov nr. 139  

 af 29. marts 1978 om visse forbrugeraftaler.
Ifølge denne bestemmelse må  

 erhvervsdrivende ikke uden forudgående anmodning herom rette personlig eller  

 telefonisk henvendelse til en forbruger på dennes bopæl, arbejdsplads eller  

 andet sted, hvortil der ikke er almindelig adgang, med henblik på straks  

 eller senere at opnå tilbud eller accept af tilbud om indgåelse af aftale.
Endvidere udtalte FO, at det ved Sø- og Handelsretten er fastslået, at det  

 er i strid med markedsføringslovens § 1 og § 2, stk. 1 og 3, at fremsætte  

 krav om betaling for ikke bestilte leverancer.
Endvidere må det anses for en  

 utilbørlig fremgangsmåde og i strid med markedsføringslovens § 1 og § 2, stk.  

 1 og 3, at tilkendegive, at der vil blive fremsat krav om betaling over for  

 personer, der udviser passivitet over for uanmodede henvendelser om salg af  

 varer og tjenesteydelser, idet de pågældende personer herved bibringes et  

 vildledende indtryk af deres retsstilling.
 Udgiveren af den lokale telefonnøgle erklærede herefter at ville ophøre  

 med at anvende den benyttede fremgangsmåde.
 (* 1) Offentliggjort i Forbrugerombudsmandens Årsberetning 1981-1982, side  

 32.
