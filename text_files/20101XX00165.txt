Skriftlig fremsættelse (17. november 2010) Skatteministeren (Troels Lund Poulsen) Herved tillader jeg mig for Folketinget at fremsætte:
Forslag til lov om ændring af ligningsloven og personskatteloven (Investering i vedvarende energi) (Lovforslag nr.
L 74) Det foreslås at forbedre og forenkle skattereglerne for de fysiske personer, der investerer i vedvarende energianlæg (VE-anlæg).
Efter den skematiske ordning for opgørelse af vindmølleindkomst medregnes 60 pct. af den del af bruttoindkomsten fra vindmølledriften, der overstiger 3.000 kr., til den skattepligtige indkomst.
Der er ikke adgang til nogen form for fradrag.
De 40 pct. af indkomsten, der er skattefri, modsvarer den manglende adgang til fradrag.
 Ordningen foreslås for det første udvidet til alle former for vedvarende energi, der er omfattet af definitionen af vedvarende energi i lov om fremme af vedvarende energi.
 Dernæst foreslås bundfradraget forhøjet fra 3.000 kr. til 7.000 kr.
 For at undgå at ordningen kommer i konflikt med EUs statsstøtteregler er ordningen udformet således, at det fremover alene er husholdningerne, der får glæde af ordningen.
 Desuden foreslås, at de nye skatteregler skal gælde alle vedvarende energianlæg uanset kapacitet.
Samlet set skønnes lovforslaget først at medføre et mindreprovenu efter 7 år på ca. 15 mio. kr. årligt.
Forslaget medfører ingen økonomiske konsekvenser for kommuner og regioner.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
