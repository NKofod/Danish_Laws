Ved overdragelse af en landbrugsejendom fra fader til søn medio juli  

 var ikke i skødet specificeret fordelingen af købesummen på den faste ejendom  

 og uindhøstet avl og afgrøde.
Landsskatteretten fandt, at der ikke i en sådan  

 situation kunne anvendes de sædvanlige regler om skattemæssig opgørelse af  

 jordbeholdningsværdier, men at fradraget i indkomstopgørelsen kun kunne  

 foretages med den faktisk betalte købesum for jordbeholdningen inden for  

 ejendommens erhvervelsessum.
 Gårdejer A klagede for indkomståret 1985 over, at de stedlige  

 skattemyndigheder havde ændret hans selvangivne indkomst på følgende punkter:
 Der blev under sagens behandling nedlagt påstand om nedsættelse af den  

 påklagede ansættelse som følge af ændringer, dels vedrørende de oprindelige  

 forhøjelsespunkter, dels vedrørende afskrivning på driftsbygninger.
De omtvistede forhold refererede til klagerens besiddelse af en  

 landbrugsejendom med ca. 95 ha tilliggende, som han købte af sin fader i juli  

 1985 for nominelt 1,7 mio. kr., svarende til en kontant købesum på 1.631.483  

 kr.
Ved købet medfulgte al på ejendommen værende uindhøstet avl og afgrøde,  

 men derimod ingen indhøstede beholdninger, ingen besætning og intet  

 driftsmateriel.
Skødet indeholdt ingen specifikation over de respektive  

 værdier af de overdragne aktiver.
 Klageren berigtigede delvis sin købesum for ejendommen ved gave fra  

 faderen, og Landsskatteretten afsagde den 30. marts 1988 kendelse om  

 ejendommens skatte- og afgiftsmæssige værdi, hvorved den nominelle skødesum  

 efter omstændighederne accepteredes, fordi den ikke afveg 15% fra en pr. 1.  

 april 1984 fastsat kontantværdi på 1,875 mio. kr.
Under nærværende sags stedlige behandling indhentedes en erklæring fra  

 daværende Statsskattedirektorats vurderingsafdeling, som efter besigtigelse  

 bl.a. udtalte, at kontantværdien af overtaget dræning kunne ansættes til det  

 ovenfor nævnte beløb af 160.000 kr., samt at det - delvis under hensyn til  

 bestemmelserne i SD-cirkulære 1978-40 - kunne godkendes, at  

 afskrivningsgrundlaget for ejendommens driftsbygninger var selvangivet med  

 490.696 kr.
Vurderingsafdelingens beregninger vedrørende både dræning og  

 bygninger forudsatte imidlertid, at ejendommens købesum blev nedsat med  

 værdien af overtagne jordbeholdninger, før de forholdsmæssige beregninger af  

 de pågældende afskrivningsgrundlag udførtes.
 De af klageren nu nedlagte påstande ville indebære, at sådan reduktion  

 ikke blev foretaget, og at afskrivningsgrundlagene for dræning og  

 driftsbygninger herefter blev fastsat til henholdsvis 225.000 kr. og 595.000  

 kr.
Landsskatteretten gav ved kendelse af 24. juli 1989 (1989-2-360) en anden  

 skatteyder medhold i en tilsvarende påstand.
Told- og Skattestyrelsen afgav i  

 nærværende sag en erklæring, hvori klagerens påstand på de heromhandlede  

 punkter blev tiltrådt, og Landsskatteretten tilsluttede sig i  

 overensstemmelse med resultatet i den foran omtalte afgørelse ligeledes  

 påstanden.
 Klageren foretog under sagens behandling for Landsskatteretten en ændret  

 opgørelse med hensyn til den med ejendommen købte jordbeholdning, idet han  

 reducerede det ved opgørelsen af den selvangivne indkomst foretagne fradrag  

 for denne beholdning, 575.834 kr., til 506.695 kr., efter at der var taget  

 hensyn til ikke fradragsberettiget tilvækst fra ejendommens købstidspunkt til  

 høsttidspunktet.
 Herefter blev principalt påstået fradrag med de nævnte 506.695 kr.  

 Subsidiært blev påstået fradrag indrømmet med 87% af dette beløb, svarende  

 til forholdet mellem de tidligere omtalte kontantværdier af ejendommen,  

 henholdsvis 1.631.483 kr. og 1.875.000 kr.
Til støtte for disse påstande anførtes det fra klagerens side, at den nu  

 foretagne opgørelse af jordbeholdningens værdi var i overensstemmelse med  

 gældende forskrifter ifølge Landsskatterettens praksis og Told- og  

 Skattestyrelsens ligningsvejledning, og at der ikke var hjemmel til at  

 erstatte den af ham således beregnede værdi med et skøn, som afveg fra det  

 reelle.
Klageren ville ikke få nogen uberettiget fordel ved en imødekommelse  

 af påstanden, idet han, der førte fuldt beholdningsregnskab, ville komme til  

 at tilsvare sit fradrag nu for købte jordbeholdninger, når ejendommen om en  

 årrække måske blev solgt, fordi han måtte indtægtsføre sin salgssum for de  

 til den tid eksisterende jordbeholdninger.
I øvrigt havde hverken de stedlige  

 skattemyndigheder eller Statsskattedirektoratet/Told- og Skattestyrelsen  

 nærmere påvist grundlaget for deres ansættelse af jordbeholdningsværdien til  

 300.000 kr.
Heroverfor henviste Told- og Skattestyrelsen til den efter  

 vurderingsafdelingens besigtigelse af ejendommen stedfundne fastlæggelse af  

 det indbyrdes forhold mellem dennes enkelte bestanddele, herunder særligt den  

 til 48,5% af den samlede værdi ansatte værdi af den til ejendommen hørende  

 jord.
Hvis disse indbyrdes forhold skulle opretholdes, var det ikke muligt at  

 henregne de af klageren påståede beløb til jordbeholdningen (der var en del  

 af selve den faste ejendom) alene, men denne værdi kunne højst ansættes som  

 gjort af de stedlige skattemyndigheder.
Klagerens repræsentanter bemærkede hertil, at der måtte skelnes mellem de  

 skattemæssige regler og de forhold, som var gældende i det praktiske liv.
Det  

 var ikke sådan, at en landbrugsejendom handledes efter en nøje opgørelse af  

 værdien af dens forskellige dele, men skødesummen var udtryk for en samlet  

 vurdering af ejendommens bonitet, beliggenhed, bygningsstandard og  

 kulturtilstand m.m.
Både køber og sælger ville ved salgsforhandlingerne hense  

 til, at der hvilede latente skattebyrder på den på roden stående avl, og tage  

 hensyn dertil ved fastlæggelsen af jordbeholdningens værdi inden for  

 skødesummen, således at der for så vidt handledes med baggrund i en  

 »efter-skat-betragtning«, der nedsatte den virkelige pengemæssige  

 værdi af jordbeholdningen.
Dette forhold havde imidlertid efter  

 repræsentanternes opfattelse ikke noget at gøre med, hvad der i henhold til  

 almindelige skatteregler om beregninger af jordbeholdningsværdier skulle  

 lægges til grund i skatteregnskabet, selv om forholdet altså var det, at  

 jordbeholdningen ikke indgik i klagerens skødesum med sin reelle værdi, men  

 med en handelsværdi, som udgjorde et mindre beløb, end hvad der blev påstået  

 taget i betragtning ved hans skatteansættelse.
 Told- og Skattestyrelsen fastholdt, at det under disse omstændigheder var  

 korrekt, at der udøvedes et skøn over vedkommende beholdningsværdi.
Efter Landsskatterettens opfattelse fandt de af klageren påberåbte regler  

 om skattemæssig opgørelse af jordbeholdningsværdier ikke anvendelse i et  

 tilfælde som det foreliggende.
Det fandtes uantageligt, ved benyttelse af  

 disse retningslinier, at fremkomme til en værdiansættelse, der ikke svarede  

 til den faktisk betalte købesum for jordbeholdningen inden for ejendommens  

 erhvervelsessum.
Denne skulle kunne rumme acceptable værdier for alle de  

 anskaffede aktiver.
 Retten var derfor enig med de stedlige skattemyndigheder og Told- og  

 Skattestyrelsen i, at der måtte udøves et skøn over jordbeholdningsværdien,  

 og at denne værdi ikke kunne ansættes højere end sket ved den påklagede  

 ansættelse.
 LV 1990, R 2.3.
