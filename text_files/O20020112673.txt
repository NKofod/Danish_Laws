Opfølgning nr. 3 til inspektion af Arresthuset i Åbenrå den 7. februar 2001 Den 7. august 2002 afgav jeg en opfølgningsrapport (nr. 2) om min inspektion den 7. februar 2001 af Arresthuset i Aabenraa.
I rapporten meddelte jeg at jeg afventede underretning mv. om nærmere angivne forhold.
 Jeg modtog herefter udtalelse af 27. august 2002 fra Arresthuset i Aabenraa, udtalelse af 29. august 2002 fra Politimesteren i Gråsten hvori politimesteren henholdt sig til arresthusets udtalelse, og udtalelse af 20. september 2002 fra Direktoratet for Kriminalforsorgen.
 Jeg skal herefter meddele følgende:
Ad pkt. 2.2 Cellerne Af min opfølgningsrapport nr. 2 af 7. august 2002 fremgår bl.a. følgende om renovering af de elektriske installationer i cellerne:
Direktoratet for Kriminalforsorgen har i brev af 3. juni 2002 oplyst at teknisk chef ved Statsfængslet i Nyborg har gennemgået de elektriske installationer på cellerne.
Installationerne betegnes som uhensigtsmæssige og utidssvarende.
Den tekniske chef foreslår at renoveringen af de elektriske installationer på cellerne sker ved at der indlægges en ny stikkontaktinstallation.
Arbejdet vil i bedste fald kunne ordnes i løbet af to uger.
Det vil være nødvendigt at lukke en etage ad gangen.
 Direktoratet for Kriminalforsorgen har anført at direktoratet er opmærksom på behovet for renoveringen og vil tage sagen op til overvejelse når drøftelserne med Finansministeriet om kriminalforsorgens belægningssituation og økonomien i forbindelse hermed er tilendebragt.
 I skrivelse af 2. juli 2002 har Direktoratet for Kriminalforsorgen oplyst at direktoratet har foretaget en samlet gennemgang af kriminalforsorgens økonomiske situation, og at der desværre ikke inden for rammerne af finansloven for 2002 er mulighed for at iværksætte bl.a. dette arbejde i 2002.
Jeg overvejer hvad det meddelte vil give anledning til.  I brev af 9. oktober 2002 (direktoratets j.nr. 02-1013-37; mit j.nr. 2002-2613-983 LF) tog jeg stilling til hvad direktoratets ovennævnte udmelding gav anledning til i henseende til mine inspektioner af arresthusene i Nakskov, Tórshavn, Århus, Ringsted og Hjørring.
Hvad arresthusene i Tórshavn og Århus angår, noterede jeg mig at jeg inden den 1. maj 2003 ville blive holdt orienteret om mulighederne for at projekterne bliver gennemført i 2003.
 Direktoratet for Kriminalforsorgen er i sin udtalelse af 20. september 2002 vedrørende inspektionen af Arresthuset i Aabenraa ikke kommet ind på spørgsmålet om renovering af de elektriske installationer i cellerne.
 Jeg går ud fra at jeg  i lighed med projekterne vedrørende arresthusene i Tórshavn og Århus  bliver holdt orienteret om mulighederne for at renoveringen bliver gennemført i 2003.
Ad pkt. 2.3 Asylafdelingen I anledning af min henstilling om at arresthuset foranlediger at der blev opsat en (delvis) overdækning i gården foran asylafdelingen, oplyste direktoratet at der efter direktoratets opfattelse ikke er noget udtalt behov for en sådan overdækning.
Direktoratet henviste til at beboerne i asylafdelingen har fri adgang til det særskilte gårdareal uden for asylafdelingen hele dagen og derfor kan bevæge sig frit mellem gården og asylafdelingen i tilfælde af regn.
 Inden jeg tog stilling til om jeg ville fastholde min henstilling, bad jeg om en nærmere redegørelse for hvorfor overvågningskameraet ikke kan placeres således i forhold til et halvtag at der sker overvågning af hele gårdtursarealet.
 Arresthuset har oplyst følgende:
Overvågningskameraet er placeret på hjørnet af arresthuset, således at det dækker hele arealet foran asylafdelingen.
Hvis kameraet skal have samme funktion, med en delvis overdækning af arealet, ville det skulle placeres under det opsatte nettag.
Derfra ville det ikke kunne overvåge hele arealet, det vil også være udsat for hærværk, Direktoratet har supplerende oplyst at den elektroniske overvågning ifølge oplysninger fra direktoratets sikkerhedsenhed (maskinmesteren) skal udbygges med yderligere et kamera hvis der fortsat skal være fuld elektronisk overvågning af gården i tilfælde af en hel eller delvis overdækning.
Dette kamera skal vende mod overdækningen og placeres under nettaget og derfor være hærværkssikret.
Direktoratet har som sin opfattelse anført at det efter en samlet vurdering ikke er hensigtsmæssigt at foretage den omtalte overdækning, og direktoratet har herved (tillige) henvist til at det ikke kan afvises at der bliver mørkere inden for i asylafdelingen selv med en delvis overdækning.
Jeg tager det oplyste til efterretning og trækker således min henstilling om at arresthuset foranlediger at der blev opsat en (delvis) overdækning af gården foran asylafdelingen tilbage.
Udover at henvise til  det som arresthuset og direktoratet har anført, henviser jeg til oplysningerne i sagen, hvorefter asylafdelingens beboere normalt opholder sig ganske kort tid i arresthuset (typisk 3 x 24 timer, jf. opfølgningsrapport (nr. 2), s. 11).
 Ad pkt. 6.3 Fjernsyn mv.
 Jeg bad om oplysning om hvad der var sket i anledning af Direktoratet for Kriminalforsorgens henstilling til arresthuset om at overveje i fremtiden at udleje radioer der tillige kan afspille cder og kassettebånd.
 Direktoratet har i den anledning oplyst følgende:
 Arresthuset har i brev af 27. august 2002 udtalt, at da arresthuset til stadighed har indsatte, som er isoleret efter rettens bestemmelse, samt indsatte, der har brev og besøgskontrol, vil det være helt uoverskueligt at tillade indsatte at få indført, eller tilsendt såvel kassettebånd som cd-plader, idet disse kan være overspillet eller brændt med beskeder eller oplysninger.
Dette vil efter arresthusets mening underminere såvel isolation som brev- og besøgskontrollen.
Arresthuset finder derfor, som tidligere oplyst, at de nuværende tilbud dækker behovet.
I øvrigt henviser arresthuset til tidligere argumentation.
Det fremgår af pkt. 8 i vejledning nr. 75 af 16. maj 2001 om indsattes adgang til at medtage, besidde og råde over egne genstande og penge i kriminalforsorgens institutioner, at radioer, cd-afspillere, båndoptagere uden mikrofon, cder, bånd og lignende normalt bør udleveres, hvis forholdene i institutionen tillader det.
Direktoratet har  henset til de ressourcemæssige omkostninger i forbindelse med visitation  godkendt, at arresthuset ikke tillader udlevering af de indsattes egne cd-afspillere.
 Direktoratet finder derimod ikke, at de ressourcer, som det vil kræve af arresthuset at indføre en ordning, hvorefter de indsatte kan leje f.eks. en kombineret radio og cd-afspiller og afspille egne cder, overstiger hensynet til de indsattes mulighed for at høre musik efter eget valg.
For så vidt angår visitation af cdere til indsatte er det direktoratets vurdering, at visitationen primært har til hensigt at sikre, at der ikke indføres narkotiske stoffer og ulovligt hjemmebrændte cdere i arresthuset.
Såfremt arresthuset vurderer, at visitationen vil have ressourcemæssige konsekvenser, finder direktoratet, at arresthuset i medfør af genstandsbekendtgørelsen § 5, stk. 2 kan fastsætte en grænse for, hvor mange cdere en indsat kan få udleveret, jf. genstandsbekendtgørelsens § 3.
Vedrørende varetægtsarrestanter, herunder gruppen af indsatte, der i medfør af bestemmelserne i retsplejeloven har besøgs- og brevkontrol, eller som er isoleret efter rettens bestemmelse, kan politiet bestemme, at der af hensyn til varetægtsfængslingens øjemed skal foretages begrænsninger med hensyn til udlevering af genstande, jf. § 1, stk. 2 i genstandsbekendtgørelsen og pkt. 8 i vejledningen til genstandsbekendtgørelsen.
Det er politiets ansvar at forestå visitation af de genstande, hvor politiet, af hensyn til varetægtsfængslingens øjemed, har foretaget begrænsninger med hensyn til udlevering til den indsatte.
Direktoratet er derfor indforstået med, at denne gruppe ikke har mulighed for at leje cd-afspillere eller få udleveret cdere, med mindre politiet har visiteret genstandene og tilladt disse.
 Direktoratet har den 13. september 2002 telefonisk drøftet problemstillingen med arrestforvareren, der lovede at tage spørgsmålet om en udlejningsordning af f.eks. radioer, der kan afspille cdere med på næste sikkerhedsudvalgsmøde.
 Direktoratet har i den forbindelse henstillet over for arresthuset, at der etableres en ordning, hvorefter indsatte, i forhold til hvem, der ikke er foretaget begrænsninger med hensyn til udlevering af genstande, vil have mulighed for at kunne leje cd-afspillere, eventuelt i form af radioer med cd-afspillere, således at denne gruppe indsatte kan høre musik efter eget valg.
 Direktoratet har anmodet arresthuset om at underrette direktoratet, når ovennævnte ordning er indføjet i husordenen, og direktoratet vil herefter underrette ombudsmanden.
Jeg tager direktoratets oplysninger til efterretning.
Jeg foretager mig ikke mere vedrørende dette spørgsmål udover at jeg har noteret mig at direktoratet vil underrette mig når arresthuset har efterkommet direktoratets henstilling.
Ad pkt. 10 Opfølgning Jeg afventer underretning fra direktoratet vedrørende pkt. 2.2. og 6.3. Jeg betragter i øvrigt sagen vedrørende min inspektion af Arresthuset i Aabenraa som afsluttet.
Ad pkt. 11 Underretning Denne opfølgningsrapport (nr. 3) sendes til Arresthuset i Aabenraa, Politimesteren i Gråsten, Direktoratet for Kriminalforsorgen, Folketingets Retsudvalg og de indsatte i arresthuset.
