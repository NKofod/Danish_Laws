Skriftlig fremsættelse (3. oktober  

 2002) Socialministeren Herved tillader jeg mig for Folketinget at  

 fremsætte:
Forslag til lov om ændring af lov om social  

 service (Revision af støtte- og kontaktpersonordningen til personer  

 med sindslidelser) (Lovforslag nr.
L 8).
 Efter lov om social service § 147 skal forslag om  

 revision af støtte- og kontaktpersonsordningen til personer med  

 sindslidelser i § 80 fremsættes for Folketinget senest i  

 folketingsåret 2002-2003.
 Forslaget om støtte- og kontaktpersonordningen til  

 personer med sindslidelser indebærer en uændret  

 videreførelse af ordningen og en ændring af lovens  

 revisionsbestemmelse, således at loven atter tages op til revision i  

 folketingsåret 2004-2005.
 Formålet med Støtte- og  

 kontaktpersonordningen er at styrke de mest socialt udsatte og isolerede  

 personer med sindslidelsers mulighed for at opbygge og fastholde kontakt til  

 omverdenen ud fra egne ønsker og behov, og dermed gøre denne i  

 stand til at benytte samfundets muligheder og de øvrige etablerede  

 tilbud.
En udsættelse af revisionen gør det muligt at  

 inddrage erfaringer fra igangværende forsøg med støtte-  

 og kontaktpersoner til hjemløse og forsøg med støtte- og  

 kontaktpersoner til personer med alkohol- og stofmisbrug.
Forsøgene  

 vil kunne danne grundlag for en vurdering af, om der skal stilles lovforslag  

 om en udvidelse af personkredsen for ordningen til også at omfatte  

 andre grupper end personer med sindslidelser.
 En udskydelse af revisionen til folketingsåret  

 2004-2005 vil samtidig betyde, at resultaterne af en planlagt  

 undersøgelse i 2003 af behovsdækningen for støtte- og  

 kontaktpersoner til personer med sindslidelser kan blive inddraget i  

 revisionen, jf. regeringens handlingsprogram »Det fælles ansvar« for de svageste grupper, marts 2002. Baggrunden for  

 undersøgelsen er at få belyst, hvordan støtte- og  

 kontaktpersonordningen er etableret og fungerer i landets mindre kommuner.  

 Samtidig ønskes belyst, i hvilket omfang behovet for støtte- og  

 kontaktpersoner for personer med anden etnisk baggrund dækkes af de  

 nuværende ordninger.
 At videreføre støtte- og  

 kontaktpersonordningen uændret skønnes ikke at have  

 administrative eller økonomiske konsekvenser.
