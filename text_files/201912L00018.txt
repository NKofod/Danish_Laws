Fremsat den 2. oktober 2019 af beskæftigelsesministeren (Peter Hummelgaard) Forslag til Lov om ændring af lov om social pension, lov om højeste, mellemste, forhøjet almindelig og almindelig førtidspension m.v., lov om aktiv socialpolitik, lov om individuel boligstøtte og ligningsloven (Lettelse af grænsehindring ved flytning mellem rigsdelene m.v.) § 1 I lov om social pension, jf. lovbekendtgørelse nr. 983 af 23. september 2019, som ændret ved § 6 i lov nr. 339 af 2. april 2019 og § 11 i lov nr. 551 af 7. maj 2019, foretages følgende ændringer:
 1. I § 3, stk. 1, stk. 2, og stk. 3, 1. pkt., ændres »her i riget« til: »i Danmark«.
 2. I § 8, stk. 1, ændres »bestemmelserne i §§ 3,« til: »§ 3 sidestilles med bopæl i Danmark, og ved opgørelse af bopælstid efter §§«.
 3. I § 11 indsættes som stk. 2:
»Stk. 2. Beskæftigelsesministeren kan fastsætte regler om ret til at medtage en tilkendt førtidspension, når førtidspensionisten tager fast bopæl på Færøerne eller i Grønland.
Beskæftigelsesministeren kan endvidere fastsætte regler om optjening af pension for personer, der er tilkendt en folkepension eller en førtidspension på Færøerne eller i Grønland.« 4. I § 12 indsættes som stk. 2:
»Stk. 2. Beskæftigelsesministeren kan fastsætte regler om overgang fra folkepension udbetalt efter lovgivningen på Færøerne og i Grønland til folkepension udbetalt efter denne lov.« 5. Overskriften før § 21 a ophæves.
 6. § 21 a ophæves.
 7. Efter § 21 indsættes i kapitel 3:
 »§ 22. Beskæftigelsesministeren kan fastsætte regler om overgang fra førtidspension udbetalt efter lovgivningen på Færøerne og i Grønland til førtidspension udbetalt efter denne lov.
Indtægtsregulering § 23. Førtidspension nedsættes på grund af indtægt efter § 32 a.« 8. I § 29, stk. 4, nr. 1, 1. pkt., og i § 32 a, stk. 3, nr. 1, 1. pkt., ændres »sikringsordninger samt« til: »sikringsordninger,« og efter »samordning af pension« indsættes: », og pension udbetalt efter lovgivningen på Færøerne og i Grønland«.
 9. I § 29, stk. 4, nr. 3, og i § 32 a, stk. 3, nr. 3, ændres »§ 27 a« til: »§§ 27 a og 27 b,«.
 10. I § 52, stk. 3, indsættes efter »udlandet«: », og til personer, der har fast bopæl på Færøerne og i Grønland«.
 11. I § 56 a, stk. 1, 2. pkt., indsættes efter »førtidspension ved fast bopæl i udlandet«: », førtidspension ved fast bopæl på Færøerne og i Grønland«.
 12. Efter § 57 indsættes:
»§ 58. Beskæftigelsesministeren kan fastsætte regler om udveksling af oplysninger mellem Danmark og Færøerne og mellem Danmark og Grønland i sager, hvor førtidspensionister og folkepensionister flytter mellem rigsdelene.« 13. I § 62, stk. 1, indsættes efter »udlandet«: »eller på Færøerne eller i Grønland«.
§ 2 I lov om højeste, mellemste, forhøjet almindelig og almindelig førtidspension m.v., jf. lovbekendtgørelse nr. 982 af 23. september 2019, som ændret ved § 7 i lov nr. 339 af 2. april 2019 og § 28 i lov nr. 551 af 7. maj 2019, foretages følgende ændringer:
 1. I § 3, stk. 1 og stk. 2, 1. pkt., ændres »her i riget« til: »i Danmark«.
 2. I § 8, stk. 1, ændres: »bestemmelserne i §§ 3,« til: »§ 3 sidestilles med bopæl i Danmark, og ved opgørelse af bopælstid efter §§«.
 3. I § 11 indsættes som stk. 2:
»Stk. 2. Beskæftigelsesministeren kan fastsætte regler om ret til at medtage en tilkendt førtidspension, når førtidspensionisten tager fast bopæl på Færøerne eller i Grønland.« 4. Efter § 15 indsættes før overskriften før § 16:
»§ 15 a.
Beskæftigelsesministeren kan fastsætte regler om overgang til pension efter denne lov for en person, som tager fast bopæl i Danmark efter at have fået tilkendt pension før 1. januar 2003 på Færøerne.« 5. I § 25, stk. 3, nr. 1, ændres »sikringsordninger samt« til: »sikringsordninger,« og efter »samordning af pension« indsættes: », og pension udbetalt efter lovgivningen på Færøerne og i Grønland«.
 6. I § 25, stk. 3, nr. 6, ændres »§ 27 a« til: »§§ 27 a og b,«.
 7. I § 50, stk. 4, indsættes efter »udlandet«: », og til personer, der har fast bopæl på Færøerne og i Grønland«.
 8. I § 52 b, stk. 1, 2. pkt., indsættes efter »førtidspension ved fast bopæl i udlandet«: », førtidspension ved fast bopæl på Færøerne og i Grønland«.
 9. I § 56, stk. 1, indsættes efter »udlandet«: »eller på Færøerne eller i Grønland«.
 10. Efter § 56 indsættes i kapitel 10:
»§ 56 a.
Beskæftigelsesministeren kan fastsætte regler om udveksling af oplysninger mellem Danmark og Færøerne og mellem Danmark og Grønland i sager, hvor førtidspensionister flytter mellem rigsdelene.« § 3 I lov om aktiv socialpolitik, jf. lovbekendtgørelse nr. 981 af 23. september 2019, som ændret bl.a. ved § 6 i lov nr. 174 af 27. februar 2019 og senest ved § 2 i lov nr. 551 af 7. maj 2019, foretages følgende ændringer:
 1. § 27 a affattes således:
»§ 27 a.
Hjælpen til personer, der ikke modtager fuld førtidspension efter lov om social pension på grund af betingelserne om optjening, skal sammenlagt med førtidspensionen pr. måned udgøre det beløb, der ville kunne udbetales, hvis ansøgeren havde været berettiget til at modtage hjælp efter §§ 22-25.
Stk. 2. Kommunen kan udmåle yderligere supplerende økonomisk hjælp, hvis kommunen på baggrund af personens økonomiske forhold vurderer, at personen har behov for det.
Den yderligere supplerende økonomiske hjælp kan sammenlagt med førtidspensionen pr. måned højst udgøre det beløb, der ville kunne udmåles, hvis ansøgeren havde været berettiget til fuld førtidspension.
For personer, der ikke opfylder opholdskravet i § 11, stk. 3, kan hjælpen sammenlagt med førtidspensionen pr. måned højst udgøre et beløb, der svarer til selvforsørgelse- og hjemrejseydelse eller overgangsydelse, jf. § 22.« 2. Efter § 27 a indsættes:
»§ 27 b.
Kommunen kan yde op til 12 måneders sammenhængende hjælp til personer, der tager fast bopæl her i landet, og som modtager førtidspension fra Færøerne eller Grønland.
 Stk. 2. Hjælpen kan dog ikke ydes efter, at der er truffet afgørelse om et andet forsørgelsesgrundlag.
Stk. 3. Hjælpen kan sammenlagt med førtidspensionen fra Færøerne eller Grønland pr. måned højst udgøre det beløb, der ville kunne udbetales, hvis ansøgeren havde været berettiget til hjælp efter §§ 22-25. For personer, der ikke opfylder opholdskravet i § 11, stk. 3, kan hjælpen sammenlagt med førtidspensionen fra Færøerne eller Grønland pr. måned højst udgøre et beløb, der svarer til selvforsørgelse- og hjemrejseydelse eller overgangsydelse, jf. § 22.« § 4 I lov om individuel boligstøtte, jf. lovbekendtgørelse nr. 48 af 16. januar 2019, foretages følgende ændring:
 1. Efter § 2 b indsættes:
»§ 2 c.
Retten til boligstøtte efter denne lovs regler for førtidspensionister omfatter tillige personer, der har bopæl her i landet, og som modtager førtidspension fra Færøerne eller Grønland.« § 5 I lov om påligningen af indkomstskat til staten, jf. lovbekendtgørelse nr. 806 af 8. august 2019, foretages følgende ændring:
 1. I § 7 indsættes som nr. 33:
»33) De dele af en førtidspension, der er tilkendt på Færøerne eller i Grønland, som udbetales som et skattefrit beløb efter færøsk henholdsvis grønlandsk ret, og som efter den berettigede persons tilflytning til Danmark efter færøsk henholdsvis grønlandsk ret fortsat udbetales af Færøerne eller Grønland.
Skattefriheden gælder alene førtidspensionsydelser, der forfalder til udbetaling i de første 12 måneder fra tilflytningen til Danmark.« § 6 Stk. 1. Loven træder i kraft den 1. januar 2020, jf. dog stk. 2.
 Stk. 2. § 5 har virkning for førtidspensionsydelser, der udbetales for perioder, der vedrører januar 2020 eller senere.
Bemærkninger til lovforslaget 1. Indledning 1.1. Initiativer på førtidspensionsområdet for lettelse af grænsehindring ved flytning mellem rigsdelene De nordatlantiske medlemmer af Folketinget fremsatte i december 2013 beslutningsforslag B 34 om iværksættelse af en systematisk indsats mod grænsehindringer inden for rigsfællesskabets grænser.
Beslutningsforslaget blev enstemmigt vedtaget den 13. maj 2014. I 2014 aftalte den daværende danske socialminister og den daværende færøske socialminister at nedsætte en arbejdsgruppe, der skulle kortlægge rigsdelenes pensionsregler og afdække de hindringer, som måtte opstå ved flytning mellem rigsdelene.
Grønland tog imod invitation til at deltage i arbejdsgruppen.
En arbejdsgruppe bestående af embedsmænd fra Færøerne, Grønland og Danmark har i perioden 2014-2016, beskrevet og analyseret pensionsforholdene i de enkelte rigsdele med henblik på at afdække de væsentligste hindringer, som kan opstå ved flytning mellem rigsdelene.
Arbejdsgruppen fremlagde Rapport om kortlægning af pensionsreglerne på Færøerne, i Grønland og Danmark i juni 2016.
Færøerne, Grønland og Danmark har hver sine regler om social pension, der gælder i de respektive rigsdele.
De enkelte rigsdeles pensionsregler gælder ikke i de øvrige rigsdele.
Personer, der flytter mellem rigsdelene er ikke omfattet af de pensionsregler, der gælder i fraflytningsrigsdelen, men omfattes derimod af de gældende pensionsregler i den rigsdel, som den pågældende aktuelt er bosat i.
Grænsehindringen består i det væsentligste i, at udbetalingen af en tilkendt førtidspension standses ved flytning inden for rigsfællesskabet, og at modtageren på ny må ansøge om førtidspension i tilflytningsrigsdelen efter de gældende regler i denne rigsdel, samt at sagsbehandlingstider kan anses som en væsentlig hindring.
Disse forhold kan opleves som barrierer ved flytning mellem rigsdelene.
Der blev den 11. december 2018 afholdt et møde mellem den daværende danske beskæftigelsesminister, det færøske landsstyremedlem for sociale anliggender og den grønlandske Naalakkersuisoq for Sundhed, Sociale Anliggender og Justitsområdet.
På mødet var der enighed om at arbejde for at løse grænsehindringer for førtidspensionister ved flytning mellem rigsdelene ud fra tre initiativer, der skal implementeres i hver rigsdels lovgivning.
De tre initiativer handler om hurtigere udveksling af oplysninger, ret til fortsat at modtage førtidspension i op til 12 måneder og automatisk overgang (uden ansøgning) til førtidspension i visse tilfælde efter fraflytning fra en rigsdel til en anden.
 Det foreslås, at der indsættes bestemmelser i lov om social pension og i lov om højeste, mellemste, forhøjet almindelig og almindelig førtidspension m.v., der giver beskæftigelsesministeren bemyndigelse til at fastsætte regler, der udmønter initiativerne for at lette grænsehindringer.
1.2. Supplerende hjælp efter lov om aktiv socialpolitik til personer, der modtager førtidspension fra Færøerne og Grønland Med lovforslaget indføres der mulighed for, at kommunerne i Danmark kan yde supplerende hjælp til personer, der modtager en - efter danske forhold - lav førtidspension fra Færøerne eller Grønland på grund af en lavere sats eller på grund af, at betingelserne om optjening af ret til fuld førtidspension fra Færøerne eller Grønland ikke er opfyldt.
1.3. Beskatning af færøsk og grønlandsk førtidspension, der udbetales i Danmark Med lovforslaget foreslås det at fritage førtidspensionsydelser fra beskatning i Danmark, når der i en periode på op til 12 måneder fra tilflytningen til Danmark, kan udbetales førtidspensionsydelser fra Færøerne og Grønland, som er skattefri efter færøsk eller grønlandsk ret.
Ellers vil resultatet umiddelbart være, at Danmark beskatter ydelser, som havde været skattefri for den pågældende førtidspensionist, hvis førtidspensionisten fortsat havde boet på Færøerne eller i Grønland.
1.4. Sidestilling af færøsk og grønlandsk førtidspension med dansk førtidspension ved ret til boligstøtte Med lovforslaget foreslås det at sidestille færøsk og grønlandsk førtidspension med dansk førtidspension i boligstøttereglerne, således at borgere, der får udbetalt førtidspension fra Færøerne og Grønland, efter flytning til Danmark fremover kan få boligstøtte efter de gunstigere regler for førtidspensionister i Danmark.
1.5. Præcisering af regler i pensionslovene med begrebet her i riget Af lov om social pension og lov om højeste, mellemste, forhøjet almindelig og almindelig førtidspension m.v. fremgår begrebet her i riget.
Begrebet her i riget fortolkes dog forskelligt i forbindelse med optjening af ret til pension og kravet om mindstebopælstid for åbning af ret til pension (som bopæl i Danmark, Færøerne og Grønland) og bopælskrav for ret til udbetaling af pension, herunder forudgående bopælskrav for ret til udbetaling af dansk pension i udlandet (som bopæl i Danmark). Denne forskel i fortolkningen af begrebet her i riget er uhensigtsmæssig.
 For at sikre, at den gældende retstilstand fremgår klart og tydeligt, præciseres begrebet her i riget i lov om social pension og i lov om højeste, mellemste, forhøjet almindelig og almindelig førtidspension m.v.
2. Lovforslagets hovedindhold 2.1. Initiativer på førtidspensionsområdet for lettelse af grænsehindring ved flytning mellem rigsdelene 2.1.1. Gældende ret Lov om social pension Efter gældende regler omfattes personer, der flytter mellem rigsdelene, ikke af de pensionsregler, der gælder i fraflytningsrigsdelen, men omfattes derimod af pensionsreglerne i den rigsdel, som den pågældende aktuelt er bosat i.
Det betyder, at for personer, der er tilkendt førtidspension på Færøerne, i Grønland eller i Danmark, og som tager fast bopæl i en anden rigsdel, ophører udbetalingen af den tilkendte førtidspension, og den pågældende person skal ansøge om førtidspension i den tilflyttede rigsdel efter de regler, der gælder i denne rigsdel.
Efter Lagtingslov nr. 48 af 10. maj 1999 om sociale pensioner m.v. med senere ændringer, bl.a. lov nr. 49 af 6. maj 2016 er personer, der er tilkendt færøsk førtidspension, dog berettiget til at medtage førtidspensionen til en anden rigsdel i op til 3 år.
Der er tale om en ensidig overgangsregel, der skal være gældende, indtil reglen eventuelt bliver erstattet af andre regler, som måtte følge af forhandlinger mellem parterne i rigsfællesskabet.
 Lov om højeste, mellemste, forhøjet almindelig og almindelig førtidspension m.v.
Det fremgår af §§ 51-53 i kapitel 11 i bekendtgørelse nr. 1635 af 13. december 2018 om højeste, mellemste, forhøjet almindelig og almindelig førtidspension m.v., at personer kan overgå fra færøsk pension til dansk pension efter lov om højeste, mellemste, forhøjet almindelig og almindelig førtidspension m.v.
Førtidspensionsreglerne på Færøerne svarer til de førtidspensionsregler, der var gældende i Danmark før 1. januar 2003. Personer, der er tilkendt førtidspension på Færøerne før 1. januar 2003, kan derfor overgå til dansk førtidspension efter de danske regler om førtidspension, der var gældende før 1. januar 2003.
Det fremgår af bekendtgørelsens §§ 51-53, at personer, der ved flytning til Danmark modtager højeste, mellemste eller laveste førtidspension, invaliditetsydelse eller bistands- eller plejetillæg overgår til de tilsvarende danske ydelser.
Overgang til dansk pension jf. bekendtgørelsens §§ 51-52, er betinget af, at de almindelige betingelser for ret til pension i kapitel 1 i lov om højeste, mellemste, forhøjet almindelig og almindelig førtidspension m.v., er opfyldt, jf. bekendtgørelsens § 54. Det fremgår af bekendtgørelsens § 6, at ved flytning fra Færøerne til Danmark indhenter den pågældende kommunalbestyrelse sagens akter fra Færøernes socialforvaltning.
Kommunalbestyrelsen videregiver relevante akter til Udbetaling Danmark.
Personer, der er tilkendt dansk førtidspension efter lov om højeste, mellemste, forhøjet almindelig og almindelig førtidspension m.v., overgår til en tilsvarende færøsk førtidspension ved flytning til Færøerne.
Færøsk førtidspension kan udbetales indtil overgang til færøsk alderspension ved det fyldte 67. år.
Det fremgår af bekendtgørelsens § 6, at ved flytning fra Danmark til Færøerne skal Udbetaling Danmark og kommunalbestyrelsen sende sagens akter til Færøernes socialforvaltning.
Personer, der modtager højeste førtidspension efter § 6 i lagtingslov nr. 49 af 6. maj 2016 om sociale pensioner m.v., overgår ved flytning til Danmark til højeste førtidspension efter lovens § 13, nr. 1. Personer, der modtager mellemste førtidspension efter § 7, nr. 1 og 2, i lagtingslov om sociale pensioner m.v., overgår ved flytning til Danmark til mellemste førtidspension efter lovens § 13, nr. 2. Personer, der modtager laveste førtidspension efter § 8, nr. 1, i lagtingslov om sociale pensioner m.v., overgår ved flytning til Danmark til forhøjet almindelig førtidspension efter lovens § 13, nr. 3, jf. § 14, stk. 3, nr. 1, hvis pensionen er tilkendt før det fyldte 60. år.
I andre tilfælde overgår de til almindelig førtidspension efter lovens § 13, nr. 4, jf. § 14, stk. 3, nr. 1. Personer, der modtager invaliditetsydelse efter § 8 a i lagtingslov om sociale pensioner m.v., overgår ved flytning til Danmark til invaliditetsydelse efter lovens § 21, og personer, der modtager bistands- eller plejetillæg efter § 11 i lagtingslov om sociale pensioner m.v., overgår ved flytning til Danmark til de tilsvarende danske ydelser.
Det er en betingelse for tilkendelse af førtidspension, at de almindelige betingelser i kapitel 1 i lov om højeste, melleste, forhøjet almindelig og almindelig førtidspension m.v. er opfyldt.
Der gælder ikke tilsvarende regler ved flytning mellem Danmark og Grønland.
Ved flytning fra Danmark til Grønland skal Udbetaling Danmark og den pågældende kommunalbestyrelse standse udbetalingen med udgangen af fraflytningsmåneden, jf. bekendtgørelsens § 38.
2.1.2. Ministeriets overvejelser og den foreslåede ordning På et møde den 11. december 2018 mellem den daværende danske beskæftigelsesminister, det færøske landsstyremedlem for sociale anliggender og den grønlandske Naalakkersuisoq for Sundhed, Sociale Anliggender og Justitsområdet var der enighed om at arbejde for at løse grænsehindringer for førtidspensionister ved flytning mellem rigsdelene ud fra tre initiativer, der skal implementeres i hver rigsdels lovgivning.
 De tre initiativer består af:
 udveksling af oplysninger, der kan nedsætte sagsbehandlingstiden i tilflytningskommunen, når en førtidspensionist fra en anden rigsdel søger om førtidspension i tilflytningskommunen,  en midlertidig ret til at medtage en tilkendt førtidspension i en rigsdel ved flytning til en anden rigsdel, når der søges om førtidspension eller andet forsørgelsesgrundlag i tilflytningsrigsdelen.
Retten gælder, indtil der er truffet afgørelse i sagen, dog længst i 12 måneder, og  pensionister, der er tilkendt højeste førtidspension på Færøerne eller i Grønland eller førtidspension i Danmark efter lov om social pension (ny ordning fra 2003) overgår uden ansøgning til førtidspension efter lov om social pension i Danmark eller til højeste førtidspension på Færøerne eller i Grønland.
Pensionister tilkendt højeste førtidspension i Danmark efter lov om højeste, mellemste, forhøjet almindelig og almindelig førtidspension m.v. (gammel ordning før 2003) vil tilsvarende kunne overgå til højeste førtidspension på Færøerne.
Grønland er indstillet på, at personer tilkendt højeste førtidspension i Danmark efter lov om højeste, mellemste, forhøjet almindelig og almindelig førtidspension m.v. uden ansøgning vil overgå til højeste førtidspension ved flytning til Grønland.
Hver rigsdel arbejder for at kunne vedtage ændringer i egen lovgivning, der forventes at kunne træde i kraft den 1. januar 2020.
 Grønland har i deres udkast til lovforslag valgt at aftalen skal udmøntes således, at alene mellemste og laveste førtidspension udbetales i op til 12 måneder ved flytning til en anden rigsdel, da personer tilkendt højeste førtidspension forventes at overgå til dansk førtidspension uden nævneværdig forsinkelse.
Efter det første initiativ lettes grænsehindringen ved, at der bl.a. fastsættes frister for, hvornår fraflytningsrigsdelen skal have oversendt sagens akter til tilflytningsrigsdelen, hvorefter der hurtigere vil kunne tilkendes en førtidspension eller blive påbegyndt en relevant sagsbehandling.
Initiativet vil lette grænsehindringen ved en forventelig kortere sagsbehandlingstid i tilflytningsrigsdelen.
Med initiativerne overgår personer, der er tilkendt højeste førtidspension på Færøerne og i Grønland ved flytning til Danmark uden ansøgning til dansk førtidspension.
Personer, der er tilkendt mellemste eller laveste førtidspension på Færøerne fra 1. januar 2003 eller senere, og personer, der er tilkendt mellemste eller laveste førtidspension i Grønland skal fortsat ansøge om førtidspension eller andet forsørgelsesgrundlag i tilflytningsrigsdelen ved henvendelse til kommunen.
En fraflytningskommune, der er bekendt med, at pensionisten flytter til en bestemt kommune i en anden rigsdel, skal tage kontakt til tilflytningskommunen for at henlede opmærksomheden på at få påbegyndt en sag om pensionistens fremtidige forsørgelse.
Tilflytningskommunen skal anmode fraflytningskommunen om sagens relevante akter, og fraflytningsrigsdelen skal fremsende relevante akter, oversat til dansk for egen regning, senest én måned fra anmodningen.
Efter det andet initiativ lettes grænsehindringen ved, at førtidspensionisten er sikret sit oprindelige forsørgelsesgrundlag i op til 12 måneder ved flytning til en anden rigsdel.
Initiativet om udbetaling af førtidspension til personer, der har fast bopæl i en anden rigsdel, bryder i denne periode med princippet om, at ydelser udbetales efter de regler, der gælder i den rigsdel, som man aktuelt har fast bopæl i.
Efter det grønlandske lovforslag om løsning af grænsehindringer kan den grønlandske højeste førtidspension dog ikke udbetales i op til 12 måneder ved flytning til en anden rigsdel.
Efter det tredje initiativ lettes grænsehindringen ved, at personer, der er tilkendt højeste førtidspension på Færøerne og i Grønland eller førtidspension efter lov om social pension i Danmark ved flytning til en anden rigsdel uden ansøgning overgår til højeste førtidspension på Færøerne og i Grønland eller til førtidspension efter lov om social pension ved flytning til Danmark.
I disse tilfælde vil der ikke skulle foretages en vurdering af arbejdsevnen for ret til førtidspension.
Det må forventes, at der vil kunne tilkendes dansk førtidspension efter en kortere sagsbehandlingstid, hvor kommunen skal påse, at der foreligger dokumentation for ret til højeste førtidspension fra Færøerne eller Grønland, at de almindelige betingelser i kapitel 1 i lov om social pension for ret til dansk pension er opfyldt, og at optjeningsperioden er beregnet efter danske regler.
Personer, der er tilkendt andre typer førtidspension, skal efter aftalen fortsat ansøge om førtidspension i tilflytningsrigsdelen.
Det vil sige personer, der på Færøerne, i Grønland eller i Danmark har fået tilkendt mellemste eller laveste førtidspension.
Disse personer kan også efter ansøgning bevare deres hidtidige forsørgelsesgrundlag i op til 12 måneder.
 Der gælder dog særlige regler ved flytning mellem Danmark og Færøerne i forhold til førtidspension, der er tilkendt på Færøerne før 1. januar 2003 og i forhold til førtidspension, der er tilkendt i Danmark efter regler gældende før 1. januar 2003, jf. afsnit 2.1.1. Indholdet i disse regler foreslås videreført i de kommende regler.
 Det skal fremhæves, at det fortsat skal være en betingelse for ret til dansk førtidspension, at de almindelige betingelser i lov om social pension og i lov om højeste, mellemste, forhøjet almindelig og almindelig førtidspension m.v. for ret til førtidspension er opfyldt.
 Det foreslås på den baggrund at indsætte bestemmelser i lov om social pension og i lov om højeste, mellemste, forhøjet almindelig og almindelig førtidspension m.v., der bemyndiger beskæftigelsesministeren til at kunne fastsætte regler om 1) ret til at medtage en tilkendt førtidspension i op til 12 måneder, når førtidspensionisten tager fast bopæl på Færøerne eller i Grønland, 2) ret til førtidspension for en person, som tager fast bopæl i Danmark, efter at have fået tilkendt førtidspension på Færøerne eller i Grønland, herunder fastsætte regler om optjening og 3) udveksling af oplysninger i sager, hvor førtidspensionister flytter mellem rigsdelene.
Med bemyndigelsesbestemmelserne vil der skulle fastsættes regler om, at personer, som tager bopæl på Færøerne eller i Grønland efter at have fået tilkendt førtidspension efter lov om social pension, kan bevare retten til udbetaling af pensionen.
Førtidspensionen skal kunne udbetales, indtil der i tilflytningsrigsdelen er truffet afgørelse om førtidspension eller et andet forsørgelsesgrundlag, herunder givet afslag på en forsørgelsesydelse, dog længst i op til 12 måneder fra fraflytningen fra Danmark.
Retten til at modtage førtidspensionen ved bopæl på Færøerne eller i Grønland vil skulle omfatte hele førtidspensionen, som hvis den pågældende fortsat havde haft bopæl i Danmark.
Det vil bl.a. betyde, at der fortsat vil være ret til udbetaling af alle dele af pensionen, og at reglerne om indbetaling til ATP, Supplerende Arbejdsmarkedspension og Obligatorisk Pensionsordning fortsat vil skulle finde anvendelse.
Lov om social pension Med bemyndigelsen skal der endvidere kunne fastsættes regler om tilkendelse af førtidspension efter lov om social pension, når personer tager bopæl i Danmark, efter at have fået tilkendt højeste førtidspension på Færøerne fra 1. januar 2003 eller senere eller tilkendt højeste førtidspension i Grønland.
Når der i de øvrige rigsdele er tilkendt førtidspension med højeste sats på baggrund af ingen eller ubetydelig arbejdsevne, skal kommunen uden ansøgning kunne træffe afgørelse om ret til dansk førtidspension efter lov om social pension, når de almindelige betingelser i kapitel 1 er opfyldt.
Førtidspensionen vil skulle tilkendes med virkning fra tidspunktet fra tilflytningen, dog med fradrag i pensionen for pension, som pensionisten måtte have modtaget fra Færøerne eller Grønland i samme tidsrum og med fradrag for eventuel supplerende hjælp modtaget efter lov om aktiv social politik i samme tidsrum.
Beskæftigelsesministeren skal endvidere kunne fastsætte regler om pension for personer, som tager bopæl i Danmark efter at have fået tilkendt mellemste eller laveste førtidspension på Færøerne fra 1. januar 2003 eller senere eller tilkendt førtidspension i Grønland.
Når der er tilkendt mellemste og laveste førtidspension, vil kommunen efter ansøgning skulle påbegynde en sag om tilkendelse af førtidspension efter lov om social pension eller påbegynde en sag om et andet forsørgelsesgrundlag.
Det foreslås, at beskæftigelsesministeren skal kunne fastsætte regler om, at det er en betingelse for tilkendelse af førtidspension, at de almindelige betingelser i kapitel 1 i lov om social pension er opfyldt.
Det vil indebære, at de danske regler om folkepensionsalder, indfødsret, bopæl, optjening og opgørelse af bopælstid finder anvendelse.
Det vil betyde, at personer, der hidtil har modtaget førtidspension på Færøerne eller i Grønland efter andre generelle betingelser i forhold til opfyldelse af de generelle betingelser i lov om social pension sidestilles med personer, der hidtil har haft fast bopæl i Danmark.
Det foreslås, at beskæftigelsesministeren skal kunne fastsætte regler om optjening af pension for personer, der er tilkendt en folkepension eller en førtidspension på Færøerne eller i Grønland.
Efter bemyndigelsen vil der skulle fastsættes bestemmelser om, at der ved opgørelsen af den optjente ret til førtidspension i Danmark anvendes de gældende regler, således at der tages højde for, at optjeningsperioden for ret til pension gælder fra det fyldte 15. år til den første tilkendelse af førtidspension i en af rigsdelene.
Med lov nr. 442 af 8. maj 2018 om ændring af lov om social pension m. fl. blev der bl.a. indført skærpede krav til optjening af folkepension og førtidspension.
Ret til fuld førtidspension blev betinget af fast bopæl her i riget i mindst 9/10 af optjeningsperioden fra det fyldte 15. år til det tidspunkt, hvorfra pensionen ydes.
Hvis betingelsen om fuld pension ikke er opfyldt, fastsættes pensionen efter forholdet mellem bopælstiden og 9/10 af optjeningsperioden fra det fyldte 15. år til det tidspunkt, hvorfra pensionen ydes.
Efter de hidtil gældende regler var ret til fuld førtidspension betinget af fast bopæl her i riget i mindst 4/5 af optjeningsperioden fra det fyldte 15. år til det tidspunkt, hvorfra pensionen ydes.
Ved §§ 5 og 6 i lov nr. 442 af 8. maj 2018 blev der fastsat ikrafttrædelses- og overgangsbestemmelser.
Reglerne om de skærpede krav til optjening af pension trådte i kraft den 1. juli 2018. De hidtil gældende regler om optjening finder dog anvendelse for personer, der når folkepensionsalderen før 1. juli 2025, eller for hvem, der er påbegyndt en sag om førtidspension før den 1. juli 2025.
Forslaget vil betyde, at hvis der er tilkendt førtidspension i en anden rigsdel før 1. juli 2018, vil bopælstiden her i riget skulle være 4/5 af optjeningsperioden for ret til fuld førtidspension i Danmark.
Tilsvarende vil det gælde for personer, der når den danske folkepensionsalder inden den 1. juli 2025.
 Forslaget vil endvidere betyde, at hvis der ikke som en førstegangstilkendelse er påbegyndt en sag om førtidspension i en af rigsdelene inden den 1. juli 2018, og der tilkendes førtidspension som en førstegangstilkendelse den 1. juli 2018 eller senere i Danmark, vil bopælstiden i riget i optjeningsperioden skulle være 9/10 for ret til fuld førtidspension i Danmark, når den pågældende ikke når den danske folkepensionsalder før den 1. juli 2025.
Det vil sige, at bestemmelserne for opgørelse af optjent ret til førtidspension vil skulle følge reglerne i lov om social pension, dog således at optjeningsperioden regnes fra det fyldte 15. år til den første tilkendelse af førtidspension i en af rigsdelene.
Der kan henvises til lov nr. 442 af 8. maj 2018 om ændring af lov om social pension m. fl., herunder overgangsbestemmelserne i denne lovs § 6.
 Beskæftigelsesministeren skal endvidere kunne fastsætte regler om kontakt og udveksling af sagsoplysninger mellem fraflytningskommunen og tilflytningskommunen, når en førtidspensionist flytter mellem rigsdelene.
 Det foreslås endvidere, at beskæftigelsesministeren efter lov om social pension bemyndiges til at kunne fastsætte regler om overgang fra færøsk og grønlandsk folkepension til dansk folkepension, når de almindelige betingelser i lovens kapitel 1 er opfyldt.
 Formålet med en ny bemyndigelsesbestemmelse er at få en udtrykkelig hjemmel i lov om social pension, hvorefter beskæftigelsesministeren fastsætter regler.
 Det foreslås, at denne del af bemyndigelsen vil blive udmøntet i overensstemmelse med § 56 i bekendtgørelse nr. 1636 af 13. december 2018, hvoraf det bl.a. fremgår, at personer, der modtager folkepension efter § 4 i lagtingslov om social pensioner m.v., overgår ved flytning til Danmark til folkepension efter lovens § 12, når den pågældende ved flytningen opfylder de almindelig betingelser for pension i lovens kapitel 1.
 Med forslaget ændres der ikke i gældende ret eller praksis i forhold til personer, der overgår fra færøsk folkepension til dansk folkepension ved flytning til Danmark.
 Med forslaget foreslås bemyndigelsen til at kunne fastsætte regler om overgang til dansk folkepension, udvidet til tilsvarende at omfatte overgang fra grønlandsk folkepension til dansk folkepension.
 Lov om højeste, mellemste, forhøjet almindelig og almindelig førtidspension m.v.
 Det foreslås endvidere at indsætte bemyndigelsesbestemmelser i lov om højeste, mellemste, forhøjet almindelig og almindelig førtidspension m.v., hvorefter beskæftigelsesministeren bemyndiges til at kunne fastsætte regler om 1) ret til at medtage en tilkendt førtidspension, når førtidspensionisten tager fast bopæl på Færøerne eller i Grønland, 2) ret til førtidspension for en person, som tager fast bopæl i Danmark, efter at have fået tilkendt førtidspension på Færøerne eller i Grønland, og 3) udveksling af oplysninger i sager, hvor førtidspensionister flytter mellem rigsdelene.
Efter bemyndigelsen skal der kunne fastsættes regler om, at personer, som tager bopæl på Færøerne eller i Grønland efter at have fået tilkendt førtidspension i Danmark, vil bevare retten til pensionen ved flytning til Færøerne eller Grønland.
Personer, der i Danmark er tilkendt højeste førtidspension vil uden ansøgning kunne overgå til højeste førtidspension på Færøerne eller i Grønland.
Personer, der er tilkendt mellemste eller laveste førtidspension i Danmark vil kunne overgå uden ansøgning til en tilsvarende pension ved flytning til Færøerne.
Personer, der er tilkendt mellemste eller laveste førtidspension i Danmark vil bevare retten til pensionen ved flytning til Grønland, når den pågældende ansøger om tilkendelse af førtidspension eller andet forsørgelsesgrundlag i tilflytningsrigsdelen.
Førtidspensionen vil kunne udbetales, indtil der i tilflytningsrigsdelen er truffet afgørelse om et andet forsørgelsesgrundlag, herunder afgørelse om afslag, dog længst i op til 12 måneder fra fraflytningen fra Danmark.
Retten til at modtage førtidspensionen ved bopæl på Færøerne eller i Grønland vil omfatte hele førtidspensionen, som hvis den pågældende fortsat havde haft bopæl i Danmark, det vil sige, at der fortsat vil være ret til udbetaling af alle dele af pensionen, og at reglerne om indbetaling til ATP, Supplerende Arbejdsmarkedspension og Obligatorisk Pensionsordning vil finde anvendelse.
 Efter den foreslåede bemyndigelse skal der endvidere kunne fastsættes regler om, at personer, der tager bopæl i Danmark efter at have fået tilkendt førtidspension på Færøerne før 1. januar 2003, vil overgå til dansk førtidspension efter denne lov, når de almindelige betingelser i lovens kapitel 1 er opfyldt.
 Efter §§ 51-51 i bekendtgørelse nr. 1635 af 13. december 2018 om højeste, mellemste, forhøjet almindelig og almindelig førtidspension m.v., er der fastsat regler om overgang fra færøsk til dansk pension.
 Formålet med denne del af en bemyndigelsesbestemmelse er, at få en udtrykkelig hjemmel i lov om højeste, mellemste, forhøjet almindelig og almindelig førtidspension m.v.
 Det foreslås, at denne del af bemyndigelsen udmøntes i overensstemmelse med de gældende bestemmelser herom i bekendtgørelsen, jf. afsnit 2.1.1., dog således at det vil fremgå af bekendtgørelsen, at der vil skulle foretages en ny opgørelse af optjeningen af pensionen.
 Beskæftigelsesministeren skal endvidere efter denne bemyndigelsesbestemmelse, i overensstemmelse med initiativ 1, kunne fastsætte bestemmelser om kontakt og udveksling af sagsoplysninger mellem fraflytningskommunen og tilflytningskommunen, når en førtidspensionist flytter mellem rigsdelene.
2.2. Om supplerende hjælp efter lov om aktiv socialpolitik til personer, der modtager førtidspension fra Færøerne og Grønland 2.2.1. Gældende ret Efter gældende regler er der som udgangspunkt ikke mulighed for at supplere en færøsk eller grønlandsk førtidspension op til niveauet for uddannelses- eller kontanthjælp efter lov om aktiv socialpolitik, da udbetalingen af en færøsk eller grønlandsk førtidspension som udgangspunkt standses ved flytning til en anden rigsdel.
2.2.2. Ministeriets overvejelser og den foreslåede ordning Med de nye initiativer, der foreslås, vil personer, der er tilkendt højeste førtidspension på Færøerne fra den 1. januar 2003 eller senere og højeste førtidspension i Grønland uden ansøgning overgå til dansk social pension efter lov om social pension, når de får fast bopæl i Danmark.
Der vil kunne udbetales færøsk pension i en periode på op til 12 måneder fra tilflytningen.
Der vil ikke kunne udbetales en tilkendt højeste grønlandsk førtidspension i en periode på op til 12 måneder efter tilflytningen.
Det må forventes, at der vil kunne tilkendes dansk førtidspension efter en kortere sagsbehandlingstid, hvor kommunen skal påse, at der foreligger dokumentation for ret til højeste førtidspension fra Færøerne eller Grønland, at de almindelige betingelser i kapitel 1 i lov om social pension for ret til dansk pension er opfyldt, og at optjeningsperioden er beregnet efter danske regler.
 Personer, der er tilkendt mellemste og laveste førtidspension på Færøerne fra den 1. januar 2003 og mellemste eller laveste førtidspension i Grønland, vil kunne få udbetalt førtidspension fra Færøerne eller Grønland ved tilflytning til Danmark, indtil de har et andet forsørgelsesgrundlag, dog højst i 12 måneder.
Færøsk eller grønlandsk førtidspension ved fast bopæl i Danmark vil - efter danske forhold - kunne udgøre et forholdsvist lavt beløb.
Det kan skyldes en relativt lavere sats og en ikke optjent ret til fuld førtidspension.
Persongruppen vil derfor kunne have behov for at modtage supplerende hjælp til forsørgelse.
 Det er blandt andet en betingelse for at kunne modtage supplerende kontanthjælp, at ansøgeren har været ude for ændringer i sine forhold  en såkaldt social begivenhed, f.eks. i form af sygdom, arbejdsløshed eller samlivsophør, at ændringerne bevirker, at ansøgeren ikke har mulighed for at skaffe det nødvendige til sin egen eller familiens forsørgelse, og at behovet ikke kan dækkes gennem andre ydelser.
Det forhold, at en person bliver pensionist, medfører ikke i sig selv en social begivenhed.
En flytning er efter praksis heller ikke i sig selv en social begivenhed.
En førtidspensionist kan derfor ikke modtage supplerende kontanthjælp, medmindre personen har en social begivenhed som følge af ændringer i sine forhold i lov om aktiv socialpolitiks forstand.
 Det foreslås derfor at indføre en ny bestemmelse i lov om aktiv socialpolitik, hvorefter der kan ydes supplerende hjælp til personer, der modtager en efter danske forhold lav førtidspension fra Færøerne eller Grønland på grund af en lavere sats eller på grund af, at betingelserne om optjening af ret til fuld førtidspension fra Færøerne eller Grønland ikke er opfyldt, når de får fast bopæl i Danmark.
Efter forslagets indhold vil hjælp efter den nye bestemmelse være subsidiær til anden mulighed for forsørgelse.
Den enkelte ansøger skal således opfylde betingelserne for at modtage kontanthjælp, dog fraviges kravet om, at der skal være indtrådt en social begivenhed, der bevirker, at personen ikke længere kan forsørge sig selv.
Personen må således ikke have andre muligheder for at få dækket det økonomiske behov for forsørgelse via egne og en eventuel ægtefælles indtægter eller formue.
Der vil være en øvre grænse for den samlede hjælp i form af førtidspensionen inklusiv den supplerende hjælp svarende til, hvad den pågældende ville have været berettiget til i uddannelses- eller kontanthjælp i tilfælde af, at personen ikke havde haft ret til førtidspension fra de øvrige dele af rigsfællesskabet.
For personer, der ikke opfylder kravet om 9 års ophold i riget inden for de seneste 10 år, vil der alene kunne ydes hjælp op til niveauet for selvforsørgelses- og hjemrejseydelse eller overgangsydelse.
Beskæftigelseskravet, der betyder, at man skal have haft ordinært fuldtidsarbejde i 2 år og 6 måneder inden for de seneste 10 år, vil ikke gælde for denne persongruppe.
2.3. Beskatning af færøsk og grønlandsk førtidspension, der udbetales i Danmark 2.3.1. Gældende ret Personer med bopæl i Danmark er fuldt skattepligtige til Danmark.
Fuld skattepligt for personer indtræder, hvis en person enten har bopæl i Danmark eller uden at have bopæl i Danmark opholder sig i Danmark i et sammenhængende tidsrum af 6 måneder, heri medregnet kortvarige ophold i udlandet på grund af ferie eller lignende.
Det følger af kildeskattelovens § 1, stk. 1, nr. 1 og 2.
 Konsekvensen af den fulde skattepligt er, at den pågældende person er skattepligtig til Danmark efter danske regler af sin globalindkomst, dvs. indkomst fra hele verden, herunder af udenlandske pensionsydelser.
 Hvis personen er hjemmehørende i et land, som Danmark har indgået en dobbeltbeskatningsaftale med, vil aftalen dog typisk begrænse Danmarks ret til at beskatte indkomst, som er optjent uden for Danmark.
 Efter artikel I i aftale af 23. oktober 2014 mellem Danmark og Færøerne om ændring af Protokollen til den nordiske dobbeltbeskatningsoverenskomst kan sociale pensioner og andre sociale sikringsydelser kun beskattes i den del af riget, hvor modtageren er hjemmehørende.
Fordelingen af beskatningsretten til sociale pensioner m.v. mellem Danmark og Færøerne er aftalt på baggrund af reglerne om, at sociale pensioner m.v. udbetales af den del af rigsfællesskabet, hvor modtageren er bosiddende efter de regler, der gælder dér.
En person, der flytter fra Danmark til Færøerne vil således få udbetalt færøsk førtidspension, hvis personen er berettiget til færøsk førtidspension efter færøske regler.
Tilsvarende vil en tilflytter fra Færøerne til Danmark efter ansøgning modtage dansk førtidspension, hvis personen er berettiget til dansk førtidspension efter danske regler.
Der vil dermed som hovedregel ikke opstå udfordringer med dobbeltbeskatning eller dobbelt-ikke-beskatning i relation til sociale pensioner.
Efter Lagtingslov nr. 49 af 6. maj 2016 om ændring af lagtingslov om sociale pensioner m.v., er personer, der er tilkendt færøsk førtidspension, imidlertid berettiget til at medtage førtidspensionen til en anden rigsdel i op til 3 år.
Der er tale om en ensidig overgangsregel, der skal være gældende, indtil reglen eventuelt bliver erstattet af andre regler, som måtte følge af forhandlinger mellem parterne i rigsfællesskabet.
En person, der er fuldt skattepligtig og hjemmehørende i Danmark efter den nordiske dobbeltbeskatningsoverenskomst, og som efter den færøske regel modtager førtidspension fra Færøerne, vil være fuldt skattepligtig til Danmark af den færøske førtidspension, og vil efter dobbeltbeskatningsoverenskomsten kun kunne beskattes i Danmark af førtidspensionsudbetalingen.
Dette gælder hele den færøske førtidspension, uanset om dele af den ville have været skattefri, hvis den pågældende fortsat havde boet på Færøerne, jf. statsskattelovens § 4.
 Det bemærkes i den forbindelse, at det ikke fremgår af dobbeltbeskatningsaftalen med Færøerne, at Danmark ikke beskatter udbetalinger af førtidspensionsydelser, der udbetales skattefrit i Færøerne.
For så vidt angår grønlandsk førtidspension udbetaler Grønland ikke skattefrie dele af en grønlandsk førtidspension til personer med fast bopæl i Danmark.
Derfor opstår der efter gældende grønlandsk og dansk ret ikke situationer, hvor grønlandsk førtidspension beskattes i Danmark, uanset at dele af den ville have været skattefri, hvis den pågældende fortsat havde boet i Grønland.
Efter den dansk-grønlandske dobbeltbeskatningsoverenskomst er førtidspension omfattet af artikel 20 i aftale af 18. oktober 1979 mellem den danske regering og Grønlands landsstyre til undgåelse af dobbeltbeskatning m.v.
Ifølge denne artikel kan sådan indkomst kun beskattes i den del af riget, hvor personen er bosat.
En person, der er fuldt skattepligtig og hjemmehørende i Danmark, og som modtager grønlandsk førtidspension, vil derfor efter den gældende dobbeltbeskatningsoverenskomst kun kunne beskattes i Danmark af denne førtidspensionsudbetaling.
2.3.2. Ministeriets overvejelser og den foreslåede ordning Et af initiativerne på førtidspensionsområdet for lettelse af grænsehindringer ved flytning mellem rigsdelene er, at der vil kunne udbetales færøsk og grønlandsk pension i en periode på op til 12 måneder fra tilflytningen til Danmark, jf. ovenfor under afsnit 2.1.
 Da Danmark ville beskatte færøsk og grønlandsk førtidspension, der ville have været skattefri, hvis førtidspensionisten fortsat havde boet på Færøerne eller i Grønland, foreslås det at indsætte en særlig skattefritagelsesbestemmelse i ligningslovens § 7, således at sådanne nettoførtidspensionsydelser, der udbetales i en periode på op til 12 måneder fra tilflytningen til Danmark, ikke beskattes i Danmark.
Det vil for færøsk førtidspension betyde, at den del af færøsk førtidspension, som består af et skattefrit grundbeløb og et skattefrit handicaptillæg, også efter dansk ret vil være skattefri, når personen har bopæl i Danmark.
Skattefritagelsen omfatter principielt også det skattefri brændstoftillæg til den færøske førtidspension, men det vil ikke blive udbetalt til førtidspensionister med fast bopæl i Danmark.
 Skattefritagelsen gælder også grønlandsk førtidspension, men idet de skattefrie andele af grønlandsk førtidspension ikke vil blive udbetalt til en person, der har fast bopæl i Danmark, vil skattefritagelsen alene få betydning for personer med grønlandsk førtidspension, såfremt Grønland senere måtte vælge at udbetale andele af den grønlandske førtidspension skattefrit til personer, der har fast bopæl i Danmark.
 Efter overgang fra færøsk eller grønlandsk førtidspension til dansk førtidspension vil den danske førtidspension blive beskattet efter de almindelige regler for beskatning af førtidspension.
2.4. Sidestilling af færøsk og grønlandsk førtidspension med dansk førtidspension ved ret til boligstøtte 2.4.1. Gældende ret Efter gældende regler i lov om individuel boligstøtte er borgere med tilkendt førtidspension efter regler gældende fra 1. januar 2003 eller senere, berettiget til boligsikring efter gunstigere regler end de, der gælder for boligsikring til ikke-pensionister.
 Efter de gunstigere regler for førtidspensionister er førtidspensionisters boligsikring ikke omfattet af den maksimale grænse for boligsikring til husstande uden børn på 15 pct. af boligudgiften, jf. boligstøttelovens § 22, stk. 3. Førtidspensionister kan således få op til 60 pct. af boligudgiften i boligsikring selvom der ikke er børn i hustanden.
Derudover kan førtidspensionister også få boligsikring til ejer- og andelsboliger.
Boligsikringsmodtagere, der ikke er førtidspensionister, kan som udgangspunkt kun modtage boligsikring til lejeboliger, jf. § 2 a, stk. 1, 1. pkt.
Personer, der modtager førtidspension fra Færøerne og Grønland efter flytning til Danmark, kan alene få udbetalt boligsikring som ikke-pensionister, og således ikke efter de gunstigere regler for førtidspensionister.
2.4.2 Ministeriets overvejelser og den foreslåede ordning Som led i lettelsen af grænsehindringer for førtidspensionister, der flytter inden for rigsfællesskabet, foreslås det derfor, at boligstøttereglerne ændres, således at borgere, der får udbetalt førtidspension fra Færøerne og Grønland efter flytning til Danmark, på lige vilkår med borgere, der modtager dansk førtidspension, fremover kan få boligstøtte efter de gunstigere regler for førtidspensionister.
2.5. Præcisering af bestemmelser med begrebet her i riget 2.5.1. Gældende ret Reglerne om dansk folkepension og førtidspension fremgår af lov om social pension og lov om højeste, mellemste, forhøjet almindelig og almindelig førtidspension m.v.
Lovene gælder ikke for Færøerne og Grønland.
Færøerne, Grønland og Danmark har hver sine regler om social pension, der gælder i de respektive rigsdele.
De enkelte rigsdeles pensionsregler gælder ikke i de øvrige rigsdele.
Det betyder, at når en borger flytter mellem rigsdelene, omfattes den pågældende ikke længere af de pensionsregler, der gælder i fraflytningsrigsdelen, men omfattes derimod af de gældende pensionsregler i den rigsdel, som den pågældende aktuelt er bosat i.
Med pensionslovenes begreb her i riget menes generelt Danmark, Færøerne og Grønland.
Begrebet her i riget fortolkes ved krav om optjening af ret til pension og ved opfyldelse af 3-årskravet om mindstebopælstid for åbning af ret til pension som bopæl i Danmark, Færøerne og Grønland.
Ved krav om bopæl her i riget for ret til udbetaling af pension, herunder forudgående bopælskrav for ret til udbetaling af dansk pension i udlandet, fortolkes begrebet derimod alene som bopæl i Danmark.
Efter § 3, stk. 1, i lov om social pension er retten til pension betinget af, at modtageren har fast bopæl her i riget eller hyre på dansk skib.
Tilsvarende gælder for ret til pension efter lov om højeste, mellemste, forhøjet almindelig og almindelig førtidspension m.v., jf. § 3, stk. 1. Pensionslovene gælder ikke for Færøerne og Grønland.
Det fremgår af § 73 i lov om social pension og af § 68 i lov om højeste, mellemste, forhøjet almindelig og almindelig førtidspension.
Når en person, der er tilkendt dansk social pension, tager fast bopæl på Færøerne eller i Grønland, er betingelsen for udbetaling af dansk social pension således ikke længere opfyldt.
Den pågældende kan søge om førtidspension eller andet forsørgelsesgrundlag efter de regler, der gælder i den rigsdel, som den pågældende flytter til.
Der er ikke i de gældende danske pensionslove fastsat undtagelser hertil, og der er derfor ikke mulighed for at udbetale en tilkendt dansk pension ved fast bopæl på Færøerne og i Grønland.
Det fremgår af § 3, stk. 2, i lov om social pension, at kravet om fast bopæl her i riget efter § 3, stk. 1, ikke gælder for personer med dansk indfødsret, som har nået folkepensionsalderen, og som har haft fast bopæl her i riget i mindst 30 år mellem det fyldte 15. år og folkepensionsalderen.
Det vil sige, at folkepensionen kan udbetales ved fast bopæl i udlandet, hvis betingelserne herfor i øvrigt er opfyldt.
Færøerne og Grønland betragtes ikke i denne sammenhæng som udlandet.
Det fremgår endvidere af § 3, stk. 3, i lov om social pension og af § 3, stk. 2, i lov om højeste, mellemste, forhøjet almindelig og almindelig førtidspension m.v., at kravet om fast bopæl her i riget efter § 3, stk. 1, i lov om social pension og § 3, stk. 1, i lov om højeste, mellemste, forhøjet almindelig og almindelig førtidspension m.v. ikke gælder for personer med dansk indfødsret, som tager bopæl i udlandet efter at have fået tillagt dansk pension, hvis de efter det fyldte 15. år har haft fast bopæl her i riget i mindst 10 år eller i mindst ¼ af tiden fra det fyldte 15. år til tidspunkt, hvorfra pensionen ydes.
Bopælskravet skal være opfyldt inden det tidspunkt, hvorfra pensionen ydes, og er ansøgningen indgivet efter folkepensionsalderen, skal bopælskravet været opfyldt ved folkepensionsalderen.
Det vil sige, at en tillagt folkepension eller førtidspension kan medtages ved fast bopæl i udlandet, hvis betingelserne herfor i øvrigt er opfyldt.
Færøerne og Grønland betragtes ikke i denne sammenhæng som udlandet.
 Det fremgår af bekendtgørelse nr. 1636 af 13. december 2012 om social pension, jf. § 56, stk. 3, at bopælstid på Færøerne ikke medregnes ved anvendelse af lovens § 3, stk. 2 og 3, og tilsvarende fremgår det af bekendtgørelse nr. 1635 af 13. december 2018 om højeste, mellemste, forhøjet almindelig og almindelig førtidspension m.v., jf. § 54, stk. 2, at bopælstid på Færøerne ikke medregnes ved anvendelse af lovens § 3, stk. 3, der rettelig skulle være en henvisning til § 3, stk. 2.
2.5.2 Ministeriets overvejelser og den foreslåede ordning Det foreslås at ændre her i riget til i Danmark i de tilfælde, hvor begrebet efter de gældende regler fortolkes som i Danmark.
Det gælder i forhold til kravet om bopæl for ret til udbetaling af pension efter lov om social pension og efter lov om højeste, mellemste, forhøjet almindelig og almindelig førtidspension m.v., jf. lovenes § 3, stk. 1. Det gælder endvidere i forhold til de forudgående bopælskrav for ret til at modtage folkepension og førtidspension i udlandet efter lov om social pension, jf. § 3, stk. 2 og 3, og førtidspension efter lov om højeste, mellemste, forhøjet almindelig og almindelig førtidspension m.v., jf. § 3, stk. 2.
Med forslaget er der alene tale om en præcisering af de gældende regler, hvorefter social pension ikke kan udbetales ved fast bopæl på Færøerne og i Grønland, jf. § 3, stk. 1, i lov om social pension og § 3, stk. 1, i lov om højeste, mellemste, forhøjet almindelig og almindelig førtidspension m.v.
Med forslaget er der herudover alene tale om en præcisering af de gældende regler, hvorefter bopælstid på Færøerne og i Grønland ikke kan medregnes i de forudgående bopælstider, der stilles krav om efter § 3, stk. 2 og 3, i lov om social pension og efter § 3, stk. 2, i lov om højeste, mellemste, forhøjet almindelig og almindelig førtidspension for at have ret til at medtage en tillagt folkepension eller førtidspension ved fast bopæl i udlandet.
2.6. Forholdet til databeskyttelsesforordningen 2.6.1. Gældende ret Efter databeskyttelsesforordningens (forordning nr. 2016/679) artikel 6, stk. 1, er behandling af personoplysninger lovlig bl.a., hvis behandlingen er nødvendig for at overholde en retlig forpligtelse, som påhviler den dataansvarlige, jf. artikel 6, stk. 1, litra c, eller hvis behandlingen er nødvendig af hensyn til udførelse af en opgave i samfundets interesse eller som henhører under offentlig myndighedsudøvelse, som den dataansvarlige har fået pålagt, jf. artikel 6, stk. 1, litra e.
 Det følger i forlængelse heraf af bestemmelsens stk. 2, at medlemsstaterne kan opretholde eller indføre mere specifikke bestemmelser for at tilpasse anvendelsen af forordningens bestemmelser om behandling med henblik på overholdelse af stk. 1, litra c og e, ved at fastsætte mere præcist specifikke krav til behandling og andre foranstaltninger for at sikre lovlig og rimelig behandling, herunder for andre specifikke databehandlingssituationer som omhandlet i kapitel IX.
 Det fremgår endvidere af bestemmelsens stk. 3, at grundlaget for behandling i henhold til stk. 1, litra c og e, skal fremgå af:
a) EU-retten, eller b) medlemsstaternes nationale ret, som den dataansvarlige er underlagt.
Formålet med behandlingen skal være fastlagt i dette retsgrundlag eller for så vidt angår den behandling, der er omhandlet i stk. 1, litra e, være nødvendig for udførelsen af en opgave i samfundets interesse eller som henhører under offentlig myndighedsudøvelse, som den dataansvarlige har fået pålagt.
Dette retsgrundlag kan indeholde specifikke bestemmelser med henblik på at tilpasse anvendelsen af bestemmelserne i forordningen, bl.a. de generelle betingelser for lovlighed af den dataansvarliges behandling, hvilke typer oplysninger der skal behandles, berørte registrerede, hvilke enheder personoplysninger må videregives til, og formålet hermed, formålsbegrænsninger, opbevaringsperioder og behandlingsaktiviteter m.v.
Databeskyttelsesforordningens artikel 9 regulerer behandling af særlige kategorier af personoplysninger, som er følsomme.
Det fremgår af artikel 9, stk. 1, at bl.a. helbredsoplysninger er omfattet af særlige kategorier af personoplysninger.
 Det fremgår af artikel 9, stk. 2, litra f, at behandling af bl.a. helbredsoplysninger er lovlig, hvis behandlingen er nødvendig, for at retskrav kan fastlægges, gøres gældende eller forsvares, eller når domstolene handler i deres egenskab af domstol.
2.6.1.1. Særligt om overførsel af oplysninger til tredjelande Når der overføres oplysninger til lande uden for EU skal de særlige bestemmelser i databeskyttelsesforordningens kapitel 5 iagttages.
Ligeledes fremgår det af forordningens artikel 44, at forordningens øvrige regler skal iagttages ved overførsel af personoplysninger, hvilket bl.a. indebærer, at forordningens behandlingsregler skal iagttages.
2.6.2. Ministeriets overvejelser og den foreslåede ordning En del af lovforslagets formål er at sikre hurtigere udveksling af oplysninger både ved automatisk overgang (uden ansøgning) til førtidspension og efter ansøgning om førtidspension eller andet forsørgelsesgrundlag.
 Med lovforslaget fastsættes der derfor bl.a. bemyndigelsesbestemmelser, hvorefter der kan fastsættes nærmere regler om udveksling af oplysninger, jf. forslagets § 1, nr. 12, og § 2, nr. 10.
 Det er Beskæftigelsesministeriets vurdering, at den behandling af personoplysninger, som forslaget vil indebære, kan ske med hjemmel i databeskyttelsesforordningens artikel 6, stk. 1, litra c og litra e, om behandling, der er nødvendig for at overholde en retlig forpligtelse, som påhviler den dataansvarlige, og om behandling, der er nødvendig af hensyn til udførelse af en opgave i samfundets interesse eller som henhører under offentlig myndighedsudøvelse, som den dataansvarlige har fået pålagt, samt med hjemmel i artikel 9, stk. 2, litra f, om behandling, der er nødvendig for at retskrav kan fastlægges, gøres gældende eller forsvares.
Da det som anført ovenfor er et selvstændigt formål med forslaget at sikre hurtigere udveksling af oplysninger, både ved automatisk overgang (uden ansøgning) til førtidspension og efter ansøgning om førtidspension eller andet forsørgelsesgrundlag, er det i forlængelse heraf Beskæftigelsesministeriets vurdering, at det er nødvendigt at fastsætte nærmere regler, der tydeliggør og præciserer, hvilke oplysninger der skal behandles, herunder indsamles og videregives.
I det omfang der overføres oplysninger til tredjelande, vil de særlige regler om overførsel af oplysninger til tredjelande skulle iagttages.
 Der henvises til øvrigt til de specielle bemærkninger til § 1, nr. 12 og § 2, nr. 10.
3. Økonomiske konsekvenser og implementeringskonsekvenser for det offentlige På baggrund af de seneste års ind- og udvandring mellem Danmark og de øvrige rigsdele skønnes forslaget om en lettelse af grænsehindring ved flytning mellem rigsdelene for førtidspensionister at indebære årlige offentlige merudgifter i Danmark på størrelsesordenen 1,5 mio. kr. før skat og tilbageløb, svarende til 0,9 mio. kr. efter skat og tilbageløb, jf. tabel nedenfor.
 Finansieringen tilvejebringes på finansloven for 2020.
Det skønnes, at der i gennemsnit om året flytter 5 personer fra Færøerne og 25 personer fra Grønland til Danmark.
Heraf skønnes 50 pct. fra Færøerne og 75 pct. fra Grønland at være tilkendt en højeste førtidspension fra fraflytningsrigsdelen.
I gennemsnit om året flytter 5 førtidspensionister fra Danmark til henholdsvis Færøerne og Grønland.
 Lovforslaget vil i forhold til gældende regler medføre merudgifter til førtidspension for de personer, der er tilkendt højeste førtidspension på Færøerne eller i Grønland, og som ved tilflytning uden ansøgning vil kunne overgå til førtidspension efter lov om social pension i Danmark.
Personer, der er tilkendt andre typer førtidspension skal fortsat ved tilflytning ansøge om førtidspension, men forventes med den fællesudtalelse mellem rigsdelene, der ligger til grund for lovforslaget, at kunne medtage den tilkendte førtidspension fra fraflytningsrigsdelen i op til 12 måneder.
Hertil kan der med lovforslaget efter lov om aktiv socialpolitik ydes supplerende hjælp til personer, der modtager en begrænset førtidspension fra Færøerne eller Grønland på grund af en relativt lavere sats eller en ikke optjent ret til fuld pension.
 Der skønnes endvidere merudgifter til boligstøtte, idet flere bliver berettiget til en mere gunstig boligsikring til førtidspensionister, herunder ved sidestilling af færøsk og grønlandsk førtidspension med dansk førtidspension ved ret til boligstøtte.
Lovforslaget indebærer også besparelser, der modvirker ovennævnte merudgifter, idet førtidspensionister, der flytter til Danmark fra de øvrige rigsdele, ikke længere forudsættes at modtage en indkomsterstattende ydelse i Danmark i stedet for pensionsydelsen.
Der er dog taget højde for Færøernes gældende overgangsordning, hvorefter førtidspensionister, der flytter til Danmark er berettiget til at medtage den færøske førtidspension i en periode på op til 3 år, hvorfor der i skønnet ikke er indregnet en besparelse for denne persongruppe.
Der vil med lovforslaget for personer, der er tilkendt førtidspension i Danmark ligeledes være mulighed for at medtage den tilkendte førtidspension i op til 12 måneder ved flytning til en anden rigsdel.
Langt hovedparten af de førtidspensionister, der flytter til en anden rigsdel, skønnes imidlertid, at være tilkendt førtidspension efter lov om social pension eller højeste førtidspension efter lov om højeste, mellemste, forhøjet almindelig eller almindelig førtidspension m.v. og forventes som følge af enigheden mellem rigsdelene, at kunne overgå uden ansøgning til højeste førtidspension i Grønland eller på Færøerne.
Herudover vurderes lovforslaget at medføre en administrativ lettelse for kommunerne ved kortere sagsbehandlingstider for især tilflyttere med ret til højeste førtidspension fra Færøerne eller Grønland.
Modsat kan der forventes øget administration som følge af overgangsordningen ved flytning til en anden rigsdel for Udbetaling Danmarks administration af pensionsområdet samt kommunernes administration af de nye bestemmelser omkring supplerende hjælp til personer, der midlertidigt modtager en mindre førtidspension fra Grønland eller Færøerne.
Det vurderes imidlertid, at der er tale om begrænsende administrative konsekvenser givet de få årlige antal sager.
Der er taget stilling til de syv principper for digitaliseringsklar lovgivning, som i mindre omfang er relevante i forhold til dette lovforslag.
Forslaget berører en mindre persongruppe  ca. 30 personer årligt, der flytter til Danmark og ca. 10 personer, der flytter til Færøerne eller Grønland.
Data vil blive sendt mellem myndighederne efter de gældende sikkerhedsregler i de enkelte rigsdele.
Der vurderes ikke at være økonomiske gevinster ved en automatiseret og digitaliseret udveksling af data, forstået som en system-system-integration mellem rigsdelenes it-systemer.
 De økonomiske og administrative konsekvenser af lovforslaget skal forhandles med de kommunale parter.
 Lovforslaget har ingen konsekvenser for regionerne.
 4. Økonomiske og administrative konsekvenser for erhvervslivet m.v.
 Lovforslaget har ikke økonomiske eller administrative konsekvenser for erhvervslivet.
5. Administrative konsekvenser for borgerne Lovforslaget letter forhold, der kan opleves som barrierer for førtidspensionister ved flytning mellem rigsdelene.
6. Miljømæssige konsekvenser Lovforslaget har ingen miljømæssige konsekvenser.
7. Forholdet til EU-retten Lovforslaget indeholder ikke EU-retlige aspekter.
 8. Hørte myndigheder og organisationer m.v.
 Et udkast til lovforslag har i perioden fra den 9. august 2019 til den 30. august 2019 været sendt i høring hos følgende myndigheder og organisationer m.v.: Ankestyrelsen, Dansk Socialrådgiverforening, Danske Handicaporganisationer, Danske Seniorer, Datatilsynet, Det Centrale Handicapråd, Foreningen af Social-, Sundheds- og Arbejdsmarkedschefer i Danmark, Foreningen af Statsautoriserede Revisorer, KL, Rigsrevisionen, Rådet for Socialt Udsatte, Udbetaling Danmark, Ældre Sagen og Landsforeningen for førtidspensionister, Det Grønlandske Hus i Aalborg, Det Grønlandske Hus i Århus, Det Grønlandske Hus i Odense og Det Grønlandske Hus i København.
Bemærkninger til lovforslagets enkelte bestemmelser Til § 1 Til nr. 1 Det fremgår af den gældende § 3, stk. 1, i lov om social pension, at retten til folkepension og førtidspension er betinget af, at modtageren har fast bopæl her i riget eller hyre på dansk skib.
Efter gældende praksis fortolkes begrebet her i riget, jf. § 3, stk. 1, således, at det ikke omfatter Færøerne og Grønland.
Det betyder, at dansk folke- eller førtidspension efter § 3, stk. 1, alene kan udbetales ved fast bopæl i Danmark eller ved hyre på dansk skib.
Efter lovens § 3, stk. 2 og 3, har danske statsborgere, når fastsatte betingelser om forudgående bopælstid her i riget er opfyldt, adgang til pension ved fast bopæl i udlandet.
Færøerne og Grønland betragtes ikke som udland i den forbindelse.
Efter gældende praksis fortolkes begrebet her i riget efter § 3, stk. 2 og 3, som i Danmark.
Bopælstid på Færøerne og i Grønland kan derfor ikke indgå i den forudgående bopælstid, der stilles krav om i lovens § 3, stk. 2 og 3, for at få ret til dansk pension ved fast bopæl i udlandet.
 Det foreslås, at § 3, stk. 1 og 2 og stk. 3, 1. pkt., ændres, således at begrebet her i riget ændres til i Danmark.
Med forslaget præciseres det og vil herefter klart fremgå af lovteksten, at der efter § 3, stk. 1, ikke kan udbetales folke- eller førtidspension ved fast bopæl på Færøerne og i Grønland.
Det præciseres og vil herefter klart fremgå af lovteksten, at bopælstid på Færøerne og i Grønland ikke medregnes i den forudgående bopælstid, der stilles krav om, for at danske statsborgere kan få udbetalt folke- eller førtidspension ved fast bopæl i udlandet, jf. § 3, stk. 2 og 3.
 Der henvises i øvrigt til de almindelige bemærkninger under pkt. 2.5.
Til nr. 2 Efter de gældende regler i § 8, stk. 1, i lov om social pension, sidestilles forhyring med dansk skib, samt visse nærmere definerede ophold i udlandet, med bopæl her i riget ved opgørelse af bopælstid efter lovens §§ 3-6.
Efter den gældende § 3, stk. 1-3, er retten til pension betinget af, at modtageren har fast bopæl her i riget eller hyre på dansk skib.
Begrebet her i riget fortolkes efter praksis i denne sammenhæng som fast bopæl i Danmark.
Efter § 4, er retten til pension betinget af mindst tre års fast bopæl her i riget mellem det fyldte 15. år og folkepensionsalderen og efter §§ 5 og 6 optjenes retten til henholdsvis folkepension og førtidspension efter varigheden af den faste bopælstid her i riget i optjeningsperioden.
Begrebet her i riget i §§ 4-6, fortolkes efter praksis i denne sammenhæng som bopælstid på Færøerne, i Grønland og i Danmark.
 Det foreslås, som en konsekvens af forslaget til ændring af § 3, stk. 1-3, i lov om social pension, som affattet ved lovforslagets § 1, nr. 1, at § 8, stk. 1, ændres, således at ved opgørelse af bopælstid efter § 3, sidestilles med bopæl i Danmark, og ved opgørelse af bopælstid efter §§ 4-6 sidestilles med bopæl her i riget.
 Forslaget indebærer, at forhyring med dansk skib, samt visse nærmere definerede ophold i udlandet sidestilles med bopæl i Danmark i forhold til § 3, stk. 1-3, mens forhyring med dansk skib, samt visse nærmere definerede ophold i udlandet, som hidtil sidestilles med bopæl her i riget ved opgørelse af bopælstid efter §§ 4-6.
 Med forslaget er der alene tale om en lovteknisk konsekvensændring.
Til nr. 3 Efter de gældende regler i lov om social pension, Lagtingslov nr. 48 af 10. maj 1999 om sociale pensioner m.v. med senere ændringer på Færøerne og Inatsisartutlov nr. 40 af 9. december 2015 om førtidspension med senere ændringer i Grønland, er personer der flytter mellem rigsdelene ikke omfattet af de pensionsregler, der gælder i fraflytningsrigsdelen, men omfattes derimod af de gældende pensionsregler i den rigsdel, som den pågældende aktuelt er bosat i.
Det betyder, at for personer, der er tilkendt en førtidspension på Færøerne, i Grønland eller i Danmark, og som tager fast bopæl i en anden rigsdel, ophører udbetalingen af den tilkendte førtidspension og den pågældende skal ansøge om førtidspension i den tilflyttede rigsdel efter de regler, der gælder i denne rigsdel.
Efter Lagtingslov nr. 48 af 10. maj 1999 om sociale pensioner m.v. med senere ændringer, bl.a. lov nr. 49 af 6. maj 2016 er personer, der er tilkendt færøsk førtidspension, dog berettiget til at medtage førtidspensionen til en anden rigsdel i op til 3 år.
Der er tale om en ensidig overgangsregel, der skal være gældende, indtil reglen eventuelt bliver erstattet af andre regler, som måtte følge af forhandlinger mellem parterne i rigsfællesskabet.
 Efter den gældende regel i § 11, stk. 1, i lov om social pension, kan beskæftigelsesministeren fastsætte regler om fravigelse af bestemmelserne om indfødsret, bopæl og optjening efter overenskomster med andre stater.
 Efter de gældende regler i kapitel 1 i lov om social pension er der ikke hjemmel til at udbetale dansk førtidspension ved fast bopæl på Færøerne eller i Grønland.
 Det foreslås, at der i lov om social pension indsættes et § 11, stk. 2, 1. pkt., hvorefter beskæftigelsesministeren kan fastsætte regler om ret til at medtage en tilkendt førtidspension, når førtidspensionisten tager fast bopæl på Færøerne eller i Grønland.
Hensigten med bemyndigelsen er, at beskæftigelsesministeren vil kunne fastsætte regler om, at en tilkendt dansk førtidspension kan medtages i op til 12 måneder ved flytning til Færøerne eller Grønland.
Retten til at modtage førtidspensionen ved bopæl på Færøerne eller i Grønland vil skulle omfatte hele førtidspensionen, som hvis den pågældende fortsat havde haft bopæl i Danmark.
Det vil bl.a. betyde, at der fortsat vil være ret til udbetaling af alle dele af pensionen, og reglerne om indbetaling til ATP, Supplerende Arbejdsmarkedspension og Obligatorisk Pensionsordning vil skulle finde anvendelse.
 Det foreslås endvidere at indsætte et § 11, stk. 2, 2. pkt., hvorefter beskæftigelsesministeren vil kunne fastsætte regler om fravigelse af bestemmelser om optjening af pension for personer, der tidligere er tilkendt en folkepension eller førtidspension på Færøerne eller i Grønland.
Hensigten er, at der vil skulle fastsættes regler om, at optjeningsperioden for ret til pension fastsættes fra det fyldte 15. år til førstegangstilkendelsen af pension i en af rigsdelene, og at det er de samme optjeningsregler, der skal finde anvendelse uanset om der er tilkendt førtidspension i en anden rigsdel end Danmark.
Ved lov nr. 442 af 8. maj 2018 om social pension, blev der indført skærpede optjeningsregler for pension for personer, der ikke når folkepensionsalderen (67 år) før 1. juli 2025 eller for hvem, der ikke er påbegyndt en sag om førtidspension før 1. juli 2018.
 Der vil skulle fastsættes regler om, at når en person, der er tilkendt førtidspension på Færøerne eller i Grønland, flytter til Danmark, vil den pågældende hermed, i forhold til optjening, blive sidestillet med en person, der er tilkendt førtidspension i Danmark.
 Der henvises i øvrigt til de almindelige bemærkninger under pkt. 2.1.
Til nr. 4 Efter de gældende regler i § 56 i bekendtgørelse nr. 1636 af 13. december 2018 om social pension, overgår personer, der modtager folkepension efter § 4 i lagtingslov om sociale pensioner m.v. ved flytning til Danmark til folkepension efter lovens § 12, når den pågældende ved flytningen opfylder de almindelige betingelser for pension efter kapitel 1, i lov om social pension.
Reglerne betyder, at den pågældende uden ansøgning overgår til dansk folkepension efter personen er flyttet fra Færøerne til Danmark.
Herudover følger det af bekendtgørelsens § 9, at kommunalbestyrelsen ved flytning til Danmark indhenter sagens akter fra Færøernes socialforvaltning.
Kommunalbestyrelsen videregiver relevante akter til Udbetaling Danmark.
 Det foreslås, at der indsættes et § 12, stk. 2, i lov om social pension, hvorefter beskæftigelsesministeren kan fastsætte regler om overgang fra færøsk og grønlandsk folkepension til folkepension udbetalt efter denne lov.
Med forslaget bliver der indsat en udtrykkelig hjemmel i lov om social pension, hvorefter beskæftigelsesministeren vil kunne fastsætte regler om overgang fra folkepension udbetalt efter lovgivningen på Færøerne til folkepension udbetalt efter lov om social pension.
Det foreslås, at den gældende retstilstand opretholdes i forhold til personer med færøsk folkepension, der flytter til Danmark, således at en person, der modtager folkepension på Færøerne, uden ansøgning kan overgå til dansk folkepension ved flytning til Danmark, når de generelle betingelser i lovens kapitel 1 er opfyldt.
Det foreslås endvidere, at beskæftigelsesministeren får samme bemyndigelse til at kunne fastsætte tilsvarende regler om overgang fra folkepension udbetalt efter lovgivningen i Grønland til folkepension udbetalt efter lov om social pension.
Herved er der mulighed for at stille personer med færøsk og grønlandsk folkepension, der flytter til Danmark på samme måde.
 Forslaget indebærer, at der vil kunne fastsættes regler om, at folkepensionister fra både Færøerne og Grønland, der tager fast bopæl i Danmark, uden ansøgning kan overgå til at få udbetalt dansk folkepension, når de almindelige betingelser i kapitel 1 i lov om social pension er opfyldt.
 Der henvises i øvrigt til de almindelige bemærkninger under pkt. 2.1.
Til nr. 5 Efter de gældende regler er der i loven indsat en overskrift Indtægtsregulering før den gældende § 21 a.
 Det foreslås, at overskriften før § 21 a ophæves.
 Det foreslås af ordensmæssige grunde at ophæve overskriften, da den gældende § 21 a foreslås ophævet jf. lovforslagets § 1, nr. 6.
Til nr. 6 Det fremgår af den gældende § 21 a, i lov om social pension, at førtidspension nedsættes på grund af indtægt efter § 32 a.
Bestemmelsen fastslår, at førtidspensionen er indkomstafhængig.
 Det foreslås, at § 21 a ophæves.
 Det foreslås at videreføre bestemmelsen ved at indsætte en ny § 23, hvorefter førtidspension nedsættes på grund af indtægt efter § 32 a, jf. lovforslagets § 1, nr. 7.
 Forslaget om at ophæve § 21 a i lov om social pension og indsætte en tilsvarende bestemmelse i en ny § 23 i samme lov, indebærer ikke ændringer i retstilstanden.
Til nr. 7 Efter de gældende regler i lov om social pension, Lagtingslov nr. 48 af 10. maj 1999 om sociale pensioner m.v. med senere ændringer på Færøerne og Inatsisartutlov nr. 40 af 9. december 2015 om førtidspension med senere ændringer i Grønland, er personer, der flytter mellem rigsdelene, ikke omfattet af de pensionsregler, der gælder i fraflytningsrigsdelen, men omfattes derimod af de gældende pensionsregler i den rigsdel, som den pågældende aktuelt er bosat i.
Det betyder, at for personer, der er tilkendt en førtidspension på Færøerne, i Grønland eller i Danmark, og som tager fast bopæl i en anden rigsdel, ophører udbetalingen af den tilkendte førtidspension, og den pågældende skal ansøge om førtidspension i den tilflyttede rigsdel efter de regler, der gælder i denne rigsdel.
Efter Lagtingslov nr. 48 af 10. maj 1999 om sociale pensioner m.v. med senere ændringer, bl.a. lov nr. 49 af 6. maj 2016 er personer, der er tilkendt færøsk førtidspension, dog berettiget til at medtage førtidspensionen til en anden rigsdel i op til 3 år.
Der er tale om en ensidig overgangsregel, der skal være gældende, indtil reglen eventuelt bliver erstattet af andre regler, som måtte følge af forhandlinger mellem parterne i rigsfællesskabet.
 Det foreslås, at der indsættes en ny bestemmelse som § 22, hvorefter beskæftigelsesministeren kan fastsætte regler om overgang fra førtidspension udbetalt efter lovgivningen på Færøerne og i Grønland til førtidspension udbetalt efter lov om social pension.
Forslaget indebærer, at beskæftigelsesministeren vil kunne fastsætte regler om, at en person, der er tilkendt højeste førtidspension på Færøerne eller i Grønland, uden ansøgning og uden vurdering af erhvervsevnen har ret til at få udbetalt dansk førtidspension fra tidspunktet, hvor den pågældende tager fast bopæl i Danmark.
Det er en betingelse, at de almindelig betingelser i kapitel 1, i lov om social pension for ret til førtidspension er opfyldt.
Forslaget indebærer endvidere, at beskæftigelsesministeren herudover vil kunne fastsætte regler om, at der skal ske fradrag i pension, som efterbetales for en periode, for beløb, der er udbetalt for samme periode efter lovgivningen på Færøerne og i Grønland.
Reglerne skal modvirke, at der opstår situationer med dobbeltforsørgelse.
Sådanne tilfælde kan forekomme ved flytning mellem rigsdelene, hvor der er udbetalt førtidspension fra Færøerne og Grønland for samme tidsrum.
Efter forslaget til § 1, nr. 8, indgår færøsk eller grønlandsk førtidspension til en person, der er bosat i Danmark ikke i indtægtsgrundlaget for beregning af personens førtidspension efter loven.
Der er således taget højde for, at der skal foretages fradrag for den færøske eller grønlandske førtidspension udbetalt for samme periode.
 Efter forslaget vil reglerne herefter svare til, hvad der gælder i dag ved efterbetalt førtidspension, når der f.eks. er udbetalt sygedagpenge eller kontanthjælp for samme periode, jf. § 32 a, stk. 3, nr. 4, og § 32 d i lov om social pension.
 Efter de gældende regler er der i lov om social pension indsat overskriften Indtægtsregulering før den gældende § 21 a, hvorefter førtidspensionen nedsættes på grund af indtægt efter § 32 a.
 Med forslagets § 1, nr. 5 og 6, er det af ordensmæssige grunde foreslået at ophæve overskriften før § 21 a og at ophæve § 21 a.
 Det foreslås, at indsætte en ny § 23 a i lov om social pension, hvorefter førtidspension nedsættes på grund af indtægt efter § 32 a.
 Det foreslås endvidere at indsætte overskriften Indtægtsregulering før den foreslåede nye § 23 i lov om social pension, hvorefter førtidspension nedsættes på grund af indtægt efter § 32 a.
 Forslaget om at ophæve overskriften Indtægtsregulering før § 21 a og forslaget om at ophæve § 21 a i lov om social pension, og indsætte en tilsvarende overskrift før den foreslåede nye § 23 og forslaget om at indsætte en ny § 23, svarende til den hidtil gældende § 21 a i samme lov indebærer ikke ændringer i retstilstanden.
 Der henvises i øvrigt til de almindelige bemærkninger under pkt. 2.1.
Til nr. 8 Efter de gældende regler i § 29, stk. 4, nr. 1, 1. pkt., i lov om social pension foretages der fradrag i indtægtsgrundlaget for beregning af pensionstillæg til folkepensionister og fastsættelse af personlig tillægsprocent, som anvendes ved udbetaling af helbredstillæg, varmetillæg, supplerende pensionsydelse og ret til mediecheck, for skattepligtig pension udbetalt efter lovgivningen i en anden EU/EØS-medlemsstat og omfattet af og beregnet efter forordning (EF) 883/04 om koordinering af de sociale sikringsordninger samt pension udbetalt efter lovgivningen i et land, med hvilket, der er indgået overenskomst om samordning af pension.
 Efter de gældende regler i § 32 a, stk. 3, nr. 1, 1. pkt., foretages der tilsvarende fradrag i indtægtsgrundlaget for beregning af førtidspension, for skattepligtig pension udbetalt efter lovgivningen i en anden EU/EØS-medlemsstat og omfattet af og beregnet efter forordning (EF) nr. 883/04 om koordinering af de sociale sikringsordninger samt for pension udbetalt efter lovgivningen i et land, med hvilket der er indgået overenskomst om samordning af social pension.
 Det foreslås i forslagets § 1, nr. 8, at der i § 29, stk. 4, nr. 1, 1. pkt., og i § 32 a, stk. 3, nr. 1, 1. pkt., ændres »sikringsordninger samt« til: »sikringsordninger,« og efter »samordning af pension« indsættes: », og pension udbetalt efter lovgivningen på Færøerne og i Grønland«.
 Forslaget indebærer, at der foretages fradrag i indtægtsgrundlaget for skattepligtig pension udbetalt fra Færøerne og Grønland til personer, der har fast bopæl i Danmark, når en ægtefælle eller samlever får beregnet dansk førtidspension.
Forslaget indebærer også, at en færøsk eller grønlandsk førtidspension til en person, der er bosat i Danmark, ikke indgår i indtægtsgrundlaget for beregning af den pågældende persons førtidspension.
En sådan situation vil kunne opstå, når der udbetales førtidspension fra Færøerne eller Grønland til en førtidspensionist, der flytter til Danmark, og den pågældende får efterbetalt dansk førtidspension for samme periode.
I sådanne tilfælde foreslås det, at beskæftigelsesministeren vil kunne fastsætte regler om fradrag i den danske pension.
 Der kan endvidere henvises til den foreslåede § 1, nr. 7, og bemærkningerne hertil.
Til nr. 9 Efter de gældende regler i § 29, stk. 4, nr. 3, i lov om social pension, fradrages ved opgørelsen af indtægtsgrundlaget, der ligger til grund for beregning af en folkepensionists pensionstillæg og ved fastsættelsen af størrelsen af folkepensionistens personlige tillægsprocent, særlig hjælp efter § 27 a og efterlevelseshjælp efter § 85 a i lov om aktiv socialpolitik.
Efter de gældende regler i § 32 a, stk. 4, nr. 3, fradrages ved opgørelsen af indtægtsgrundlaget, der ligger til grund for beregning af en førtidspension efter lov om social pension, særlig hjælp efter § 27 a og efterlevelseshjælp efter § 85 a i lov om aktiv socialpolitik.
Hjælpen efter § 27 a i lov om aktiv socialpolitik kan udbetales til personer, der ikke modtager fuld førtidspension efter lov om social pension, på grund af betingelserne om optjening.
 Med forslaget om indsættelse af § 27 b i lov om aktiv socialpolitik, som affattet ved denne lovs § 3, nr. 1, foreslås det at ændre § 29, stk. 4, nr. 3, således at der også foretages fradrag for særlig hjælp efter § 27 b, ved opgørelsen af en folkepensionists indtægtsgrundlag for beregning af pensionstillæg og fastsættelsen af den personlige tillægsprocent, når ægtefællen eller samleveren modtager supplerende hjælp til en færøsk eller grønlandsk førtidspension, som udbetales ved bopæl i Danmark.
 På samme måde foreslås det, at ændre § 32 a, stk. 4, nr. 3, således at der også foretages fradrag for særlig hjælp efter § 27 b, ved opgørelsen af indtægtsgrundlaget for beregning af en førtidspension, når ægtefællen eller samleveren modtager supplerende hjælp til en færøsk eller grønlandsk førtidspension, der udbetales ved bopæl i Danmark.
 Forslaget indebærer, at et eventuelt supplement til en færøsk eller grønlandsk førtidspension fradrages en ægtefælle eller samlevers indtægtsgrundlag for beregning af folkepensionens pensionstillæg og fastsættelse af folkepensionistens personlige tillægsprocent eller fradrages i en ægtefælles eller samlevers indtægtsgrundlag for beregning af førtidspensionen.
 Der henvises i øvrigt til de almindelige bemærkninger under pkt. 2.3.
Til nr. 10 Udgifterne til førtidspension tilkendt efter lov om social pension før den 1. juli 2014 afholdes af kommunen med 65 pct. og af staten med 35 pct., jf. § 52, stk. 1, i lov om social pension.
Førtidspension tilkendt den 1. juli 2014 eller senere er omfattet af refusionssatserne i lov om kommunernes finansiering af visse offentlige ydelser udbetalt af kommunerne, Udbetaling Danmark og arbejdsløshedskasserne.
 Efter de gældende regler i § 52, stk. 3, i lov om social pension, afholder staten udgifterne til pension til personer, der har fast bopæl i udlandet.
 Efter de gældende regler kan førtidspension ikke udbetales ved fast bopæl på Færøerne og i Grønland.
 Det foreslås, at der i § 52, stk. 3, tilføjes, at staten også afholder udgifterne til pension til personer, der har fast bopæl på Færøerne og i Grønland.
 Med forslaget om at indføre en ret til at medtage en tilkendt førtidspension, når førtidspensionisten tager fast bopæl på Færøerne eller i Grønland, er den danske kommune ikke længere bopælskommune, og det foreslås derfor, at staten afholder udgifterne, på samme måde som når pensionisten modtager pension ved fast bopæl i udlandet.
Til nr. 11 Efter de gældende regler i § 56 a, stk. 1, 2. pkt., i lov om social pension, varetager Udbetaling Danmark bl.a. opgaver om retten til at medtage en tilkendt førtidspension ved fast bopæl i udlandet.
Desuden varetager Udbetaling Danmark alle opgaver vedrørende beregning og udbetaling af førtidspension.
 Det foreslås, at § 56 a, stk. 1, 2. pkt., ændres således, at det fremgår, at Udbetaling Danmark også varetager opgaver om retten til at medtage førtidspension ved fast bopæl på Færøerne og i Grønland.
 Forslaget indebærer, at Udbetaling Danmark tager stilling til, om betingelserne for at medtage en tilkendt førtidspension til Færøerne eller Grønland er opfyldt, og at Udbetaling Danmark fortsat vil have kompetence til at beregne og udbetale førtidspensionen, når førtidspensionisten får pension udbetalt ved fast bopæl på Færøerne eller i Grønland.
Til nr. 12 Efter de gældende regler i lov om social pension, Lagtingslov nr. 48 af 10. maj 1999 om sociale pensioner m.v. med senere ændringer på Færøerne og Inatsisartutlov nr. 40 af 9. december 2015 om førtidspension med senere ændringer i Grønland, omfattes personer, der flytter mellem rigsdelene, ikke længere af de pensionsregler, der gælder i fraflytningsrigsdelen, men omfattes derimod af de gældende pensionsregler i den rigsdel, som den pågældende aktuelt er bosat i.
Det betyder, at for personer, der er tilkendt en førtidspension eller en folkepension på Færøerne, i Grønland eller i Danmark, og som tager fast bopæl i en anden rigsdel, ophører udbetalingen af den tilkendte pension, og den pågældende skal som hovedregel ansøge om førtidspension eller folkepension i den tilflyttede rigsdel efter de regler, der gælder i denne rigsdel.
 Efter § 56 i bekendtgørelse nr. 1636 af 13. december 2018 om social pension, overgår personer, der modtager folkepension efter § 4 i lagtingslov om sociale pensioner m.v., ved flytning fra Færøerne til Danmark til folkepension efter § 12 i lov om social pension, når den pågældende ved flytningen opfylder de almindelige betingelser for pension i lovens kapitel 1. Bestemmelsen betyder, at der uden fornyet ansøgning kan udbetales folkepension til en person, der opfylder betingelserne i lovens kapitel 1.
Efter bekendtgørelsens § 9 skal Udbetaling Danmark og kommunalbestyrelsen ved flytning fra Danmark til Færøerne sende sagens akter til Færøernes socialforvaltning.
Ved flytning fra Færøerne til Danmark indhenter kommunalbestyrelsen sagens akter fra Færøernes socialforvaltning.
Kommunalbestyrelsen videregiver relevante akter til Udbetaling Danmark.
 Det foreslås, at indsætte en ny § 58 i lov om social pension, hvorefter beskæftigelsesministeren vil kunne fastsætte regler om udveksling af oplysninger mellem Danmark og Færøerne, og mellem Danmark og Grønland i sager, hvor førtidspensionister og folkepensionister flytter mellem rigsdelene.
Forslaget indebærer, at beskæftigelsesministeren skal kunne fastsætte regler om udveksling af relevante sagsoplysninger mellem fraflytningskommunen og tilflytningskommunen i den anden rigsdel, der giver mulighed for en hurtigere behandling af en sag om folkepension, førtidspension eller behandling af en sag om et andet forsørgelsesgrundlag.
Forslaget indebærer endvidere, at beskæftigelsesministeren skal kunne fastsætte frister for, hvornår fraflytningsrigsdelen skal have oversendt sagens relevante akter til tilflytningsrigsdelen.
En fraflytningskommune, der er bekendt med, at pensionisten flytter til en bestemt kommune i en anden rigsdel, skal kunne tage kontakt til tilflytningskommunen for at henlede opmærksomheden på at få påbegyndt en sag om pensionistens fremtidige forsørgelse.
Tilflytningskommunen skal kunne anmode fraflytningskommunen om sagens relevante akter, og fraflytningskommunen skal fremsende relevante akter, oversat til dansk for egen regning, senest én måned fra anmodningen.
 Overgår en folkepensionist eller førtidspensionist, der er tilkendt folkepension eller højeste førtidspension på Færøerne eller i Grønland automatisk, dvs. uden ansøgning og uden vurdering af arbejdsevnen til dansk folkepension eller førtidspension efter lov om social pension, vil de relevante akter i sagen være dokumentation for, at der er tilkendt folkepension eller højeste førtidspension på Færøerne eller i Grønland.
 Flytter en førtidspensionist, der er tilkendt mellemste eller laveste førtidspension på Færøerne fra 1. januar 2003 eller tilkendt mellemste eller laveste førtidspension i Grønland til Danmark, vil relevante sagsakter f.eks. være oplysninger, der kan indgå i vurderingen af den pågældendes arbejdsevne, når den pågældende søger om dansk førtidspension eller andet forsørgelsesgrundlag i Danmark.
 Herudover vil relevante sagsakter skulle indeholde oplysninger om, hvorvidt den pågældende opfylder de almindelige betingelser i kapitel 1 i lov om social pension om ret til social pension, herunder bopælsperioder i riget i optjeningsperioden til brug for beregning af optjent ret til dansk pension.
 Forslaget indebærer endvidere, at beskæftigelsesministeren skal kunne fastsætte regler om udveksling af relevante sagsoplysninger mellem den danske fraflytningskommune og tilflytningskommunen i en anden rigsdel, når folkepensionister eller førtidspensionister flytter fra Danmark til Færøerne eller Grønland til brug for tilflytningsrigsdelens afgørelse om retten til færøsk eller grønlandsk pension.
 Der henvises i øvrigt til de almindelige bemærkninger under pkt. 2.1 og 2.6 om forholdet til databeskyttelsesforordningen.
Til nr. 13 Efter de gældende regler i § 62, stk. 1, i lov om social pension, udøver Udbetaling Danmark de beføjelser, som kommunerne har efter loven vedrørende pension, der skal ydes til personer med fast bopæl i udlandet efter lov om social pension, efter forordning (EF) nr. 883/04 om koordinering af de sociale sikringsordninger og efter regler i overenskomster med andre stater.
 Det foreslås, at § 62, stk. 1, ændres, således at Udbetaling Danmark også udøver de beføjelser, som kommuner har efter loven vedrørende pension, der skal ydes til personer med fast bopæl på Færøerne eller i Grønland.
 Forslaget indebærer, at når en førtidspensionist flytter fra Danmark til Færøerne eller Grønland og medtager sin danske førtidspension, overgår kompetencen til at administrere pensionen fuldt ud fra kommunen til Udbetaling Danmark i lighed med situationer, hvor pensionisten modtager pension ved flytning til udlandet.
Til § 2 Til nr. 1 Det fremgår af den gældende § 3, stk. 1, i lov om højeste, mellemste, forhøjet almindelig og almindelig førtidspension m.v., at retten til førtidspension er betinget af, at modtageren har fast bopæl her i riget eller hyre på dansk skib.
Efter gældende praksis fortolkes begrebet her i riget, jf. § 3, stk. 1, således, at det ikke omfatter Færøerne og Grønland.
Det betyder, at dansk førtidspension efter § 3, stk. 1, alene kan udbetales ved fast bopæl i Danmark eller ved hyre på dansk skib.
Efter lovens § 3, stk. 2, har danske statsborgere, når fastsatte betingelser om forudgående bopælstid her i riget er opfyldt, adgang til pension ved fast bopæl i udlandet.
Færøerne og Grønland betragtes ikke som udland i den forbindelse.
Efter gældende praksis fortolkes begrebet her i riget efter § 3, stk. 2, som i Danmark.
Bopælstid på Færøerne og i Grønland kan derfor ikke indgå i den forudgående bopælstid, der stilles krav om i lovens § 3, stk. 2, for at få ret til dansk pension ved fast bopæl i udlandet.
 Det foreslås, at § 3, stk. 1 og stk. 2, 1. pkt., ændres således, at begrebet her i riget ændres til i Danmark.
Med forslaget præciseres det og vil herefter klart fremgå af lovteksten, at der efter § 3, stk. 1, ikke kan udbetales førtidspension ved fast bopæl på Færøerne og i Grønland.
Det præciseres og vil herefter klart fremgå af lovteksten, at bopælstid på Færøerne og i Grønland ikke medregnes i den forudgående bopælstid, der stilles krav om, for at danske statsborgere kan få udbetalt førtidspension ved bopæl i udlandet, jf. § 3, stk. 2.
 Der henvises i øvrigt til de almindelige bemærkninger under pkt. 2.1.
Til nr. 2 Efter de gældende regler i § 8, stk. 1, i lov om højeste, mellemste, forhøjet almindelig og almindelig førtidspension m.v., sidestilles forhyring med dansk skib, samt visse nærmere definerede ophold i udlandet, med bopæl her i riget ved opgørelse af bopælstid efter lovens §§ 3-5.
Efter den gældende § 3, stk. 1 og 2, er retten til pension betinget af, at modtageren har fast bopæl her i riget eller hyre på dansk skib.
Begrebet her i riget fortolkes efter praksis i denne sammenhæng som fast bopæl i Danmark.
Efter § 4 er retten til pension betinget af mindst 3 års fast bopæl her i riget mellem det fyldte 15. år og folkepensionsalderen og efter § 5 optjenes retten til førtidspension efter varigheden af fast bopælstid her i riget.
Begrebet her i riget i §§ 4 og 5 fortolkes efter praksis i denne sammenhæng som bopælstid på Færøerne, i Grønland og i Danmark.
 Det foreslås, som en konsekvens af forslaget til ændring af § 3, stk. 1 og 2, som affattet ved § 2, nr. 1, at § 8, stk. 1, ændres således, at sidestilling af forhyring med dansk skib, samt visse nærmere definerede ophold i udlandet sidestilles med bopæl i Danmark i forhold til § 3, stk. 1 og 2, mens forhyring med dansk skib, samt visse nærmere definerede ophold i udlandet som hidtil, sidestilles med bopæl her i riget ved opgørelse af bopælstid efter §§ 4 og 5.
 Med forslaget er der alene tale om en lovteknisk konsekvensændring.
 Der henvises i øvrigt til de almindelige bemærkninger under pkt. 2.5.
Til nr. 3 Efter de gældende regler i lov om højeste, mellemste, forhøjet almindelig og almindelig førtidspension m.v., Lagtingslov nr. 48 af 10. maj 1999 om sociale pensioner m.v. med senere ændringer på Færøerne og Inatsisartutlov nr. 40 af 9. december 2015 om førtidspension med senere ændringer i Grønland, omfattes personer der flytter mellem rigsdelene ikke længere af de pensionsregler, der gælder i fraflytningsrigsdelen, men omfattes derimod af de gældende pensionsregler i den rigsdel, som den pågældende aktuelt er bosat i.
Det betyder, at for personer, der er tilkendt en førtidspension på Færøerne, i Grønland eller i Danmark, og som tager fast bopæl i en anden rigsdel, ophører udbetalingen af den tilkendte førtidspension.
Efter Lagtingslov nr. 48 af 10. maj 1999 om sociale pensioner m.v. med senere ændringer, bl.a. lov nr. 49 af 6. maj 2016, er personer, der er tilkendt færøsk førtidspension, dog berettiget til at medtage førtidspensionen til en anden rigsdel i op til 3 år.
Der er tale om en ensidig overgangsregel, der skal være gældende, indtil reglen eventuelt bliver erstattet af andre regler, som måtte følge af forhandlinger mellem parterne i rigsfællesskabet.
Efter de gældende regler overgår personer, der inden den 1. januar 2003 er tilkendt højeste, mellemste eller laveste førtidspension, invaliditetsydelse eller bistands- og plejetillæg på Færøerne til en tilsvarende dansk pension efter lov om højeste, mellemste, forhøjet almindelig eller almindelig førtidspension m.v.
Det fremgår af kapitel 12 i bekendtgørelse nr. 1635 af 13. december 2018 om højeste, mellemste, forhøjet almindelig og almindelig førtidspension m.v.
 Det foreslås, at der indsættes et § 11, stk. 2, i lov om højeste, mellemste, forhøjet almindelig og almindelig førtidspension m.v., hvorefter beskæftigelsesministeren kan fastsætte regler om ret til at medtage en tilkendt førtidspension, når førtidspensionisten tager fast bopæl på Færøerne eller i Grønland.
Efter bemyndigelsen skal der kunne fastsættes regler om, at personer, som tager bopæl på Færøerne eller i Grønland efter at have fået tilkendt førtidspension i Danmark, vil bevare retten til pensionen ved flytning til Færøerne eller Grønland.
Personer, der i Danmark er tilkendt højeste førtidspension vil, efter aftalen mellem rigsdelene, uden ansøgning kunne overgå til højeste førtidspension i Grønland.
Personer, der er tilkendt højeste, mellemste eller laveste førtidspension i Danmark kan efter gældende regler overgå uden ansøgning til en tilsvarende pension ved flytning til Færøerne.
Personer, der er tilkendt mellemste eller laveste førtidspension i Danmark vil bevare retten til pensionen ved flytning til Grønland, når den pågældende ansøger om tilkendelse af førtidspension eller andet forsørgelsesgrundlag i tilflytningsrigsdelen.
Førtidspensionen vil kunne udbetales, indtil der i tilflytningsrigsdelen er truffet afgørelse om et andet forsørgelsesgrundlag, herunder afgørelse om afslag, dog længst i op til 12 måneder fra fraflytningen fra Danmark.
Retten til at modtage førtidspensionen ved bopæl på Færøerne eller i Grønland vil omfatte hele førtidspensionen, som hvis den pågældende fortsat havde haft bopæl i Danmark, det vil sige, at der fortsat vil være ret til udbetaling af alle dele af pensionen, og at reglerne om indbetaling til ATP, Supplerende Arbejdsmarkedspension og Obligatorisk Pensionsordning vil finder anvendelse.
 Der henvises i øvrigt til de almindelige bemærkninger under pkt. 2.1.
Til nr. 4 Efter de gældende regler i lov om højeste, mellemste, forhøjet almindelig og almindelig førtidspension m.v., Lagtingslov nr. 48 af 10. maj 1999 om sociale pensioner m.v. med senere ændringer på Færøerne og Inatsisartutlov nr. 40 af 9. december 2015 om førtidspension med senere ændringer i Grønland, omfattes personer, der flytter mellem rigsdelene, ikke længere af de pensionsregler, der gælder i fraflytningsrigsdelen, men omfattes derimod af de gældende pensionsregler i den rigsdel, som den pågældende aktuelt er bosat i.
Det fremgår af §§ 51-54 i bekendtgørelse nr. 1635 af 13. december 2018 om højeste, mellemste, forhøjet almindelig og almindelig førtidspension m.v., at en person, der er tilkendt førtidspension på Færøerne før 1. januar 2003, overgår til en tilsvarende dansk førtidspension ved flytning til Danmark, hvis den pågældende ved flytningen opfylder de almindelige betingelser for pension i lovens kapitel 1.
 Det foreslås, at der indsættes en § 15 a, hvorefter beskæftigelsesministeren vil kunne fastsætte regler om overgang til pension efter loven for en person, som tager fast bopæl i Danmark, efter at have fået tilkendt pension før 1. januar 2003 på Færøerne.
 Med forslaget indsættes  ligesom i lov om social pension - en udtrykkelig bemyndigelsesbestemmelse, hvorefter beskæftigelsesministeren vil kunne fastsætte regler om overgang til pension efter denne lov for en person, som tager fast bopæl i Danmark, efter at have fået tilkendt førtidspension før 1. januar 2003 på Færøerne.
Det er med forslaget hensigten, at beskæftigelsesministeren vil kunne fastsætte regler i bekendtgørelsen svarende til de gældende §§ 51-54 i den gældende bekendtgørelse.
I den forbindelse vil beskæftigelsesministeren kunne fastsætte regler om, at personen uden ansøgning kan overgå til at få udbetalt pension efter loven.
Herudover vil beskæftigelsesministeren kunne fastsætte regler om, at der skal ske fradrag i pension, som efterbetales for en periode, for beløb, der er udbetalt for samme periode efter lovgivningen på Færøerne.
Reglerne skal modvirke, at der opstår situationer med dobbeltforsørgelse.
Sådanne tilfælde kan forekomme ved flytning mellem rigsdelene, hvor der er udbetalt førtidspension fra Færøerne i samme tidsrum.
Reglen i bekendtgørelsen vil skulle svare til, hvad der gælder efter § 30 i lov om højeste, mellemste, forhøjet almindelig og almindelig førtidspension m.v. ved efterbetalt førtidspension, når der f.eks. er udbetalt sygedagpenge eller kontanthjælp for samme periode.
 Efter forslaget til § 2, nr. 5, indgår færøsk førtidspension til en person, der er bosat i Danmark ikke i indtægtsgrundlaget for beregning af personens førtidspension efter loven, jf. bemærkningerne til § 2, nr. 5. Der er således taget højde for, at der skal ske fradrag for den færøske førtidspension udbetalt for samme periode.
 Der henvises i øvrigt til de almindelige bemærkninger under pkt. 2.1.
Til nr. 5 Efter de gældende regler i § 25, stk. 3, nr. 1, jf. § 26, i lov om højeste, mellemste, forhøjet almindelig og almindelig førtidspension m.v., foretages der fradrag i indtægtsgrundlaget for beregning af pensionstillæg til folkepensionister og fastsættelse af personlig tillægsprocent, som anvendes ved udbetaling af helbredstillæg, varmetillæg, supplerende pensionsydelse og ret til mediecheck, for skattepligtig pension udbetalt efter lovgivningen i en anden EU/EØS-medlemsstat og omfattet af og beregnet efter forordning (EF) 883/04 om koordinering af de sociale sikringsordninger samt pension udbetalt efter lovgivningen i et land med hvilket, der er indgået overenskomst om samordning af pension.
 Det foreslås, i forslagets § 2, nr. 5, at der i § 25, stk. 3, nr. 1, ændres »sikringsordninger samt« til: »sikringsordninger,« og efter »samordning af pension« indsættes: », og pension udbetalt efter lovgivningen på Færøerne og i Grønland«.
 Forslaget indebærer, at der foretages fradrag i indtægtsgrundlaget for skattepligtig førtidspension udbetalt fra Færøerne og Grønland til personer, der har fast bopæl i Danmark, når en ægtefælle eller samlever får beregnet dansk førtidspension.
Forslaget indebærer også, at en færøsk eller grønlandsk førtidspension til en person, der er bosat i Danmark, ikke indgår i indtægtsgrundlaget for beregning af den pågældende persons førtidspension.
En sådan situation vil kunne opstå, når der udbetales førtidspension fra Færøerne til en førtidspensionist, der flytter til Danmark, og den pågældende får efterbetalt dansk førtidspension for samme periode.
I sådanne tilfælde foreslås det, at beskæftigelsesministeren vil kunne fastsætte regler om fradrag i den danske pension.
 Der kan endvidere henvises til den foreslåede § 2, nr. 4, og bemærkningerne hertil.
Til nr. 6 Efter de gældende regler i § 25, stk. 3, nr. 6, i lov om højeste, mellemste, forhøjet almindelig og almindelig førtidspension m.v. fradrages ved opgørelsen af indtægtsgrundlaget, der ligger til grund for beregning af en førtidspensionists pensionstillæg og ved fastsættelsen af størrelsen af førtidspensionistens personlige tillægsprocent, særlig hjælp efter § 27 a og efterlevelseshjælp efter § 85 a i lov om aktiv socialpolitik.
Hjælpen efter § 27 a i lov om aktiv socialpolitik, kan udbetales til personer, der ikke modtager fuld førtidspension efter lov om social pension, på grund af betingelserne om optjening.
 Med forslaget om indsættelse af § 27 b i lov om aktiv socialpolitik, som affattet ved denne lovs § 3, nr. 1, foreslås det at ændre § 25, stk. 3, nr. 6, således at der også foretages fradrag for særlig hjælp efter § 27 b, ved opgørelsen af en førtidspensionists indtægtsgrundlag for beregning af pensionstillæg og fastsættelsen af den personlige tillægsprocent, når ægtefællen eller samleveren modtager supplerende hjælp til en færøsk eller grønlandsk førtidspension, som udbetales ved bopæl i Danmark.
 Forslaget indebærer, at et eventuelt supplement til en færøsk eller grønlandsk førtidspension fradrages en ægtefælle eller samlevers indtægtsgrundlag for beregning af førtidspensionistens pensionstillæg og fastsættelse af førtidspensionistens personlige tillægsprocent.
 Der henvises i øvrigt til de almindelige bemærkninger under pkt. 2.3.
Til nr. 7 Udgifterne til førtidspension, bistandstillæg og invaliditetsydelse afholdes som udgangspunkt af både staten og kommunen, jf. § 50, stk. 1-3, mens staten afholder udgifterne til pension til personer, der har fast bopæl i udlandet, jf.  § 50, stk. 4, i lov om højeste, mellemste, forhøjet almindelig og almindelig førtidspension m.v.
 Efter de gældende regler kan førtidspension ikke udbetales ved fast bopæl på Færøerne og i Grønland.
 Det foreslås, at der i § 50, stk. 4, tilføjes, at staten også afholder udgifterne til pension, til personer, der har fast bopæl på Færøerne og i Grønland.
 Med forslaget om at indføre en ret til at medtage en tilkendt førtidspension, når førtidspensionisten tager fast bopæl på Færøerne eller i Grønland, er den danske kommune ikke længere bopælskommune, og det foreslås derfor, at staten afholder udgifterne på samme måde, som når pensionisten modtager pension ved fast bopæl i udlandet.
Til nr. 8 Efter de gældende regler i § 52 b, stk. 1, 2. pkt., i lov om højeste, mellemste, forhøjet almindelig og almindelig førtidspension m.v., varetager Udbetaling Danmark bl.a. opgaver om retten til at medtage en tilkendt førtidspension ved fast bopæl i udlandet.
Desuden varetager Udbetaling Danmark alle opgaver vedrørende beregning af førtidspension, bistandstillæg, plejetillæg, invaliditetsydelse og tillæg efter kapitel 11 og alle opgaver vedrørende varmetillæg, petroleumstillæg og mediecheck, jf. § 52 b, stk. 1, 1. pkt.
 Det foreslås, at § 52 b, stk. 1, 2. pkt., ændres således, at det fremgår, at Udbetaling Danmark også varetager opgaver om retten til at medtage førtidspension ved fast bopæl på Færøerne og i Grønland.
 Forslaget indebærer, at Udbetaling Danmark tager stilling til, om betingelserne for at medtage en tilkendt førtidspension til Færøerne eller Grønland er opfyldt.
 Udbetaling Danmark vil fortsat have kompetencen til at beregne og udbetale førtidspensionen, når førtidspensionisten får pensionen udbetalt ved fast bopæl på Færøerne eller i Grønland.
Til nr. 9 Efter de gældende regler i § 56, stk. 1, i lov om højeste, mellemste, forhøjet almindelig og almindelig førtidspension m.v., udøver Udbetaling Danmark de beføjelser, som kommunerne har efter loven vedrørende pension, der skal ydes til personer med fast bopæl i udlandet efter lov om social pension, efter forordning (EF) nr. 883/04 om koordinering af de sociale sikringsordninger og efter regler i overenskomster med andre stater.
 Det foreslås, at § 56, stk. 1, ændres, således at Udbetaling Danmark også udøver de beføjelser, som kommuner har efter loven vedrørende pension, der skal ydes til personer med fast bopæl på Færøerne eller i Grønland.
 Forslaget indebærer, at når en førtidspensionist flytter fra Danmark til Færøerne eller Grønland og medtager sin danske førtidspension, overgår kompetencen til at administrere pensionen fuldt ud fra kommunen til Udbetaling Danmark i lighed med situationer, hvor pensionisten modtager pension ved flytning til udlandet.
Til nr. 10 Efter de gældende regler i lov om højeste, mellemste, forhøjet almindelig og almindelig førtidspension m.v., Lagtingslov nr. 48 af 10. maj 1999 om sociale pensioner m.v. med senere ændringer på Færøerne og Inatsisartutlov nr. 40 af 9. december 2015 om førtidspension med senere ændringer i Grønland, omfattes personer, der flytter mellem rigsdelene, ikke længere af de pensionsregler, der gælder i fraflytningsrigsdelen, men omfattes derimod af de gældende pensionsregler i den rigsdel, som den pågældende aktuelt er bosat i.
Det betyder, at for personer, der er tilkendt en førtidspension på Færøerne før 1. januar 2003 eller for personer, der er tilkendt førtidspension i Danmark efter regler gældende før 1. januar 2003, og som tager fast bopæl i en anden rigsdel, ophører udbetalingen af den tilkendte pension.
 Den pågældende skal som udgangspunkt ansøge om førtidspension i den tilflyttede rigsdel efter de regler, der gælder i denne rigsdel.
 Efter §§ 51-54 i bekendtgørelse nr. 1635 af 13. december 2018 om højeste, mellemste, forhøjet almindelige og almindelig førtidspension m.v., overgår personer, der modtager højeste førtidspension, mellemste førtidspension, laveste førtidspension, invaliditetsydelse og bistands- eller plejetillæg efter lagtingsloven ved flytning til Danmark til tilsvarende ydelser efter lov om højeste, mellemste, forhøjet almindelig og almindelig førtidspension m.v., når den pågældende opfylder de almindelige betingelser for pension i lovens kapitel 1.
 Det foreslås, at indsætte en ny § 56 a i lov om højeste, mellemste, forhøjet almindelig og almindelige førtidspension m.v., hvorefter beskæftigelsesministeren vil kunne fastsætte regler om udveksling af oplysninger i sager, hvor førtidspensionister tilkendt pension efter denne lov, flytter mellem rigsdelene.
 Forslaget indebærer, at beskæftigelsesministeren skal kunne fastsætte regler om udveksling af relevante sagsoplysninger mellem fraflytningskommunen og tilflytningskommunen i den anden rigsdel, der giver mulighed for en hurtigere behandling af en sag om førtidspension eller behandling af en sag om et andet forsørgelsesgrundlag.
 Forslaget indebærer endvidere, at beskæftigelsesministeren skal kunne fastsætte frister for, hvornår fraflytningsrigsdelen skal have oversendt sagens relevante akter til tilflytningsrigsdelen.
En fraflytningskommune, der er bekendt med, at pensionisten flytter til en bestemt kommune i en anden rigsdel, skal kunne tage kontakt til tilflytningsrigsdelen for at henlede opmærksomheden på at få påbegyndt en sag om pensionistens fremtidige forsørgelse.
Tilflytningsrigsdelen skal kunne anmode fraflytningskommunen om sagens relevante akter, og fraflytningsrigsdelen skal fremsende relevante akter, oversat til dansk for egen regning senest én måned fra anmodningen.
 Da der som udgangspunkt ikke længere tilkendes ydelser efter lov om højeste, mellemste, forhøjet almindelig og almindelig førtidspension m.v., vil bestemmelsen alene være relevant i situationer, hvor personer, der er tilkendt førtidspension før 1. januar 2003 på Færøerne flytter til Danmark og som overgår til førtidspension efter lov om højeste, mellemste, forhøjet almindelig og almindelig førtidspension m.v.
En førtidspensionist, der er tilkendt førtidspension på Færøerne før 1. januar 2003, overgår automatisk, dvs. uden ansøgning og uden vurdering af arbejdsevnen til en tilsvarende dansk førtidspension efter lov om højeste, mellemste, forhøjet almindelig og almindelig førtidspension m.v.
De relevante akter i sagen vil være dokumentation for den tilkendte førtidspension på Færøerne.
Herudover vil relevante sagsakter skulle indeholde oplysninger om, hvorvidt den pågældende opfylder de almindelige betingelser i kapitel 1 i lov om social pension om ret til social pension, herunder bopælsperioder i riget i optjeningsperioden til brug for beregning af optjent ret til dansk pension.
 Forslaget indebærer endvidere at beskæftigelsesministeren skal kunne fastsætte regler om udveksling af relevante sagsoplysninger mellem den danske fraflytningskommune og tilflytningskommunen i en anden rigsdel, når førtidspensionister flytter fra Danmark til Færøerne eller Grønland til brug for tilflytningsrigsdelens afgørelse af retten til færøsk eller grønlandsk førtidspension eller andet forsørgelsesgrundlag i Grønland.
 Der henvises i øvrigt til de almindelige bemærkninger under pkt. 2.1.
Til § 3 Til nr. 1 Efter de gældende regler i lov om højeste, mellemste, forhøjet almindelig eller almindelig førtidspension m.v. (for førtidspensionister fra før 1. januar 2003) kan personer, der modtager nedsat førtidspension på grund af betingelserne om optjening og dermed modtager en såkaldt brøkpension, modtage personligt tillæg efter ansøgning efter den del af pensionslovgivningen.
Med førtidspensionsreformen (L137 Folketinget samling 2000/2001) blev bestemmelsen § 27 a indført i lov om aktiv socialpolitik i forbindelse med, at ydelsesstrukturen blev forenklet.
Førtidspensionsydelsen efter pensionsloven skulle fremover dække almindelige forsørgelsesudgifter.
Det betød, at pensionsloven alene skulle indeholde regler om kompensation for manglende indtjening ved erhverv og ikke regler om kompensation for merudgifter på grund af handicap.
Denne kompensation skulle i stedet ydes efter lov om social service.
På samme baggrund blev reglerne om personligt tillæg herunder helbredstillæg ophævet for kommende førtidspensionister fra 1. januar 2003. Førtidspensionister fra 1. januar 2003, som på grund af reglerne om optjening ikke er berettiget til fuld førtidspension, og som efter de dagældende regler ville have haft mulighed for at få pensionen suppleret med personligt tillæg, skal derfor efter de gældende regler have supplerende hjælp efter § 27 a, som samtidig blev indført i lov om aktiv socialpolitik.
Således kan der efter den gældende regel i § 27 a i lov om aktiv socialpolitik ydes supplerende kontanthjælp til førtidspensionister, der på grund af mange års ophold i udlandet ikke modtager fuld førtidspension efter lov om social pension.
Hjælpen til personer, der ikke modtager fuld førtidspension efter lov om social pension på grund af betingelserne om optjening, kan højst udgøre det beløb pr. måned, der ville kunne udbetales, hvis ansøgeren havde været berettiget til fuld førtidspension.
For personer, der ikke opfylder opholdskravet i lovens § 11, stk. 3, kan hjælpen pr. måned højst udgøre et beløb, der svarer til integrationsydelsen, jf. § 22 i loven.
Personkredsen for § 27 a er danske statsborgere, der på grund af ophold i udlandet, ikke har optjent ret til fuld pension, og udlændinge, der nu opholder sig i Danmark, men på grund af mange års ophold i udlandet ikke har optjent ret til fuld pension.
Søger en førtidspensionist, der ikke har optjent ret til fuld pension, om supplerende hjælp, skal pensionisten opfylde de samme betingelser, som gælder med hensyn til ret til kontanthjælp, jf. § 11 i lov om aktiv socialpolitik, herunder reglerne om opholdskrav.
Formuereglerne i §§ 14 og 15 i lov om aktiv socialpolitik gælder også for personer, der ansøger om hjælp efter § 27 a, i lov om aktiv socialpolitik.
Det betyder, at kommunen som udgangspunkt ikke kan yde hjælp, hvis ansøgeren, herunder ægtefællen, har formue, som kan dække det økonomiske behov.
 En persons ret til supplement til en optjent brøkpension eller procentandel af fuld pension skal afgøres efter den gældende praksis, som Ankestyrelsen har anlagt i tre principafgørelser, offentliggjort som 1-11, 2-11 og 3-11. Ankestyrelsen har i disse afgørelser fundet, at den samlede hjælp i form af brøkpension og supplement til brøkpension som minimum skal svare til det niveau, som en person ville have været berettiget til at få udbetalt efter reglerne om løbende hjælp til forsørgelse.
Løbende hjælp til forsørgelse i kontanthjælpssystemet til personer, der ikke opfylder et krav om ophold her i riget i sammenlagt 9 år inden for de seneste 10 år og et krav om fuldtidsbeskæftigelse i 2 år og 6 måneder inden for de seneste 10 år, ydes efter § 22 i lov om aktiv socialpolitik; der stilles dog ikke krav om opfyldelse af beskæftigelseskravet for, at brøkpensionister og pensionister, der alene har optjent en procentandel af fuld pension, kan få supplerende hjælp efter § 27 a, i lov om aktiv socialpolitik op til niveauet for uddannelseshjælp og kontanthjælp.
Mens uddannelseshjælp ydes efter §§ 23 og 24, ydes kontanthjælp efter § 25 i lov om aktiv socialpolitik.
Det vil sige, at hjælp i kontanthjælpssystemet ydes efter §§ 22-25 i lov om aktiv socialpolitik.
Den samlede hjælp skal således udmåles efter reglerne i kontanthjælpssystemet, herunder reglerne om egne og en eventuel ægtefælles indtægter og formue.
På samme måde som ved almindelig udmåling af løbende hjælp til forsørgelse efter lov om aktiv socialpolitik indgår eventuel boligstøtte, særlig støtte efter aktivlovens § 34 og indtægter vedrørende børn eller børns indtægter ikke ved beregningen af hjælpen.
 Med hensyn til eventuelt yderligere supplement efter § 27 a til niveauet for førtidspension er der tale om en behovsbestemt ydelse, og bestemmelsen forudsætter således, at der foretages en konkret vurdering af de økonomiske forhold.
Det foreslås at nyaffatte § 27 a alene med det formål at præcisere reglen; således at praksis efter forslagets indhold er indarbejdet i reglens ordlyd og dermed kan læses direkte af reglen.
Med nyaffattelsen af reglen sker der derfor ikke nogen ændringer af retstilstanden.
 Det foreslås i § 27 a, stk.1, at hjælpen til personer, der ikke modtager fuld førtidspension efter lov om social pension på grund af betingelserne om optjening, skal sammenlagt med førtidspensionen pr. måned udgøre det beløb, der ville kunne udbetales, hvis ansøgeren havde været berettiget til at modtage hjælp efter §§ 22-25.
Med nyaffattelsen skal personer, der alene modtager en brøkpension eller en procentandel af fuld pension, kunne få supplerende hjælp op til niveauet for selvforsørgelses- og hjemrejseydelse eller overgangsydelse. jf. § 22 i lov om aktiv socialpolitik, uddannelseshjælp efter §§ 23 og 24 i lov om aktiv socialpolitik og kontanthjælp efter § 25 i lov om aktiv socialpolitik, hvis betingelserne for at modtage hjælp i kontanthjælpssystemet i øvrigt er fyldt.
Det betyder, at brøkpensionister og pensionister, der alene har optjent en procentandel af fuld pension, der opfylder betingelserne for supplement efter lovens § 27 a, skal have suppleret pensionen op til et niveau, som minimum svarer til den enkeltes sats i kontanthjælpssystemet; retstilstanden indført via Ankestyrelsens praksis kommer efter forslagets indhold til at fremgå direkte af bestemmelsen og videreføres hermed.
 Efter forslaget til bestemmelsens stk. 2, kan kommunen udmåle yderligere supplerende økonomisk hjælp, hvis kommunen på baggrund af personens økonomiske forhold vurderer, at personen har behov for det.
Den yderligere supplerende økonomiske hjælp kan efter forslagets indhold højst udgøre det beløb, der ville kunne udmåles, hvis ansøgeren havde været berettiget til fuld førtidspension, sammenlagt med førtidspensionen pr. måned.
For personer, der ikke opfylder opholdskravet om ophold her i riget i sammenlagt 9 år inden for de seneste 10 år, jf. § 11, stk. 3, lov om aktiv socialpolitik, kan hjælpen sammenlagt med førtidspensionen pr. måned højst udgøre et beløb, der svarer til selvforsørgelse- og hjemrejseydelse eller overgangsydelse, jf. § 22. Retstilstanden, jf.
Ankestyrelsens praksis, kommer efter forslagets indhold til at fremgå direkte af bestemmelsen og videreføres dermed.
Til nr. 2 Efter de gældende pensionsregler kan der som udgangspunkt ikke udbetales færøsk eller grønlandsk førtidspension ved fast bopæl i Danmark.
Der er derfor heller ikke fastsat regler, der giver mulighed for at supplere den færøske eller grønlandske førtidspension efter lov om aktiv socialpolitik.
Med de nye initiativer foreslås det, at personer, der er tilkendt højeste førtidspension på Færøerne fra den 1. januar 2003 eller senere og højeste førtidspension fra Grønland, overgår til dansk social pension efter lov om social pension, når de får fast bopæl i Danmark.
Der vil kunne udbetales færøsk pension i en periode på op til 12 måneder fra tilflytningen for at tilgodese sagsbehandlingstid i Danmark.
Der vil derimod ikke kunne udbetales en højeste førtidspension ved tilflytning til Danmark fra Grønland.
Det må forventes, at der vil kunne tilkendes dansk førtidspension efter en kortere sagsbehandlingstid, hvor det skal påses, at der foreligger dokumentation for ret til højeste førtidspension fra Færøerne eller Grønland, og at de almindelige betingelser i kapitel 1 i lov om social pension for ret til dansk pension er opfyldt, og optjeningsperioden er beregnet efter danske regler.
 Personer, der er tilkendt mellemste og laveste førtidspension på Færøerne fra den 1. januar 2003 eller senere og mellemste og laveste førtidspension i Grønland, vil kunne få udbetalt førtidspension fra Færøerne og Grønland ved tilflytning til Danmark, indtil de har et andet forsørgelsesgrundlag dog højst i op til 12 måneder.
 Personer, der er tilkendt førtidspension på Færøerne før 1. januar 2003, overgår efter gældende regler ved flytning til Danmark til tilsvarende førtidspension efter lov om højeste, mellemste, forhøjet almindelig eller almindelig førtidspension m.v.
Færøsk eller grønlandsk førtidspension ved fast bopæl i Danmark vil kunne udgøre et relativt lavt beløb efter danske forhold.
Det kan skyldes en relativ lavere sats og/eller en ikke optjent ret til fuld førtidspension.
 Som følge af den foreslåede mulighed for at modtage færøsk eller grønlandsk førtidspension ved fast bopæl i Danmark i en periode på op til 12 måneder fra tilflytningen til Danmark, foreslås det at indføre en ny bestemmelse i lov om aktiv socialpolitik, hvorefter der kan ydes supplerende hjælp til personer, der modtager en efter danske forhold lav førtidspension fra Færøerne eller Grønland på grund af en lav sats eller på grund af, at betingelserne om optjening af ret til fuld førtidspension fra Færøerne eller Grønland ikke er opfyldt, når personen får fast bopæl i Danmark.
 Det foreslås, at hjælp efter den nye bestemmelse vil være subsidiær til anden mulighed for forsørgelse, således vil tildelingsbetingelserne efter den nye bestemmelse, jf. forslaget til § 27 b, svare til tildelingsbetingelserne efter den gældende § 27 a i lov om aktiv socialpolitik.
Det foreslås således, at personer, der modtager fuld eller delvis førtidspension fra Færøerne eller Grønland, får mulighed for at modtage supplerende hjælp til den færøske eller grønlandske førtidspension, når de får fast bopæl i Danmark.
Der vil være en øvre grænse for den samlede hjælp.
Den udbetalte færøske eller grønlandske førtidspension sammenlagt med den supplerende hjælp kan ikke overstige et beløb, svarende til, hvad den pågældende ville have været berettiget til i kontanthjælpssystemet i tilfælde af, at personen ikke havde haft ret til førtidspension fra en anden rigsdel.
Løbende hjælp til forsørgelse i kontanthjælpssystemet til personer, der ikke opfylder et krav om ophold her i riget i sammenlagt 9 år inden for de seneste 10 år og et krav om fuldtidsbeskæftigelse i 2 år og 6 måneder inden for de seneste 10 år, ydes efter § 22 i lov om aktiv socialpolitik.
Mens uddannelseshjælp ydes efter §§ 23 og 24, og kontanthjælp efter § 25 i lov om aktiv socialpolitik.
Det vil sige hjælp i kontanthjælpssystemet ydes efter §§ 22-25 i lov om aktiv socialpolitik.
For personer, der ikke opfylder kravet om 9 års ophold i riget inden for de seneste 10 år, vil der efter forslagets indhold alene kunne ydes hjælp op til niveauet for selvforsørgelses- og hjemrejseydelse eller overgangsydelse efter § 22 i lov om aktiv socialpolitik.
Det foreslås, at beskæftigelseskravet, der betyder, at man skal have haft ordinært fuldtidsarbejde arbejde i 2½ år inden for de seneste 10 år,  ikke skal gælde for denne persongruppe.
Samtidig foreslås det, at hjælpen kun kan ydes i en begrænset periode på højst 12 sammenhængende måneder, og at hjælpen alene kan ydes, så længe ansøgeren får udbetalt færøsk eller grønlandsk førtidspension, indtil der er truffet afgørelse om et eventuelt andet forsørgelsesgrundlag.
 Persongruppen omfatter personer, der er tilkendt førtidspension på Færøerne fra 1. januar 2003 eller senere eller førtidspension i Grønland, og som får fast bopæl i Danmark og medtager en fuld eller delvis færøsk eller grønlandsk førtidspension i de maksimalt 12 måneder efter flytningen til Danmark.
Hjælpen skal ydes efter de almindelige betingelser i § 11 for hjælp i kontanthjælpssystemet i lov om aktiv socialpolitik, dog fraviges kravet om, at der skal være indtrådt en social begivenhed, der bevirker, at personen ikke længere kan forsørge sig selv.
Således vil ansøgeren ikke være berettiget til hjælp, hvis ansøgeren og en eventuel ægtefælle har indtægter, der kan dække det økonomiske behov for forsørgelse.
Det betyder, at der sker fradrag for såvel egne som ægtefællens indtægter, herunder naturligvis de beløb, ansøgeren modtager i førtidspension fra Færøerne eller Grønland, eller fra eventuelt andre lande.
Formuereglerne i §§ 14 og 15 i lov om aktiv socialpolitik vil også gælde for personer, der ansøger om hjælp efter den foreslåede § 27 b i lov om aktiv socialpolitik.
Det betyder, at kommunen ikke kan yde hjælp, hvis ansøgeren, herunder en eventuel ægtefælle, har formue, som kan dække de økonomiske behov.
Ydelse af den supplerende hjælp efter forslaget til § 27 b forudsætter i lighed med andre ydelser efter lov om aktiv socialpolitik, at modtageren opholder sig her i landet, jf. lovens § 5. Såfremt det samlede pensionsbeløb inklusive øvrige indtægter overstiger den konkrete sats efter §§ 22-25 i lov om aktiv socialpolitik, kan der ikke udbetales hjælp efter den foreslåede § 27 b.
Kontanthjælp, herunder også supplerende kontanthjælp, er skattepligtig.
Alle indtægter trækkes fra ved udmålingen af den supplerende hjælp, uanset hvordan de behandles skattemæssigt.
Således skal alle dele af førtidspensionen fra Færøerne eller Grønland trækkes fra, uanset om de er skattepligtige eller skattefri.
Til § 4 Til nr. 1 Efter gældende regler i lov om individuel boligstøtte, er førtidspensionister, med tilkendt førtidspension efter regler gældende fra 1. januar 2003, berettiget til boligsikring efter gunstigere regler, end dem der gælder for boligsikring til ikke-pensionister.
Borgere, der modtager førtidspension fra Færøerne og Grønland efter flytning til Danmark kan få udbetalt boligsikring til ikke-pensionister, men ikke efter de gunstigere regler for førtidspensionister.
 Efter de gunstigere regler for førtidspensionister er førtidspensionisters boligsikring ikke omfattet af den maksimale grænse for boligsikring til husstande uden børn på 15 pct. af boligudgiften, jf. boligstøttelovens § 22, stk. 3. Førtidspensionister kan således få op til 60 pct. af boligudgiften i boligsikring selvom der ikke er børn i hustanden.
Derudover kan førtidspensionister også få boligsikring til ejer- og andelsboliger.
Boligsikringsmodtagere, der ikke er førtidspensionister, kan som udgangspunkt kun modtage boligsikring til lejeboliger, jf. § 2 a, stk. 1, 1. pkt.
 Det foreslås, at der indsættes en ny bestemmelse i lov om boligstøtte, hvorefter  retten til boligstøtte efter denne lovs regler for førtidspensionister tillige omfatter personer, der har bopæl her i landet, og som modtager førtidspension fra Færøerne eller Grønland.
 Forslaget betyder, at borgere, der får udbetalt førtidspension fra Færøerne og Grønland efter flytning til Danmark, fremover i denne periode kan få boligstøtte efter de gunstigere regler for førtidspensionister.
I den situation, hvor borgeren ophører med at få udbetalt førtidspension fra Færøerne og Grønland, og borgeren ikke tilkendes en dansk førtidspension, bortfalder retten til boligsikring efter de gunstige regler for førtidspensionister.
Der kan eventuelt ydes boligsikring for ikke-pensionister uden fornyet ansøgning om boligstøtte.
Der henvises til punkt 242 i Vejledning nr. 103 fra 2002 om individuel boligstøtte.
I det omfang førtidspensionisten efter danske regler tilkendes boligstøtte med tilbagevirkende kraft sker omberegningen af boligstøtten fra tidspunktet for tilkendelsen.
Der henvises til Vejledning nr. 103 fra 2002 om individuel boligstøtte, pkt. 239.
Det bemærkes, at der for Færøerne er særlige regler for førtidspension tilkendt før 1. januar 2003, hvorefter førtidspension tilkendt før 1. januar 2003 på Færøerne ved flytning til Danmark uden ansøgning kan tilkendes førtidspension efter de danske regler om førtidspension fra før 1. januar 2003, jf. lov om højeste, mellemste, forhøjet almindelig og almindelig førtidspension m.v.
Disse personer er berettiget til boligydelse efter boligstøtteloven.
Forslaget ændrer ikke gældende retstilling for disse borgere.
Til § 5 Efter gældende ret er pensionsydelser, der modtages fra udenlandske kilder, indkomstskattepligtige, jf. statsskattelovens § 4. Dette gælder også færøsk og grønlandsk førtidspension, der måtte blive udbetalt til personer med bopæl i Danmark, uanset at andele af pensionen havde været skattefri, hvis førtidspensionisten fortsat havde haft bopæl på Færøerne eller i Grønland.
 Et af initiativerne på førtidspensionsområdet for lettelse af grænsehindringer ved flytning mellem rigsdelene er, at der vil kunne udbetales færøsk og grønlandsk pension i en periode på op til 12 måneder fra tilflytningen til Danmark, jf. de almindelige bemærkninger under pkt. 2.1.
 Det foreslås at indsætte en særlig skattefritagelsesbestemmelse i ligningslovens § 7, som et nyt nr. 33, således at førtidspensionsydelser, der udbetales i en periode på op til 12 måneder fra tilflytningen til Danmark, ikke beskattes i Danmark i det omfang, at førtidspensionsydelsen udbetales som et skattefrit beløb efter færøsk henholdsvis grønlandsk ret.
Skattefriheden foreslås alene at skulle gælde førtidspensionsydelser, der forfalder til udbetaling i de første 12 måneder fra tilflytningen til Danmark, idet førtidspensionen som et af initiativerne på førtidspensionsområdet for lettelse af grænsehindring ved flytning mellem rigsdelene kan medtages, indtil der er truffet afgørelse i sagen, dog højst i 12 måneder.
Brudte døgn, dvs. til- og afrejsedage ved start og afslutning af perioden indgår i opgørelsen af de 12 måneder.
Den foreslåede skattefrihed vil også gælde personer, som efter Lagtingslov nr. 49 af 6. maj 2016 om ændring af lagtingslov om sociale pensioner m.v., er berettiget til at medtage færøsk førtidspension til en anden rigsdel i op til 3 år, så længe denne regel ikke er erstattet af en 12 måneders regel, jf. de aftalte initiativer.
Skattefriheden vil dog som nævnt alene gælde ydelser, der forfalder til udbetaling i de første 12 måneder fra tilflytningen til Danmark.
 De andele af færøsk og grønlandsk førtidspension, som ikke i disse rigsdele er skattefri, vil ikke efter den foreslåede bestemmelse være skattefri.
Det almindelige tillæg til den færøske førtidspension, som ikke er skattefrit efter de færøske regler vil således ikke være skattefrit i Danmark.
Efter artikel I i aftale af 23. oktober 2014 mellem Danmark og Færøerne om ændring af Protokollen til den nordiske dobbeltbeskatningsoverenskomst vil denne del af den færøske førtidspension kun kunne beskattes i den del af riget, hvor modtageren er hjemmehørende, som i dette tilfælde typisk vil være Danmark.
De skattefrie andele af grønlandsk førtidspension vil ikke blive udbetalt til en person, der har fast bopæl i Danmark.
Så længe Grønland fastholder denne skattemæssige behandling, vil den foreslåede skattefritagelse ikke være relevant for grønlandsk førtidspension til personer, der har fast bopæl i Danmark.
Efter den dansk-grønlandske dobbeltbeskatningsoverenskomst er førtidspension omfattet af artikel 20 i aftale af 18. oktober 1979 mellem den danske regering og Grønlands landsstyre til undgåelse af dobbeltbeskatning m.v.
Det betyder, at førtidspensionen kun kan beskattes i den del af riget, hvor personen er bosat.
En person, der er fuldt skattepligtig og hjemmehørende i Danmark, og som modtager grønlandsk førtidspension, vil derfor efter den gældende dobbeltbeskatningsoverenskomst kun kunne beskattes i Danmark af denne førtidspensionsudbetaling.
 Endeligt bemærkes, at efter overgang fra færøsk eller grønlandsk førtidspension til dansk førtidspension vil den danske førtidspension blive beskattet efter de almindelige regler for beskatning af førtidspension.
 Der henvises i øvrigt til de almindelige bemærkninger under pkt. 2.3.
Til § 6 Det foreslås i stk. 1, at loven træder i kraft den 1. januar 2020, jf. dog stk. 2.
 Færøerne og Grønland arbejder ligeledes for at kunne fremsætte et lovforslag, der indeholder de tre aftalte initiativer, med en forventning om vedtagelse og ikrafttræden den 1. januar 2020.
Loven gælder ikke for Færøerne og Grønland.
Lov om social pension, lov om højeste, mellemste, forhøjet almindelig og almindelig førtidspension m.v., lov om aktiv socialpolitik, lov om individuel boligstøtte og lov om påligningen af indkomstskat til staten (ligningsloven), gælder ikke for Færøerne og Grønland.
 Det foreslås i stk. 2, at den foreslåede skattefritagelse af førtidspension fra Færøerne eller Grønland, hvorefter førtidspensionsydelser, der udbetales i en periode på op til 12 måneder fra tilflytning til Danmark, ikke beskattes i Danmark i det omfang, at førtidspensionsydelsen udbetales som et skattefrit beløb efter færøsk henholdsvis grønlandsk ret, har virkning for førtidspensionsydelser, der vedrører januar 2020 eller senere.
 Den foreslåede skattefrihed foreslås dermed ikke kun at skulle gælde personer, der flytter til Danmark den 1. januar 2020 eller senere, men også personer, der er flyttet til Danmark fra Færøerne eller Grønland i løbet af 2019. Sådanne personer bliver med lovforslaget således skattefri af førtidspensionsydelser, der forfalder til udbetaling i de første 12 måneder fra tilflytningen til Danmark  i det omfang førtidspensionsydelserne vedrører januar 2020 eller senere.
Er en person eksempelvis flyttet til Danmark fra Færøerne den 15. juli 2019, vil skattefriheden gælde en førtidspensionsydelse, der udbetales ultimo 2019, og som vedrører perioden fra januar 2020 eller senere.
Skattefriheden vil ikke gælde førtidspensionsydelser, der forfalder til udbetaling senere end 12 måneder fra tilflytningen, f.eks. den 15. juli 2020 eller senere.
Førtidspensionsydelser, der vedrører 2019 vil ikke være omfattet af den foreslåede skattefrihed.
