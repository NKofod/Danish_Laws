Fremsat den 3. marts 2021 af Morten Messerschmidt (DF), Liselott Blixt (DF), René Christensen (DF), Kristian Thulesen Dahl (DF), Pia Kjærsgaard (DF), Marie Krarup (DF) og Peter Skaarup (DF) Forslag til folketingsbeslutning om forbud mod børnetolke Folketinget pålægger regeringen inden udgangen af indeværende folketingssamling at have gennemført forbud mod, at børn og unge under 18 år bruges som tolke af deres forældre og andre familiemedlemmer.
Bemærkninger til forslaget Begrundelse Socialdemokratiet offentliggjorde i 2018 sit udlændingepolitiske udspil »Retfærdig og realistisk  en udlændingepolitik der samler Danmark«.
Udspillet skulle vise, at det var et nyt Socialdemokrati, der stillede sig et andet sted på den udlændingepolitiske dagsorden end der, hvor det parti, der havde tabt det foregående valg, stod.
Men det kræver mere end vinduesstaffage og paroler at sætte en ny kurs.
Det kræver handling  en villighed til at gå den vej, man prædiker.
Her har Socialdemokratiet til stor skuffelse for forslagsstillerne ikke leveret.
De gode intentioner i udspillet er for langt hovedpartens vedkommende ikke omsat til handling og konkrete initiativer.
Det virker, som om regeringen har behov for et kærligt skub i den rigtige retning.
Det vil forslagsstillerne gerne være behjælpelige med.
Socialdemokratiets udlændingeudspil I »Retfærdig og realistisk  en udlændingepolitik der samler Danmark« skriver Socialdemokratiet:
»Socialdemokratiet vil indføre et forbud mod, at børn og unge under 18 år bruges som tolke af deres forældre og andre familiemedlemmer.
Det fritager reelt de voksne fra ansvaret for at lære dansk.
Og det er ikke en rimelig situation at sætte børn i, at de f.eks. skal oversætte skole-hjem-samtaler eller samtaler med sundhedsvæsenet.
Det er forældrenes eget ansvar at lære dansk.
Derfor er det heller ikke rimeligt, at samfundet skal betale for dyr tolkebistand i årevis.
Socialdemokratiet vil indføre egenbetaling for udvalgte tolkeydelser, når man har opholdt sig f.eks. tre år i landet.
Det skal i udgangspunktet gælde på alle de områder, hvor myndighederne møder borgeren  medmindre det vil være i strid med Danmarks internationale forpligtelser at begrænse adgangen til gratis tolkeydelser«.
 (»Retfærdig og realistisk  en udlændingepolitik, der samler Danmark«, Den nye frihedskamp, 2018, afsnit 2, side 33-34).
Regeringen leverer ikke Det er altid den enkeltes ansvar at tillære sig det danske sprog.
Igennem mange år har udlændinge kunne opholde sig i Danmark uden at opnå de nødvendige danskkundskaber.
Ofte har dette medført en byrde for samfundet i form af store udgifter til tolkning, eller det har medført det helt urimelige krav, at de pågældendes egne børn har skullet varetage tolkningen for deres forældre.
Forslagsstillerne bakker derfor op om ambitionen om at indføre et forbud mod, at børn og unge under 18 år bruges som tolke af deres forældre og andre familiemedlemmer.
Forslagsstillerne opfordrer derfor regeringen til at gennemføre dette forbud inden udgangen af indeværende folketingssamling.
Skriftlig fremsættelse Morten Messerschmidt (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om forbud mod børnetolke.
(Beslutningsforslag nr.
B 187) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
