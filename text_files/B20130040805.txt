Bekendtgørelse om rådgivning af Kulturstyrelsen på museumsområdet I medfør af § 17 a, stk. 2, § 17 b, stk. 2, og § 38, stk. 2, i museumsloven, jf. lovbekendtgørelse nr. 1505 af 14. december 2006, som ændret ved lov nr. 1391 af 23. december 2012, fastsættes:
Kapitel 1 Rådgivningsstruktur § 1. Til rådgivning af Kulturstyrelsen på museumsområdet etableres en flerleddet rådgivningsstruktur.
Formålet hermed er at sikre rådgivning om såvel den overordnede, strategiske udvikling som den mere institutions- og fagspecifikke udvikling af museumsområdet.
 Stk. 2. Der nedsættes følgende rådgivningsorganer:
 1) Et strategisk panel, jf. § 3.
 2) Tre museumsudvalg, jf. § 5.
 Stk. 3. Kulturstyrelsen kan nedsætte arbejdsgrupper jf. § 6.
Kapitel 2 Det Strategiske Panel § 2. Det Strategiske Panel har til opgave at identificere udviklingsmuligheder og -potentialer for museumsområdet generelt samt at afgive indstilling om nationale strategier og indsatsområder i relation til Kulturstyrelsens udmøntning af tilskud til udvikling af museumsområdet.
Panelet skal i sit arbejde tage hensyn til mangfoldigheden og diversiteten blandt museerne.
 Stk. 2. Det Strategiske Panel udarbejder en forretningsorden.
 § 3. Det Strategiske Panel består af indtil 20 medlemmer, jf. stk. 3-6.
Stk. 2. Kulturministeren udpeger formanden for Det Strategiske Panel blandt panelets medlemmer.
Pågældende skal være leder af et statsanerkendt museum omfattet af museumsloven.
 Stk. 3. Det Strategiske Panel består af:
 1) Formanden for Museumsudvalget for Kunsthistorie.
 2) Formanden for Museumsudvalget for Kulturhistorie.
 3) Formanden for Museumsudvalget for Naturhistorie.
 4) Direktøren for Nationalmuseet.
 5) Direktøren for Statens Museum for Kunst.
 6) Direktøren for Statens Naturhistoriske Museum.
 7) Formanden for Organisationen Danske Museer.
 8) Formanden for Foreningen af Specialmuseer i Danmark.
 9) Formanden for Sammenslutningen af Museumsforeninger i Danmark.
 Stk. 4. Kulturministeren udpeger to medlemmer efter indstilling fra henholdsvis KL og Danske Universiteter samt indtil to medlemmer efter indstilling fra andre ministerier.
 Stk. 5. Efter en samlet indstilling fra de statsanerkendte museer omfattet af museumsloven udpeger kulturministeren to medlemmer blandt lederne af de statsanerkendte museer.
 Stk. 6. Kulturministeren udpeger indtil fem medlemmer med kompetencer, som kan bidrage til udvikling af museumsområdet.
 Stk. 7. Medlemmerne udpeges for en periode på fire år.
Kapitel 3 Museumsudvalg og arbejdsgrupper § 4. Museumsudvalgene har til opgave inden for henholdsvis det kunsthistoriske, kulturhistoriske og naturhistoriske område at bidrage til udmøntningen af fastlagte nationale strategier og indsatsområder, herunder afgive indstilling om Kulturstyrelsens udmøntning af tilskud til udvikling af museumsområdet.
Museumsudvalgene har desuden til opgave at rådgive i generelle museumsfaglige spørgsmål samt at rådgive i forbindelse med Kulturstyrelsens kvalitetsvurderinger og behandling af ansøgninger om statsanerkendelse.
 § 5. De tre museumsudvalg udgøres af:
 1) Museumsudvalget for Kunsthistorie.
 2) Museumsudvalget for Kulturhistorie.
 3) Museumsudvalget for Naturhistorie.
 Stk. 2. Hvert af de i stk. 1, nr. 1-3, nævnte udvalg består af indtil otte medlemmer, jf. stk. 4-6.
 Stk. 3. Kulturstyrelsen udpeger formanden for hvert af de i stk. 1, nr. 1-3, nævnte udvalg blandt medlemmerne.
Stk. 4. Kulturstyrelsen udpeger indtil fem medlemmer til hvert af de tre udvalg, jf. stk. 1 efter en samlet indstilling fra de statsanerkendte museer omfattet af museumsloven.
De pågældende skal være fastansat ved et statsanerkendt museum, og de indstillede skal tilsammen have viden inden for relevante faglige områder og historiske tidsperioder.
 Stk. 5. Kulturstyrelsen udpeger indtil to medlemmer til hvert af de tre udvalg, jf. stk. 1 efter indstilling fra Danske Universiteter.
 Stk. 6. Kulturstyrelsen udpeger et medlem til hvert af de tre udvalg, jf. stk. 1 efter indstilling fra henholdsvis Statens Museum for Kunst, Nationalmuseet og Statens Naturhistoriske Museum.
 Stk. 7. Medlemmerne udpeges for en periode på fire år.
 § 6. Kulturstyrelsen kan nedsætte arbejdsgrupper med henblik på rådgivning og løsning af konkrete opgaver og problemstillinger.
 Stk. 2. Kulturstyrelsen udarbejder et kommissorium for hver arbejdsgruppe, som nedsættes.
Kapitel 4 Sekretariatsbetjening § 7. Kulturstyrelsen varetager sekretariatsfunktioner for Det Strategiske Panel, museumsudvalgene og nedsatte arbejdsgrupper.
 Stk. 2. En repræsentant for Kulturstyrelsens ledelse deltager i møderne i henholdsvis Det Strategiske Panel, museumsudvalgene og nedsatte arbejdsgrupper.
Kapitel 5 Ikrafttræden § 8. Bekendtgørelsen træder i kraft den 1. maj 2013.
