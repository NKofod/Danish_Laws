Fremsat den 29. januar 2015 af undervisningsministeren (Christine Antorini) Forslag til Lov om kommunale internationale grundskoler § 1. Kommunalbestyrelsen kan på et møde træffe beslutning om oprettelse af kommunale internationale grundskoler.
 Stk. 2. Kommunalbestyrelsen fastlægger på et møde mål og rammer for den enkelte skoles virksomhed, herunder bevillinger og økonomiske rammer, skolens omfang med hensyn til klassetrin, elevtal, specialundervisning og anden specialpædagogisk bistand, undervisning i fritiden, antal skoledage samt rammer for klassedannelsen, elevernes undervisningstimetal, skoledagens længde m.v.
 Stk. 3. Kommunalbestyrelsen kan på et møde beslutte, at en kommunal international grundskole kan tilbyde skolens elever optagelse i en skolefritidsordning.
 § 2. Kommunalbestyrelsen har ansvaret for de i § 1, stk. 1, nævnte skoler, jf. dog § 12, stk. 2, og § 13, stk. 1, 3. pkt.
 § 3. Kommunale internationale grundskoler optager undervisningspligtige børn af udlændinge, der har midlertidigt ophold her i landet på grundlag af beskæftigelse, og hvis forældre ønsker dem optaget i skolen.
 Stk. 2. Er det ikke muligt at imødekomme alle ønsker om optagelse i skolen, sker optagelse efter objektive kriterier, der er fastsat af kommunalbestyrelsen.
Stk. 3. Er der ledig kapacitet på en kommunal international grundskole, kan der optages danske børn og andre udenlandske børn, der bor eller opholder sig her i landet, og hvis forældre ønsker dem optaget i skolen.
Optagelsen sker efter objektive kriterier, der er fastsat af kommunalbestyrelsen.
 Stk. 4. Folkeskolelovens § 38 om digital selvbetjening i forbindelse med ansøgning om indskrivning af børn i folkeskolen og optagelse af børn i skolefritidsordninger gælder tilsvarende for kommunale internationale grundskoler.
 § 4. Kommunale internationale grundskoler giver undervisning inden for børnehaveklasse og 1.-9. klassetrin, som står mål med, hvad der almindeligvis kræves i folkeskolen.
Stk. 2. Kommunale internationale grundskoler skal i samarbejde med forældrene give eleverne kundskaber og færdigheder, der forbereder dem til videre uddannelse og giver dem lyst til at lære mere.
Skolerne skal efter deres formål og i hele deres virke forberede eleverne til at leve i et samfund som det danske med frihed og folkestyre samt udvikle og styrke elevernes kendskab til og respekt for grundlæggende friheds- og menneskerettigheder, herunder ligestilling mellem kønnene.
Stk. 3. Undervisningssproget i kommunale internationale grundskoler er efter kommunalbestyrelsens bestemmelse enten engelsk, tysk eller fransk.
I faget dansk er undervisningssproget dansk.
 § 5. Skoleåret begynder den 1. august og omfatter normalt 200 skoledage.
Stk. 2. Elevernes sommerferie begynder den sidste lørdag i juni.
Sommerferien varer indtil den af kommunalbestyrelsen bestemte første skoledag efter skoleårets begyndelse.
§ 6. Kommunalbestyrelsen fastsætter 1) slutmål for de fagområder, som folkeskolens fagkreds naturligt kan opdeles i, og for folkeskolens obligatoriske emner, og 2) delmål for undervisningen i dansk, matematik, engelsk, geografi, biologi og fysik/kemi på bestemte tidspunkter i det samlede undervisningsforløb.
 Stk. 2. I det omfang kommunalbestyrelsen ikke har fastsat slutmål og delmål, jf. stk. 1, gælder folkeskolens regler om formål, kompetencemål og færdigheds- og vidensmål for folkeskolens fag og emner (Fælles Mål).
 Stk. 3. Kommunalbestyrelsen udarbejder læseplaner for de fagområder og obligatoriske emner, der er nævnt i stk. 1, nr. 1. Læseplanerne skal beskrive udviklingen hen mod slutmålene, og beskrive, på hvilke klassetrin der arbejdes med de forskellige fagområder og obligatoriske emner.
 Stk. 4. Undervisningen i de enkelte fag og obligatoriske emner skal fremme elevernes alsidige udvikling.
§ 7. Kommunale internationale grundskoler skal 1) give specialundervisning og anden specialpædagogisk bistand, 2) tilbyde supplerende undervisning eller anden faglig støtte til elever, der har brug for støtte, og som ikke kan understøttes alene ved brug af undervisningsdifferentiering og holddannelse m.v., 3) yde personlig assistance, der kan hjælpe eleven til at overvinde praktiske vanskeligheder i forbindelse med skolegangen og 4) give undervisning til elever, der gennem længere tid på grund af sygdom eller af hensyn til deres sundhed eller velfærd ikke kan undervises i skolen.
 Stk. 2. Folkeskolelovens § 3, stk. 2, og § 12, stk. 2, om specialundervisning og anden specialpædagogisk bistand, folkeskolelovens § 3 a og § 5, stk. 5, om supplerende undervisning eller anden faglig støtte, folkeskolelovens § 3 a om personlig assistance, der kan hjælpe eleven til at overvinde praktiske vanskeligheder i forbindelse med skolegangen, og folkeskolelovens § 23, stk. 1, om sygeundervisning gælder tilsvarende for kommunale internationale grundskoler.
Stk. 3. Kommunalbestyrelsen kan henvise elever til folkeskolen, hvis kommunalbestyrelsen finder, at elevens behov for specialundervisning og anden specialpædagogisk bistand falder uden for de rammer, som kommunalbestyrelsen har fastsat i henhold til § 1, stk. 2. Henvisningen sker efter pædagogisk-psykologisk rådgivning og efter samråd med eleven og forældrene.
Elevens synspunkter skal tillægges passende vægt under hensyntagen til elevens alder og modenhed.
 Stk. 4. Kommunalbestyrelsen kan henvise tosprogede elever til den undervisning i deres modersmål, som skal etableres for folkeskolens elever, jf. folkeskolelovens § 5, stk. 6, 2. pkt., medmindre den kommunale internationale grundskole selv tilbyder denne undervisning.
 Stk. 5. Kommunalbestyrelsen kan tilbyde elever på 7.-9. klassetrin vejledning om valg af ungdomsuddannelse og erhverv, jf. lov om vejledning om valg af uddannelse og erhverv samt pligt til uddannelse, beskæftigelse m.v.
 § 8. Eleverne i kommunale internationale grundskoler aflægger ved afslutningen af undervisningen på 9. klassetrin folkeskolens 9. -klasseprøver, medmindre kommunalbestyrelsen har meddelt undervisningsministeren, at den pågældende skole ikke afholder prøverne for eleverne.
Stk. 2. Har kommunalbestyrelsen meddelt undervisningsministeren, at den pågældende skole ikke afholder folkeskolens 9. -klasseprøver, jf. stk. 1, kan eleverne aflægge prøver-ne i faget dansk, hvis skolen i øvrigt for eleverne afholder en fremmed stats eller andre udenlandske prøver, der svarer til folkeskolens 9. -klasseprøver.
Skolen skal meddele undervisningsministeren, hvilke elever der skal deltage i prøverne i faget dansk.
 Stk. 3. Folkeskolelovens § 14, stk. 1-4, om folkeskolens 9. -klasseprøver og regler fastsat i henhold hertil gælder tilsvarende for en kommunale internationale grundskole og dens elever.
 § 9. Alle udgifter til kommunale internationale grundskoler påhviler kommunerne, jf. dog stk. 2, 6 og 7.
Stk. 2. Kommunalbestyrelsen opkræver betaling af forældre til børn, der er optaget i en skolefritidsordning, jf. § 1, stk. 3. Kommunalbestyrelsen yder søskendetilskud til familier med mere end et barn i skolefritidsordninger, daginstitutioner m.v. og helt eller delvist fripladstilskud under hensyn til forældrenes økonomiske forhold, eller hvor sociale, pædagogiske eller behandlingsmæssige forhold gør sig gældende.
Reglerne, der er fastsat i medfør af dagtilbudsloven om kommunens tilskud til brug for dag-, fritids- og klubtilbud og forældrenes egenbetaling, gælder tilsvarende ved ydelse af søskendetilskud og ved ydelse af helt eller delvist fripladstilskud.
 Stk. 3. Folkeskolelovens 50 a om digital selvbetjening i forbindelse med ansøgninger om helt eller delvist økonomisk fripladstilskud gælder tilsvarende for kommunale internationale grundskoler.
 Stk. 4. Har en person, der modtager uddannelseshjælp eller kontanthjælp i henhold til §§ 23-25 i lov om aktiv socialpolitik, undladt at betale for skolefritidsordningen, jf. § 1, stk. 3, kan kommunalbestyrelsen tilbageholde den fremtidige månedlige betaling i den fremtidige uddannelseshjælp eller kontanthjælp.
 Stk. 5. Restancer vedrørende betaling for skolefritidsordningen, jf. § 1, stk. 3, kan inddrives ved modregning i børne- og ungeydelsen efter regler fastsat i lov om en børne- og ungeydelse.
 Stk. 6. Kommunalbestyrelsen kan kræve betaling af forældre til elever, som deltager i undervisning i fritiden.
 Stk. 7. Folkeskolelovens § 50, stk. 5-9, om ekskursioner, lejrskoler og skolerejser gælder tilsvarende for kommunale internationale grundskoler.
 § 10. Kommunalbestyrelsens afgørelser om søskendetilskud og fripladstilskud, jf. § 9, stk. 2, 2. pkt., og afgørelser om afvisning af ansøgninger, der ikke er indgivet ved digital selvbetjening, jf. § 9, stk. 3, kan indbringes for Ankestyrelsen efter reglerne i kapitel 10 i lov om retssikkerhed og administration på det sociale område.
 § 11. Har en elev bopæl i en anden kommune end skolekommunen, aftaler kommunalbestyrelsen i skolekommunen og kommunalbestyrelsen i bopælskommunen betalingen for elevens undervisning m.v. i den kommunale internationale grundskole.
 Stk. 2. Indgås der ikke aftale om bopælskommunens betaling til skolekommunen efter stk. 1, kan kommunalbestyrelsen i skolekommunen kræve betaling fra bopælskommunen for udgifterne ved elevens undervisning m.v. i henhold til stk. 3-5.
 Stk. 3. Bopælskommunens betaling til skolekommunen for undervisningen af eleven udgør bopælskommunens gennemsnitlige udgift pr. folkeskoleelev, dog højst et beløb svarende til skolekommunens tilsvarende udgift.
Stk. 4. Bopælskommunens betaling til skolekommunen for skolefritidsordningen udgør bopælskommunens gennemsnitlige nettoudgift pr. barn i skolefritidsordning.
Har bopælskommunen ikke skolefritidsordning, betaler bopælskommunen dennes gennemsnitlige budgetterede nettoudgift pr. plads i fritidshjem, klub m.v. for den aldersgruppe, som eleven tilhører.
Stk. 5. Betalingsforpligtelsen efter stk. 3 indtræder, når eleven påbegynder undervisningen og ophører, når eleven afslutter undervisningen.
Afslutter eleven undervisningen ved sommerferiens begyndelse, betales dog for resten af skoleåret.
 Stk. 6. Betalingsforpligtelsen efter stk. 4 indtræder, når eleven begynder i skolefritidsordningen og ophører, når eleven slutter i ordningen.
 § 12. Ved hver kommunal international grundskole oprettes en skolebestyrelse.
 Stk. 2. Folkeskolelovens §§ 42-44 om skolebestyrelser og regler fastsat i henhold til disse bestemmelser gælder tilsvarende for kommunale internationale grundskoler.
§ 13. Skolens leder har den administrative og pædagogiske ledelse af skolen og er ansvarlig for skolens virksomhed over for kommunalbestyrelsen og skolebestyrelsen.
Skolelederen leder og fordeler arbejdet mellem skolens ansatte og træffer alle konkrete beslutninger vedrørende skolens elever.
Lederens konkrete beslutninger vedrørende skolens elever inden for de mål og rammer og principper, som henholdsvis kommunalbestyrelsen og skolebestyrelsen har fastsat, kan ikke behandles af kommunalbestyrelsen.
Stk. 2. Skolens leder påser, at alle elever, der er optaget i skolen, deltager i undervisningen, og kan forlange, at forældrene giver skolen skriftlig oplysning om grunden til en elevs udeblivelse fra undervisningen.
Skyldes udeblivelsen sygdom af mere end 2 ugers varighed, kan skolens leder forlange lægeattest.
Opfylder en elev ikke undervisningspligten, indberetter skolens leder det til kommunalbestyrelsen i elevens bopælskommune.
§ 14. Eleverne og forældrene skal regelmæssigt underrettes om lærernes og eventuelt skolens leders syn på elevernes udbytte af skolegangen.
Som led i undervisningen skal der løbende foretages evaluering af elevernes udbytte heraf, herunder af den enkelte elevs tilegnelse af kundskaber og færdigheder i fagene og i de obligatoriske emner.
§ 15. Ved hver skole, som har 5. eller højere klassetrin, har eleverne ret til at danne et elevråd.
Elevrådet udpeger repræsentanter for eleverne til udvalg m.v., som skolens leder har nedsat til at behandle spørgsmål af betydning for ele-verne i almindelighed.
Dette gælder dog ikke udvalg m.v., hvor elevernes deltagelse vil stride mod anden lovgivning.
 § 16. Undervisningsministeren kan til varetagelse af lovgivnings- og vejledningsfunktioner m.v. forlange enhver oplysning om kommunale internationale grundskoler, som ministeren skønner nødvendig til at udføre disse opgaver, meddelt af kommunalbestyrelsen.
 Stk. 2. Undervisningsministeren kan bestemme, at oplysninger, jf. stk. 1, skal leveres i elektronisk form, og kan herunder fastsætte, i hvilket format leveringen skal ske.
 Stk. 3. Undervisningsministeren kan fastsætte regler om elektronisk kommunikation mellem myndigheder, herunder skoler, samt om anvendelse af digital signatur i forbindelse med aflevering af oplysninger efter stk. 1 og 2.
§ 17. Kommunale internationale grundskoler indgår i kvalitetsrapporten for kommunens skolevæsen, jf. folkeskolelovens § 40 a.
Folkeskolelovens § 40 a og regler fastsat i medfør heraf finder tilsvarende anvendelse for kommunale internationale grundskoler.
 § 18. Undervisningsministeren fører tilsyn med kommunale internationale grundskolers kvalitetsudvikling.
Stk. 2. I tilfælde af vedvarende dårlig kvalitet på en kommunal international grundskole kan undervisningsministeren med henblik på at forbedre niveauet pålægge kommunalbestyrelsen at udarbejde en handlingsplan, jf. folkeskolelovens § 40 a, stk. 2, og eventuelt som et delelement heri at deltage i vejledning fra Undervisningsministeriet.
Ministeren fastsætter en frist for udarbejdelsen af handlingsplanen.
 § 19. Loven træder i kraft den 1. maj 2015.
 Stk. 2. Loven finder anvendelse fra skoleåret 2015/16 og senere skoleår.
 § 20. I lov om folkeskolen, jf. lovbekendtgørelse nr. 665 af 20. juni 2014, som ændret ved lov nr. 1641 af 26. december 2013, § 1 i lov nr. 406 af 28. april 2014, § 13 i lov nr. 632 af 16. juni 2014 og § 2 i lov nr. 1539 af 27. december 2014, foretages følgende ændring:
 1. I § 33, stk. 2, 1. pkt., indsættes efter »grundskole«: », i en kommunal international grundskole«.
 § 21. Loven gælder ikke for Færøerne og Grønland.
Bemærkninger til lovforslaget Almindelige bemærkninger Indholdsfortegnelse 1. Indledning 2. Lovforslagets baggrund 3. Lovforslagets indhold 3.1. Gældende ret 3.1.1. Internationale grundskoletilbud i henhold til friskoleloven 3.1.2. Undervisningspligten 3.2. Den foreslåede ordning 3.2.1. Oprettelse af kommunale internationale grundskoler m.v.
3.2.2. Eleverne 3.2.3. Fagene, specialundervisning, prøver m.v.
3.2.4. Udgifterne til kommunale internationale grundskoler 3.2.5. Skolebestyrelsen 3.2.6. Skolelederen 3.2.7. Kvalitetsrapporter 3.2.8. Det almindelige kommunale tilsyn 4. Økonomiske og administrative konsekvenser for det offentlige 5. Økonomiske og administrative konsekvenser for erhvervslivet m.v.
6. Administrative konsekvenser for borgerne 7. Miljømæssige konsekvenser 8. Forholdet til EU-retten 9. Hørte myndigheder og organisationer m.v.
10. Sammenfattende skema 1. Indledning I dag er det alene muligt at etablere internationale grundskoletilbud i henhold til lov om friskoler og private grundskoler m.v. (friskoleloven). Der findes 6 internationale frie grundskoler.
Herudover er der 16 frie grundskoler, der er opdelt i en international afdeling og en dansk afdeling.
 Kapaciteten af internationale grundskoletilbud er blevet forøget væsentligt siden den 1. august 2010, hvor der blev mulighed for at oprette filialer af internationale frie grundskoler og skoleafdelinger, jf. lov nr. 290 af 29. marts 2010 om ændring af lov om friskoler og private grundskoler m.v. og lov om private gymnasieskoler, studenterkurser og kurser til højere forberedelseseksamen (hf-kurser) (Filialer af internationale skoler). Der er siden lovens ikrafttræden godkendt 10 nye internationale frie grundskoler og skoleafdelinger.
 Kommunerne vurderer, at der er behov for en yderligere udvidelse af internationale grundskoletilbud i de kommende år, hvor der forventes en stigende efterspørgsel efter højt kvalificeret udenlandsk arbejdskraft.
Med lovforslaget vil kommunerne få mulighed for at oprette internationale grundskoletilbud i kommunalt regi.
Derved forbedres kommunernes mulighed for lokalt at styrke indsatsen for at rekruttere højt kvalificeret udenlandsk arbejdskraft og for at tiltrække udenlandske virksomheder.
Oprettelse af kommunale internationale grundskoletilbud vil især være relevant i kommuner, hvor der blandt de lokale frie grundskoler ikke er interesse for at sikre, at der er den fornødne kapacitet af internationale grundskoletilbud.
Efter lovforslaget vil kommunale internationale grundskoler skulle oprettes som fritstående skoler uden for rammerne af folkeskolen.
Bestemmelserne i folkeskoleloven finder derfor ikke anvendelse for kommunale internationale grundskoler, medmindre det fremgår af denne lov.
 De kommunale internationale grundskoler vil således ikke blive omfattet af folkeskolelovens bestemmelser om undervisningens organisering og tilrettelæggelse, folkeskolens undervisningstimetal, folkeskolens fagrække, formålet med undervisningen i folkeskolens fag og obligatoriske emner (Fælles Mål), folkeskolens kvalifikationskrav til lærerpersonalet, holddannelse, klassestørrelser m.v.
 Med lovforslaget vil kommunalbestyrelsen få stor frihed til at udforme det grundskoletilbud, der bedst stemmer overens med lokale ønsker og behov.
Undervisningen, der efter lovforslaget skal gives inden for børnehaveklassen og 1.-9. klassetrin, skal stå mål med, hvad der almindeligvis kræves i folkeskolen.
Undervisningssproget i en kommunal international grundskole er efter kommunalbestyrelsens bestemmelse enten engelsk, tysk eller fransk.
I faget dansk er undervisningssproget dansk.
Kommunale internationale grundskoler optager undervisningspligtige børn af udlændinge, der har midlertidigt ophold her i landet på grundlag af beskæftigelse, og hvis forældre ønsker dem optaget i skolen.
Hvis det ikke er muligt at imødekomme alle ønsker om optagelse i skolen, sker optagelse efter objektive kriterier, fx afstands- og søskendekriterier, der er fastsat af kommunalbestyrelsen.
Hvis der er ledig kapacitet på en kommunal international grundskole, kan der også optages danske børn og andre udenlandske børn, der bor eller opholder sig her i landet, og hvis forældre ønsker dem optaget i skolen.
Hvis det ikke er mulig at imødekomme alle ønsker om optagelse i skolen, sker optagelse efter objektive kriterier, der er fastsat af kommunalbestyrelsen.
Efter forslaget vil alle udgifter ved kommunale internationale grundskoler påhvile kommunalbestyrelsen.
Som følge heraf vil kommunalbestyrelsen ikke kunne opkræve forældrebetaling for undervisningen på en kommunal international grundskole.
Der skal dog opkræves betaling af forældre til børn, der er optaget i skolens skolefritidsordning.
2. Lovforslagets baggrund Lovforslaget er en udmøntning af den del af aftalen om kommunernes økonomi for 2013, hvoraf det fremgår, at regeringen (Socialdemokraterne, Radikale Venstre og Socialistisk Folkeparti) og KL er enige om, at der skal skabes muligheder for at etablere internationale grundskoletilbud i kommunalt regi.
Det fremgår endvidere af aftalen, at regeringen vil søge tilslutning til lovændringer med henblik på, at kommunalbestyrelserne kan få særlige bemyndigelser til at etablere internationale linjer på en eller flere af kommunens folkeskoler eller internationale skoler, der er fritstående i forhold til kommunens folkeskoler.
Forslaget skal endvidere ses på baggrund af regeringsgrundlaget »Et Danmark, der står sammen« fra oktober 2011. Det fremgår af regeringsgrundlaget, at regeringen (Socialdemokraterne, Radikale Venstre og Socialistisk Folkeparti) vil satse målrettet på at forbedre vilkårene for at tiltrække udenlandske virksomheder og højtkvalificeret arbejdskraft fra udlandet.
Regeringen vil derfor styrke den internationale rekruttering og blandt andet forbedre modtagelsen af medrejsende familier og ægtefæller samt sikre bedre rammevilkår for familiernes liv, mens de er her.
Blandt andet ved at fremme muligheden for etablering af internationale skoler.
Regeringen (Socialdemokraterne, Radikale Venstre og Socialistisk Folkeparti) nedsatte i februar 2012 en arbejdsgruppe om styrket koordination af indsatsen for at tiltrække og fastholde udenlandske investeringer.
Arbejdsgruppen bestod af repræsentanter fra Udenrigsministeriet (formand), Erhvervs- og Vækstministeriet, Finansministeriet, Beskæftigelsesministeriet, Justitsministeriet, Skatteministeriet, Ministeriet for Forskning, Innovation og Videregående Uddannelser, Ministeriet for Børn og Undervisning, Copenhagen Capacity, Foreningen Vestdansk Investeringsfremme, Danske Regioner samt Kommunernes Landsforening.
Arbejdsgruppen kom i januar 2013 med sine anbefalinger i »Rapport om tiltrækning og fastholdelse af udenlandske investeringer«.
Arbejdsgruppen anbefaler en styrkelse af de internationale skoletilbud i Danmark med henblik på at styrke den danske modtagelses- og fastholdelsesindsats over for udenlandske investorer og deres medarbejdere.
Regeringen (Socialdemokraterne og Radikale Venstre) og Venstre, Dansk Folkeparti, Socialistisk Folkeparti, Liberal Alliance og Det Konservative Folkeparti indgik den 26. juni 2014 aftale om en reform af international rekruttering - Lettere adgang til højtkvalificeret arbejdskraft.
Reformen sigter mod følgende fire mål:
 1) Det skal være lettere og hurtigere for virksomhederne at rekruttere international arbejdskraft.
 2) Lige vilkår for international arbejdskraft og målretning af ordninger, der ikke fungerer efter hensigten.
 3) Danmark skal være bedre til at fastholde internationale studerende.
 4) Modtagelse og fastholdelse af international arbejdskraft skal styrkes.
 Lovforslaget kan medvirke til, at virksomhederne lettere kan rekruttere international arbejdskraft og fastholde arbejdskraften.
3. Lovforslagets indhold 3.1. Gældende ret 3.1.1. Internationale grundskoletilbud i henhold til friskole-loven Det er i dag kun muligt at etablere internationale grundskoletilbud i henhold til lov om friskoler og private grundskoler m.v. (friskoleloven). De internationale grundskoletilbud er enten oprettet som en selvstændig fri grundskole eller som en afdeling af en fri grundskole.
 Der er også mulighed for, at et grundskoletilbud kan oprettes som en filial af en international skole, jf. lov nr. 290 af 29. marts 2010 om ændring af lov om friskoler og private grundskoler m.v. og lov om private gymnasieskoler, studenterkurser og kurser til højere forberedelseseksamen (hf-kurser) (Filialer af internationale skoler).
Det fremgår af § 2, stk. 3, 3. pkt., i friskoleloven, at undervisningsministeren »kan i særlige tilfælde godkende, at undervisningssproget er et andet end dansk.« § 2, stk. 3, blev indsat i friskoleloven ved lov nr. 413 af 26. juni 1998 om ændring af lov om friskoler og private grundskoler m.v. (Tilsynsbestemmelser m.v.). Der fremgår følgende af forarbejderne til bestemmelsen i § 1, nr. 11, i lovforslag nr.
L 25, der er fremsat den 26. marts 1998, jf.
Folketingstidende 1997-98, tillæg A, side 624:
»Med forslaget præciseres, at undervisningssproget på frie grundskoler med undtagelse af de tyske mindretalsskoler som udgangspunkt er dansk.
Undervisningsministeren kan i særlige tilfælde godkende et andet undervisningssprog.
Beføjelsen vil blive brugt til at godkende et andet undervisningssprog på skoler, der henvender sig til børn af forældre, der bor i Danmark, og som kun skal bo i landet i kortere tid.« Endvidere fremgår det at forarbejderne til lov nr. 413 af 26. juni 1998, at der altid skal undervises i faget dansk på modersmålsniveau.
 De internationale frie grundskoler og skoleafdelinger skal i øvrigt overholde bestemmelserne i friskoleloven, herunder kravet om at undervisningen skal stå mål med, hvad der almindeligvis kræves i folkeskolen, jf. friskolelovens § 1, stk. 2, 1. pkt.
Det er fastsat i friskolelovens § 1 a, stk. 1-3, at skolen fastsætter slutmål for de fagområder, som folkeskolens fagkreds naturligt kan opdeles i, og for folkeskolens obligatoriske emner.
Skolen udarbejder undervisningsplaner for de pågældende fagområder og emner.
Undervisningsplanerne skal angive udviklingen hen mod slutmålene, beskrive, på hvilke klassetrin der arbejdes med de forskellige fagområder og emner, samt beskrive, hvorledes det samlede undervisningstilbud giver mulighed for elevernes alsidige personlige udvikling.
 Skolen skal desuden fastsætte delmål for undervisningen i dansk, regning/matematik, engelsk, geografi, biologi og fysik/kemi på bestemte tidspunkter i det samlede undervisningsforløb.
 I det omfang skolen ikke har fastsat slutmål og delmål, der står mål med, hvad der almindeligvis kræves i folkeskolen, gælder de kompetencemål henholdsvis færdigheds- og vidensmål (Fælles Mål), der er fastsat for undervisning i folkeskolen, jf. § 1 a, stk. 4, i friskoleloven.
 En fri grundskole skal efter regler, der fastsættes af undervisningsministeren, give specialundervisning og anden specialpædagogisk bistand, tilbyde supplerende undervisning eller anden faglig støtte til elever, der har brug for støtte, yde personlig assistance, der kan hjælpe elever til at overvinde praktiske vanskeligheder i forbindelse med skolegangen, og sørge for undervisning af elever, der gennem længere tid på grund af sygdom m.v. ikke kan undervises i skolen, jf. friskolelovens § 3, stk. 1.
Eleverne på en international fri grundskole og skoleafdeling skal ikke aflægge folkeskolens 9. -klasseprøver, hvis skolen har meddelt Undervisningsministeriet, at skolen ikke afholder prøverne for disse elever.
Eleverne kan aflægge folkeskolens 9. -klasseprøver i dansk, hvis skolen i øvrigt for disse elever afholder en fremmed stats eller andre udenlandske prøver, der svarer til folkeskolens 9. -klasseprøver, jf. § 8 a, stk. 1 og 2, i friskoleloven.
 En fri grundskole har mulighed for at lade eleverne deltage i de nationale test, der anvendes inden for folkeskolen, jf. folkeskolelovens § 55 c og § 9 i bekendtgørelse nr. 1000 af 26. oktober 2009 om anvendelse af test i folkeskolen m.v.
Eleverne i en fri grundskole har ret til efter egen bestemmelse at danne elevråd eller på anden demokratisk måde varetage deres fælles interesser vedrørende skolen.
Skolens leder er forpligtet til at opfordre dem hertil, hvis de ikke benytter denne ret, jf. § 1, stk. 4, i friskoleloven.
Det påhviler forældrene til børn i en fri grundskole at føre tilsyn med skolens almindelige virksomhed.
Forældrekredsen træffer selv beslutning om, på hvilken måde tilsynet skal udøves, jf. § 9 i friskoleloven.
Efter friskolelovens § 9 a, stk. 1, skal forældrekredsen og bestyrelsen for skolen i fællesskab blandt andet sikre, 1) at en eller flere tilsynsførende varetager tilsynet med elevernes standpunkt i dansk, matematik, engelsk og eventuelt historie, 2) at skolens samlede undervisningstilbud ud fra en helhedsvurdering står mål med, hvad der almindeligvis kræves i folkeskolen, og 3) at skolen efter sit formål og i hele sit virke forbereder eleverne til at leve i et samfund som det danske med frihed og folkestyre samt udvikler og styrker elevernes kendskab til og respekt for grundlæggende friheds- og menneskerettigheder, herunder ligestilling mellem kønnene.
 Der er også mulighed for, at forældrekredsen og skolens bestyrelse i stedet kan træffe beslutning om, at tilsynet med skolen skal føres af skolen ved selvevaluering efter en evalueringsmodet, der er godkendt af Undervisningsministeriet, jf. friskolelovens § 9 a, stk. 2.
Efter friskolelovens § 9 f fører undervisningsministeren blandt andet tilsyn med, 1) at undervisningen på frie grundskoler står mål med, hvad der almindeligvis kræves i folkeskolen, 2) at skolerne efter deres formål og i hele deres virke forbereder eleverne til at leve i et samfund som det danske med frihed og folkestyre samt udvikler og styrker elevernes kendskab til og respekt for grundlæggende friheds- og menneskerettigheder, herunder ligestilling mellem kønnene.
Undervisningsministeren kan føre et skærpet tilsyn med en skole.
Undervisningsministeren kan i den forbindelse beslutte, at kommunalbestyrelsen i skolekommunen skal føre dette tilsyn eller dele deraf, jf. § 9 g i friskoleloven.
Staten yder et generelt driftstilskud til de frie grundskoler, der beregnes ud fra antallet af årselever på skolerne, jf. § 10, stk. 1, i friskoleloven.
Af driftstilskudsbevillingen fastsættes på finansloven et særligt tilskud til blandt andet specialundervisning, støtteundervisning i dansk af tosprogede elever, sygeundervisning, hjælpemidler og befordring af elever med svære handicap, jf. friskolelovens § 11, stk. 1.
3.1.2. Undervisningspligten Det er fastsat i grundlovens § 76, at »Alle børn i den undervisningspligtige alder har ret til fri undervisning i folkeskolen.
Forældre eller værger, der selv sørger for, at børnene får en undervisning, der kan stå mål med, hvad der almindeligvis kræves i folkeskolen, er ikke pligtige at lade børnene undervise i folkeskolen.« De nærmere regler om undervisningspligten fremgår af folkeskolelovens §§ 32-35.
Det er fastsat i folkeskolelovens § 32, at »Ethvert barn, der bor her i landet, er undervisningspligtigt efter reglerne i folkeskolelovens §§ 33-35, medmindre det omfattes af bestemmelser om undervisningspligt i anden lovgivning.
Det samme gælder børn, der skal opholde sig her i landet i mindst 6 måneder.« Undervisningspligten medfører pligt til at deltage i undervisningen i folkeskolens grundskole eller i en undervisning, der står mål med, hvad der almindeligvis kræves i folkeskolen, jf. folkeskolelovens 33, stk. 1. Folkeskolens grundskole omfatter en børnehaveklasse og 1.-9. klasse.
Undervisningspligten indtræder den 1. august i det kalenderår, hvor barnet fylder 6 år, og ophører den 31. juli ved afslutningen af undervisningen på 9. klassetrin.
Undervisningspligten ophører dog senest den 31. juli i det kalenderår, hvor barnet fylder 17 år, jf. folkeskolelovens § 34, stk. 1.
 Folkeskolelovens § 32 om undervisningspligt omfatter alle børn, der bor eller opholder sig her i landet, uanset om de er danske statsborgere eller ej.
 Børn af asylansøgere er dog ikke omfattet af undervisningspligten i henhold til folkeskolelovens § 32. Der er i udlændingelovens § 42 g, stk. 1, fastsat regler om, at disse børn skal deltage i særskilt tilrettelagt undervisning eller i en undervisning, der står mål med, hvad der almindeligvis kræves efter den særskilte tilrettelagte undervisning.
 Folkeskolelovens § 32 om undervisningspligt omfatter heller ikke børn af udenlandske ambassadefunktionærer, der ikke anses for at have ophold her i landet.
 Kommunalbestyrelsen har ansvaret for, at ethvert undervisningspligtigt barn i kommunen indskrives i folkeskolen eller får en undervisning, der står mål med, hvad der almindeligvis kræves i folkeskolen, jf. folkeskolelovens § 40, stk. 1.
3.2. Den foreslåede ordning 3.2.1. Oprettelse af kommunale internationale grundskoler m.v.
Det foreslås med lovforslaget, at kommunerne får mulighed for at oprette internationale grundskoletilbud i kommunalt regi.
Derved forbedres kommunernes mulighed for lokalt at styrke indsatsen for at rekruttere højt kvalificeret udenlandsk arbejdskraft og for at tiltrække udenlandske virksomheder.
 Oprettelse af kommunale internationale grundskoletilbud vil især være relevant i kommuner, hvor der blandt de lokale frie grundskoler ikke er interesse for at sikre, at der er den fornødne kapacitet af internationale grundskoletilbud.
Efter forslaget oprettes kommunale internationale grundskoler som fritstående skoler uden for rammerne af folkeskolen.
Bestemmelserne i folkeskoleloven finder derfor ikke anvendelse for kommunale internationale grundskoler, medmindre det fremgår af denne lov.
 Med forslaget får kommunalbestyrelsen stor frihed til at udforme det grundskoletilbud, der bedst stemmer overens med lokale ønsker og behov.
Beslutningen om oprettelse af en kommunal international grundskole og rammerne herfor, herunder bevillinger og økonomiske rammer i øvrigt, skolens omfang med hensyn til klassetrin, elevtal, specialundervisning og anden specialpædagogisk bistand, skolefritidsordning m.v., skal træffes af kommunalbestyrelsen på et møde.
Da kommunalbestyrelsens møder er offentlige, indebærer forslaget, at der sikres mulighed for, at oprettelse af en kommunal international grundskole i højere grad kan blive et tema i den lokale debat.
Kommunalbestyrelsen skal i forbindelse med vurderingen af, om der er behov for at oprette en kommunal international grundskole, undersøge mulighederne for, om de internationale frie grundskoler, herunder skoleafdelinger, i lokalområdet kan fremskaffe de nødvendige pladser.
Ved vurderingen af, om de internationale frie grundskoler, herunder skoleafdelinger, kan fremskaffe de nødvendige pladser, kan kommunalbestyrelsen blandt andet lægge vægt på kvaliteten af undervisningen og niveauet for forældrebetalingen.
Undervisningen, der efter forslaget gives inden for børnehaveklassen og 1.-9. klassetrin, skal stå mål med, hvad der almindeligvis kræves i folkeskolen.
Undervisningssproget i en kommunal international grundskole er efter kommunalbestyrelsens bestemmelse enten engelsk, tysk eller fransk.
I faget dansk er undervisningssproget dansk.
Skolerne skal i samarbejde med forældrene give eleverne kundskaber og færdigheder, der forbereder dem til videre uddannelse og giver dem lyst til at lære mere.
Skolerne skal efter deres formål og i hele deres virke forberede eleverne til at leve i et samfund som det danske med frihed og folkestyre samt udvikle og styrke elevernes kendskab til og respekt for grundlæggende friheds- og menneskerettigheder, herunder ligestilling mellem kønnene.
3.2.2. Eleverne Kommunale internationale grundskoler optager efter forslaget undervisningspligtige børn af udlændinge, der har midlertidigt ophold her i landet på grundlag af beskæftigelse, og hvis forældre ønsker dem optaget i skolen.
 Hvis det ikke er muligt at imødekomme alle ønsker om optagelse i skolen, sker optagelse efter objektive kriterier, fx afstands- og søskendekriterier, der er fastsat af kommunalbestyrelsen.
Hvis der er ledig kapacitet på en kommunal international grundskole, kan der optages danske børn og andre udenlandske børn, der bor eller opholder sig her i landet, og hvis forældre ønsker dem optaget i skolen.
Hvis det ikke er muligt at imødekomme alle ønsker om optagelse i skolen, sker optagelse ligeledes efter objektive kriterier, der er fastsat af kommunalbestyrelsen.
Har en elev bopæl i en anden kommune end skolekommunen, aftaler kommunalbestyrelsen i skolekommunen og kommunalbestyrelsen i bopælskommunen betalingen for elevens undervisning m.v. i den kommunale internationale grundskole.
Der henvises til de almindelige bemærkninger, punkt 3.2.4.
 3.2.3. Fagene, specialundervisning, prøver m.v.
Efter forslaget skal kommunalbestyrelsen sørge for, at der fastsættes slutmål for de fagområder, som folkeskolens fagkreds naturligt kan opdeles i, og for folkeskolens obligatoriske emner.
Kommunalbestyrelsen skal desuden sørge for, at der fastsættes læseplaner for fagene og de obligatoriske emner.
 Kommunalbestyrelsen skal endvidere sørge for, at der fastsættes delmål for undervisningen i dansk, matematik, engelsk, geografi, biologi og fysik/kemi på bestemte tidspunkter i det samlede undervisningsforløb.
 Hvis kommunalbestyrelsen ikke fastsætter slutmål og delmål for undervisningen m.v. i den kommunale internationale grundskole, finder folkeskolens regler om formål, kompetencemål og færdigheds- og vidensmål for folkeskolens fag og emner (Fælles Mål) tilsvarende anvendelse.
 De foreslåede bestemmelser om formålet med undervisningen og fagene svarer til, hvad der gælder for friskoler, herunder internationale skoler og skoleafdelinger, der er oprettet i henhold til friskoleloven, jf. friskolelovens § 1 a, stk. 1-4.
 Kommunale internationale grundskoler skal give specialundervisning og anden specialpædagogisk bistand til elever, der har behov herfor, tilbyde supplerende undervisning eller anden faglig støtte til elever, der har brug for støtte, yde personlig assistance, der kan hjælpe elever med at overvinde praktiske vanskeligheder i forbindelse med skolegangen og give undervisning til elever, der gennem længere tid på grund af sygdom eller af hensyn til deres sundhed eller velfærd ikke kan undervises på skolen.
 Bestemmelserne i folkeskoleloven om specialundervisning og anden specialpædagogisk bistand, supplerende undervisning eller anden faglig støtte, personlig assistance og sygeundervisning gælder tilsvarende for kommunale internationale grundskoler.
Eleverne i kommunale internationale skoler aflægger ved afslutningen af 9. klassetrin folkeskolens 9. -klasseprøver, medmindre kommunalbestyrelsen har meddelt undervisningsministeren, at skolen ikke afholder prøverne for disse elever.
Der er dog mulighed for, at eleverne kan aflægge prøverne i faget dansk.
3.2.4. Udgifterne til kommunale internationale grundskoler Alle udgifter til kommunale internationale grundskoler påhviler kommunerne.
Kommunalbestyrelsen kan derfor ikke opkræve betaling fra forældrene for undervisningen på kommunale internationale grundskoler.
Der foreslås dog, at der skal opkræves betaling af forældre til børn, der er optaget i skolens skolefritidsordning.
Efter forslaget skal kommunalbestyrelsen yde søskendetilskud til familier med mere end et barn i skolefritidsordninger, daginstitutioner m.v. og helt eller delvist fripladstilskud under hensyn til forældrenes økonomiske forhold, eller hvor sociale, pædagogiske eller behandlingsmæssige forhold gør sig gældende.
Reglerne, der er fastsat i medfør af dagtilbudsloven om kommunens tilskud til brug for dag-, fritids- og klubtilbud og forældrenes egenbetaling, gælder tilsvarende ved ydelse af søskendetilskud og ved ydelse af helt eller delvist fripladstilskud.
Efter forslaget kan kommunalbestyrelsens afgørelser om søskendetilskud og fripladstilskud indbringes for Ankestyrelsen.
De foreslåede bestemmelser om skolefritidsordninger svarer til, hvad der gælder for forældre til børn, der optaget i en skolefritidsordning i folkeskolen.
Det samme gælder de foreslåede bestemmelser om udgifterne til ekskursioner, lejrskoler og skolerejser.
 Har en elev bopæl i en anden kommune end skolekommunen, aftaler kommunalbestyrelsen i skolekommunen og kommunalbestyrelsen i bopælskommunen betalingen for elevens undervisning m.v. i den kommunale internationale grundskole.
 Indgås der ikke aftale om bopælskommunens betaling til skolekommunen, kan kommunalbestyrelsen i skolekommunen kræve betaling fra bopælskommunen for udgifterne ved elevens undervisning m.v.
Bopælskommunens betaling til skolekommunen for undervisningen af eleven udgør i sådanne tilfælde bopælskommunens gennemsnitlige udgift pr. folkeskoleelev, dog højst et beløb svarende til skolekommunens tilsvarende udgift.
Bopælskommunens betaling til skolekommunen for skolefritidsordningen udgør bopælskommunens gennemsnitlige nettoudgift pr. barn i skolefritidsordning.
3.2.5. Skolebestyrelsen Efter forslaget skal der oprettes en skolebestyrelse ved hver kommunal international grundskole.
 Bestemmelserne i folkeskoleloven om skolebestyrelser og regler fastsat i henhold til disse bestemmelser gælder tilsvarende for kommunale internationale grundskoler.
3.2.6. Skolelederen Efter forslaget har skolelederen ved en kommunal international grundskole den administrative og pædagogiske ledelse af skolen og er ansvarlig for skolens virksomhed over for kommunalbestyrelsen og skolebestyrelsen.
Derved præciseres det, at skolelederen ved en kommunal international grundskole refererer til kommunalbestyrelsen og indgår i den kommunale organisation på samme måde som andre kommunale ledere.
 Skolelederen leder og fordeler arbejdet mellem skolens ansatte og træffer alle konkrete beslutninger vedrørende skolens elever.
Det foreslås, at skolelederens konkrete beslutninger vedrørende skolens elever ikke kan behandles af kommunalbestyrelsen.
Det er betingelse, at skolelederens konkrete beslutninger vedrørende skolens elever falder inden for de mål og rammer og principper, som henholdsvis kommunalbestyrelsen og skolebestyrelsen har fastsat.
Det er hensigten med forslaget at fremme en stærk og synlig skoleledelse.
 Skolelederens øvrige beslutninger kan indbringes for kommunalbestyrelsen.
3.2.7. Kvalitetsrapporter Efter forslaget skal kommunale internationale grundskoler indgå i kvalitetsrapporten, som kommunalbestyrelsen hvert andet år skal udarbejde på folkeskoleområdet, jf. folkeskolelovens § 40 a.
 Kvalitetsrapporten skal beskrive kommunens skolevæsen, skolernes faglige niveau, de foranstaltninger, kommunalbestyrelsen har foretaget for at vurdere det faglige niveau, og kommunalbestyrelsens opfølgning på den seneste kvalitetsrapport.
 Kvalitetsrapporten skal således både behandle kommunens skolevæsen som helhed og forholdene på den enkelte skole, herunder en kommunal international grundskole.
Kvalitetsrapporten skal drøftes på et møde i kommunalbestyrelsen, der skal tage stilling til rapporten og til opfølgning af kvalitetsrapporten.
Forinden drøftelsen i kommunalbestyrelsen skal der indhentes en udtalelse fra skolebestyrelserne om kvalitetsrapporten.
Hvis kvalitetsrapporten viser, at det faglige niveau på en skole ud fra en helhedsvurdering ikke er tilfredsstillende, skal kommunalbestyrelsen udarbejde en handlingsplan med henblik på at forbedre niveauet på skolen.
Forinden drøftelsen i kommunalbestyrelsen indhentes der en udtalelse om handlingsplanen fra skolebestyrelsen.
Handlingsplanen skal vedtages på et møde i kommunalbestyrelsen.
 Kommunalbestyrelsen skal offentliggøre kvalitetsrapporter og handlingsplaner samt skolebestyrelsernes udtalelser herom på internettet.
 Efter forslaget fører undervisningsministeren tilsyn med kvalitetsudviklingen på kommunale internationale grundskoler.
I tilfælde af vedvarende dårlig kvalitet på en kommunal international grundskole kan undervisningsministeren med henblik på at forbedre det faglige niveau pålægge kommunalbestyrelsen at udarbejde en handlingsplan.
Ministeren fastsætter en frist for udarbejdelsen af handlingsplanen.
 Ved vedvarende dårlig kvalitet på en kommunal international grundskole forstås, at det faglige niveau ud fra en helhedsvurdering i flere på hinanden følgende år ikke kan stå mål med, hvad der almindeligvis kræves i folkeskolen.
I vurderingen af, om en skole udviser dårlig kvalitet, vil der indgå flere forhold.
Det vil være centralt, om elevernes præstationer lever op til de faglige mål, som er opstillet for undervisningen på de forskellige klassetrin.
Hvis skolen afviger i forhold til, hvad der burde forventes ud fra landsgennemsnit og skolens elevsammensætning, vil det også kunne være et tegn på dårlig kvalitet.
3.2.8. Det almindelige kommunale tilsyn De kommunale internationale grundskoler er som kommunale institutioner omfattet af det almindelige tilsyn med den kommunale forvaltning.
Efter den kommunale styrelseslov varetages tilsynet af Statsforvaltningen og økonomi- og indenrigsministeren.
4. Økonomiske og administrative konsekvenser for det of-fentlige Lovforslaget realiserer den del af aftalen om kommunernes økonomi for 2013, hvoraf det fremgår, at regeringen og KL er enige om, at der skal skabes muligheder for at etablere internationale grundskoletilbud i kommunalt regi.
Det er med lovforslaget forudsat, at den enkelte kommune selv vælger, om den vil oprette tilbuddet, og at kommunen kun er forpligtet til at oprette det antal pladser, der finansieringsmæssigt er dækning for.
Lovforslaget er herved udgiftsneutralt, selv om det ikke muliggør opkrævning af forældrebetaling.
Finansieringsgrundlaget vil være det udvidede skattegrundlag, der følger af tilflytning af udenlandsk arbejdskraft.
Lovforslaget medfører derfor ikke statslig kompensation i form af øget bloktilskud til kommunerne.
Hertil kommer eventuelle afledte mindreudgifter i den kommunale folkeskole som følge af optagelse af elever, der alternativt havde valgt en af kommunens folkeskoler, og tilsvarende en mindreudgift til kommunalt bidrag til staten for optagede elever, der alternativt havde valgt en fri grundskole eller et internationalt grundskoletilbud i henhold til friskoleloven.
For den enkelte kommune kan finansieringsgrundlaget desuden være betaling for optagede elever, der er bosat i en nabokommune.
Bopælskommunens betaling vil i sådanne tilfælde som udgangspunkt skulle ske på grundlag af frivillig aftale mellem de berørte kommuner, dog således at betalingen ikke overstiger bopælskommunens gennemsnitlige udgifter pr. folkeskoleelev.
Tilsvarende vilkår gælder for elever, der optages i en skolefritidsordning knyttet til grundskoletilbuddet.
Det kommunale internationale grundskoletilbud skønnes samlet set ikke at ville påvirke søgningen til de frie grundskoler.
Lovforslaget har derfor ikke økonomiske eller administrative konsekvenser for kommunerne, staten og regionerne.
 5. Økonomiske og administrative konsekvenser for erhvervs-livet m.v.
 Lovforslaget har ingen økonomiske eller administrative konsekvenser for erhvervslivet m.v.
6. Administrative konsekvenser for borgerne Lovforslaget har ingen administrative konsekvenser for borgerne.
7. Miljømæssige konsekvenser Lovforslaget har ingen miljømæssige konsekvenser.
8. Forholdet til EU-retten Lovforslaget indeholder ikke EU-retlige aspekter med undtagelse af, at det er tydeliggjort i bemærkningerne til lovforslaget, at børn af grænsearbejdere m.v. også kan optages i skolerne.
Der henvises til § 3 i bemærkningerne til lovforslagets enkelte bestemmelser.
 9. Hørte myndigheder og organisationer m.v.
 Et udkast til lovforslag har i perioden fra den 3. november 2014 til den 1. december 2014 været sendt i høring hos følgende myndigheder og organisationer m.v.:
 Børnerådet, Børne- og Kulturchefforeningen, Børne- og Ungdomspædagogernes Landsforbund (BUPL), Danmarks Lærerforening, Danmarks Privatskoleforening, Dansk Arbejdsgiverforening, Dansk Friskoleforening, Dansk Industri, Dansk Psykolog Forening, Danske Handicaporganisationer, Danske Regioner, Danske Skoleelever, Det Centrale Handicapråd, Deutscher Schul- und Sprachverein für Nordschleswig, Efterskoleforeningen, Foreningen af Frie Fagskoler, Foreningen af Frie Ungdoms- og Efterskoler, Foreningen af Katolske Skoler i Danmark, Foreningen for Kristne Frisko-ler, Frie Kostskolers Fællesråd, Frie Skolers Lærerforening, Institut for Menneskerettigheder, KL, Landsforeningen af Ungdomsskoleledere (LU), Landsorganisationen i Danmark, Landssamråd for PPR-chefer, Lilleskolerne, Private Gymnasier og Studenterkurser, Skole og Forældre, Skolelederforeningen, Socialpædagogernes Landsforbund og Ungdomsskolernes Udviklingscenter.
10. Sammenfattende skema Bemærkninger til lovforslagets enkelte bestemmelser Til § 1 Det foreslås i lovforslagets § 1, stk. 1, at kommunalbestyrelsen får mulighed for at træffe beslutning om oprettelse af kommunale internationale grundskoler.
Efter lovforslaget oprettes kommunale internationale grundskoler som fritstående skoler uden for rammerne af folkeskolen.
Bestemmelserne i folkeskoleloven finder derfor ikke anvendelse for kommunale internationale grundskoler, medmindre det fremgår af loven.
Det er fx fastsat i lovforslagets § 6, stk. 2, at i de tilfælde, hvor kommunalbestyrelsen ikke har fastsat slutmål og delmål for fagene m.v., gælder folkeskolens regler om formål, kompetencemål og færdigheds- og vidensmål for folkeskolens fag og emner (Fælles Mål).
 Oprettelse af kommunale internationale grundskoler forudsætter, at kommunalbestyrelsen vurderer, at der er et tilstrækkeligt elevtal til at oprette et sådan skoletilbud, således at der kan tilvejebringes et undervisnings- og læringsmiljø, der både kan tilgodese elevernes faglige og sociale kompetencer.
Ved et tilstrækkeligt elevtal forstås normalt, at der kan oprettes en enkeltsporet skole med børnehaveklasse og 1.-9. klassetrin ved fuld indfasning.
Der er dog intet til hinder for, at kommunalbestyrelsen kan beslutter, at skolen skal omfatte færre klassetrin end børnehaveklassen og 1.-9. klassetrin.
Skolen bør dog altid omfatte mindst 3 sammenhængende klassetrin.
 Det foreslås endvidere, at kommunalbestyrelsens beslutning om oprettelse af en kommunal international grundskole skal træffes på et møde.
 Da kommunalbestyrelsens møder er offentlige, indebærer forslaget, at der sikres mulighed for, at oprettelsen af en kommunal international grundskole i kommunen kan blive et tema i den lokale debat.
 I forbindelse med oprettelsen af en kommunal international grundskole skal kommunalbestyrelsen efter lovforslagets § 1, stk. 2, på et møde fastsætte mål og rammer for den enkelte skoles virksomhed, herunder bevillinger og økonomiske rammer, skolens omfang med hensyn til klassetrin, specialundervisning og anden specialpædagogisk bistand, undervisning i fritiden, antal skoledage samt rammer for klassedannelsen, elevernes undervisningstimetal, skoledagens længde m.v.
 Hvis mål og rammer for den enkelte skoles virksomhed skal ændres, skal beslutningen herom ligeledes træffes af kommunalbestyrelsen på et møde.
Efter lovforslagets § 1, stk. 3, kan kommunalbestyrelsen på et møde træffe beslutning om at oprette en skolefritidsordning på den kommunale internationale grundskole.
Beslutningen kan træffes i forbindelse med oprettelsen af den kommunale internationale grundskole eller på et senere tidspunkt.
Skolefritidsordningen er en del af den kommunale interna-tionale grundskoles virksomhed.
Det er derfor skolelederen, der har det pædagogiske og administrative ansvar for skolefritidsordningen, jf. lovforslagets § 13, stk. 1. Skolebestyrelsen varetager tilsynet med ordningen, godkender budgettet m.v., jf. lovforslagets § 12, stk. 2, og bemærkningerne hertil.
Efter lovforslagets § 9, stk. 2, skal kommunalbestyrelsen opkræve betaling af forældre til børn, der er optaget i en skolefritidsordning.
Der henvises til bemærkningerne til denne bestemmelse.
Til § 2 Det fremgår af lovforslagets § 2, at kommunalbestyrelsen har ansvaret for kommunale internationale grundskoler i kommunen.
Derved tydeliggøres det, at kommunalbestyrelsen har ansvaret for styringen af den eller de kommunale internationale grundskole(r) i kommunen i overensstemmelse med bestemmelserne i den kommunale styrelseslovgivning.
Det fremgår af lovforslagets § 17, at kommunale internationale grundskoler indgår i kvalitetsrapporten for kommunens skolevæsen.
Kommunalbestyrelsen har derfor også det endelige ansvar for kvaliteten af undervisningen på kommunale internationale grundskoler.
Lovforslagets § 2 skal ses i sammenhæng med bestemmelserne i lovforslagets § 12, stk. 2, om skolebestyrelsens kompetence og lovforslagets § 13, stk. 1, 3. pkt., om skolelederens selvstændige kompetence i forbindelse med alle konkrete beslutninger vedrørende skolens elever.
Der henvises til bemærkningerne til disse bestemmelser.
Til § 3 Efter lovforslagets § 3, stk. 1, optager kommunale internationale grundskoler undervisningspligtige børn af udlændinge, der har midlertidigt ophold her i landet på grundlag af beskæftigelse, og hvis forældre ønsker dem optaget i skolen.
Ved midlertidigt ophold her i landet forstås som udgangspunkt ethvert ophold, som ikke forventes at være varigt.
Der kan herved lægges vægt på, om den herboende udlænding har ret til tidsubegrænset ophold her i landet.
En udlænding, hvis ret til ophold er relateret til beskæftigelse, vil som udgangspunkt have opholdstilladelse efter udlændingelovens § 9 a.
EU-borgere har i henhold til EU-opholdsbekendtgørelsen ret til ophold i Danmark som arbejdstagere eller selvstændigt erhvervsdrivende.
 Det er en betingelse efter lovforslagets § 3, stk. 1, at opholdet både forventes at være midlertidigt, og at det er relateret til beskæftigelse.
 Ved et barn af en udlænding forstås som udgangspunkt et barn, der er en del af den pågældendes husstand.
Lovforslagets § 3, stk. 1, omfatter også børn af grænsearbejdere, der har bopæl uden for Danmark, og som godtgør at have status her i landet som arbejdstagere i henhold til artikel 45 i Traktaten om Den Europæiske Unions Funktionsmåde.
Udlændingen skal herudover være fyldt 18 år.
Det samme gælder børn af personer, der har etableret selvstændig virksomhed her i landet i henhold til artikel 49 i Traktaten om Den Europæiske Unions Funktionsmåde.
Ud over statsborgere i EU-landene er statsborgere i EØS-landene (Island Liechtenstein og Norge) og Schweiz også omfattet af artikel 45 og artikel 49 i Traktaten om Den Europæiske Unions Funktionsmåde.
Børn af grænsearbejdere m.v. fra disse lande er således også omfattet af lovforslagets § 3, stk. 1.
Det fremgår af lovforslagets § 3, stk. 2, at i de tilfælde, hvor det ikke er muligt at imødekomme alle ønsker om optagelse i skolen, skal optagelse ske efter objektive kriterier, fx sø-skende- og afstandskriterier, der er fastsat af kommunalbestyrelsen Optagelse af elever er ikke begrænset til udenlandske børn, der enten bor eller opholder sig i kommunen.
Det foreslås i lovforslagets § 3, stk. 3, at i de tilfælde, hvor der er ledig kapacitet på en kommunal international grundskole, kan der optages danske børn og andre udenlandske børn, der bor eller opholder sig her i landet, og hvis forældre ønsker dem optaget i skolen.
Hvis det ikke er muligt at imødekomme alle ønsker om optagelse i skolen, skal optagelse ske efter objektive kriterier, fx søskende- og afstandskriterier, der er fastsat af kommunalbestyrelsen.
 Lovforslagets § 3, stk. 3, skal ses i sammenhæng med lovforslagets § 1, stk. 2, hvoraf det fremgår, at kommunalbestyrelsen på et møde fastlægge mål og rammer for den enkelte skoles virksomhed, herunder elevtal for skolen.
 Det foreslås i lovforslagets § 3, stk. 4, at folkeskolelovens § 38 om digital selvbetjening i forbindelse med ansøgning om indskrivning af børn i folkeskolen og optagelse af børn i skolefritidsordninger gælder tilsvarende for kommunale internationale grundskoler.
 Det er fastsat i folkeskolelovens § 38, stk. 1, at ansøgning om indskrivning af børn i folkeskolen og om optagelse af børn i skolefritidsordning skal indgives til kommunalbestyrelsen ved anvendelse af den digitale ansøgningsløsning, som kommunen stiller til rådighed (digital selvbetjening). Ansøgninger, der ikke indgives med digital selvbetjening, afvises af kommunalbestyrelsen.
Efter folkeskolelovens § 38, stk. 2, kan kommunalbestyrelsen dog tilbyde, at ansøgning kan indgives på anden vis, hvis der foreligger særlige forhold, der gør, at borgeren ikke kan forventes at kunne anvende den digitale selvbetjeningsløsning.
Kommunalbestyrelsen kan desuden helt ekstraordinært også undlade at afvise en ansøgning, der ikke er indgivet ved digital selvbetjening, jf. folkeskolelovens § 38, stk. 3.
Til § 4 Efter lovforslagets § 4, stk. 1, skal kommunale internationale grundskoler give undervisning inden for børnehaveklassen og 1.-9. klassetrin, der kan stå mål med, hvad der almindeligvis kræves i folkeskolen.
Det er kommunalbestyrelsen, der har det endelige ansvar for kvaliteten af undervisningen på kommunale internationale grundskoler og dermed også for, at undervisningen kan stå mål med, hvad der almindeligvis kræves i folkeskolen.
Der henvises til bemærkninger til lovforslagets § 2.
 Det foreslås i lovforslagets § 4, stk. 2, at der fastsættes nogle overordnede retningslinjer for formålet med kommunale internationale grundskoler.
 Det er fastsat i lovforslagets § 4, stk. 2, 1. pkt., at kommunale internationale grundskoler i samarbejde med forældrene skal give eleverne kundskaber og færdigheder, der forbereder dem til videre uddannelse og giver dem lyst til at lære mere.
 Endvidere fremgår det af lovforslagets § 4, stk. 2, 2. pkt., at skolerne efter deres formål og i hele deres virke skal forberede eleverne til at leve i et samfund som det danske med frihed og folkestyre samt udvikle og styrke elevernes kendskab til og respekt for grundlæggende friheds- og menneskerettigheder, herunder ligestilling mellem kønnene.
 Den foreslåede bestemmelse i lovforslagets § 4, stk. 2, 2. pkt., svarer til, hvad der gælder for de frie grundskoler, herunder de internationale frie grundskoler og skoleafdelinger, jf. § 1, stk. 2, 2. pkt., i lov om friskoler og private grundskoler m.v.
Efter lovforslaget § 4, stk. 3, er undervisningssproget i en kommunal international grundskole enten engelsk, tysk eller fransk.
Bestemmelsen regulerer udtømmende mulighederne for valg af undervisningssprog.
I faget dansk er undervisningssproget altid dansk.
 Det er kommunalbestyrelsen, der træffer beslutning om undervisningssproget på den pågældende kommunale internationale grundskole.
Til § 5 Det foreslås i lovforslagets § 5, stk. 1, at skoleåret begynder den 1. august og normalt omfatter 200 skoledage.
Endvidere foreslås i lovforslagets § 5, stk. 2, at elevernes sommerferie begynder den sidste lørdag i juni.
Den forslåede bestemmelse svarer til, hvad der gælder for folkeskolen, jf. folkeskolelovens § 14 a, stk. 2.
Det er inden for disse rammer, at kommunalbestyrelsen kan fastsætte ferier og fridage for kommunale internationale grundskoler.
Det er dog forudsat, at undervisningen normalt placeres på ugens 5 første hverdage, svarende til hvad der gælder for folkeskolen.
Til § 6 Lovforslagets § 6, stk. 1, indebærer, at kommunalbestyrelsen skal fastsætte slutmål for de fagområder, som folkeskolens fagkreds naturligt kan opdeles i, og for folkeskolens obligatoriske emner.
Kommunalbestyrelsen skal desuden fastsættes mål for undervisningen i dansk, matematik, engelsk, geografi, biologi og fysik/kemi på bestemte tidspunkter i det samlede undervisningsforløb (delmål).
 Det er hermed forudsat, at slutmålene og delmålene står mål med, hvad der almindeligvis kræves i folkeskolen. jf. lovforslagets § 4, stk. 1.
 I lovforslagets § 6, stk. 2, er det fastsat, at folkeskolens regler om formål, kompetencemål og færdigheds- og vidensmål i de enkelte fag og emner (Fælles Mål) gælder i det omfang, kommunalbestyrelsen ikke har fastsat slutmål og delmål for undervisningen m.v. i henhold til § 6, stk. 1.
 Det fremgår af lovforslagets § 6, stk. 3, at kommunalbestyrelsen skal udarbejde læseplaner for fagene og de obligatoriske emner.
 Læseplanerne anvendes som et redskab i lærersamarbejdet om fag og tværfaglige forløb frem mod slutmålene for de enkelte fag med henblik på at understøtte den enkelte elevs udvikling og behov.
 Den foreslåede bestemmelse i lovforslagets § 6, stk. 3, hindrer ikke, at kommunalbestyrelsen kan beslutte at anvende Undervisningsministeriets vejledende læseplaner for folkeskolens fag og emner samt børnehaveklassen.
Det foreslås i lovforslagets § 6, stk. 4, at undervisningen i de enkelte fag og emner skal fremme elevernes alsidige udvikling.
Med elevernes alsidige udvikling forstås alle sider af elevernes personlighedsudvikling, dvs. den åndelige, intellektuelle, musiske, fysiske og sociale udvikling.
 De foreslåede bestemmelser i lovforslagets § 6, stk. 1-4, svarer til, hvad der gælder for de frie skoler, herunder de frie internationale skoler, jf. § 1 a, stk. 1-4, i friskoleloven.
Til § 7 Lovforslagets § 7, stk. 1, indebærer, at kommunale internationale grundskoler skal give specialundervisning og anden specialpædagogisk bistand og tilbyde supplerende undervisning eller anden faglig støtte til elever, der har brug for støtte, som ikke alene kan understøttes ved brug af undervisningsdifferentiering og holddannelse m.v.
 Kommunale internationale grundskoler skal desuden yde personlig assistance, der kan hjælpe elever til at overvinde praktiske vanskeligheder i forbindelse med skolegangen, og give undervisning til elever, der gennem længere tid på grund af sygdom eller af hensyn til deres sundhed eller velfærd ikke kan undervises på den kommunale internationale grundskole.
 I lovforslagets § 7, stk. 2, er det fastsat, at folkeskolelovens bestemmelser om specialundervisning og anden specialpædagogisk bistand, supplerende undervisning eller anden faglig støtte, personlig assistance, der kan hjælpe eleven til at overvinde praktiske vanskeligheder i forbindelse med skolegangen, og sygeundervisning gælder tilsvarende for kommunale internationale grundskoler.
Lovforslagets § 7, stk. 1, og § 7, stk. 2, skal ses i sammenhæng.
I lovforslagets § 7, stk. 1, fastsættes, at kommunale internationale grundskoler skal give specialundervisning m.v., og i lovforslagets § 7, stk. 2, fastsættes, hvilke bestemmelser i folkeskoleloven der finder anvendelse for den pågældende aktivitet.
 Det foreslås i lovforslagets § 7, stk. 3, at kommunalbestyrelsen kan henvise elever til et undervisningstilbud i folkeskolen, hvis kommunalbestyrelsen finder, at elevens behov for specialundervisning og anden specialpædagogisk bistand falder uden for rammerne af den kommunale internationale grundskole.
 Efter lovforslagets § 1, stk. 2, fastlægger kommunalbestyrelsen mål og rammer for enkelte skoles virksomhed, herunder skolens omfang med hensyn til specialundervisning og anden specialpædagogisk bistand.
 I de tilfælde, hvor kommunalbestyrelsen fx har fastlagt, at den kommunale internationale grundskole kun giver specialundervisning og anden specialpædagogisk bistand til elever i den almindelige klasse, kan en henvisning til et undervisningstilbud i folkeskolen blive aktuelt, hvis elevens undervisningsmæssige behov kun kan tilgodeses i en specialklasse eller i en specialskole.
 Lovforslagets § 7, stk. 4, indebærer, at kommunalbestyrelsen får mulighed for at henvise tosprogede elever til undervisning i deres modersmål, som skal etableres for folkeskolens elever.
 Det fremgår af folkeskolelovens § 5, stk. 6, at modersmålsundervisning skal gives til elever fra medlemsstaterne i Den Europæiske Union, fra lande, der er omfattet af aftalen om Det Europæiske Økonomiske Samarbejdsområde, samt fra Færøerne og Grønland.
 Lovforslagets § 7, stk. 4, hindrer ikke, at kommunalbestyrelsen i videre omfang kan henvise elever fra andre stater til modersmålsundervisning i folkeskolen, hvis en sådan modersmålsundervisning er oprettet i henhold til folkeskolelovens § 3, stk. 6, om undervisning i fritiden.
 Lovforslagets § 7, stk. 5, giver kommunalbestyrelsen mulighed for at tilbyde elever på 7.-9. klassetrin vejledning om valg af ungdomsuddannelse og erhverv.
Til § 8 Lovforslagets § 8, stk. 1, indebærer, at eleverne på en kommunal international grundskole ved afslutningen af 9. klassetrin skal aflægge folkeskolens 9. -klasseprøver, medmindre kommunalbestyrelsen har meddelt undervisningsministeren, at den pågældende skole ikke afholder prøverne for elevene.
 Eleverne på en kommunal international grundskole vil ofte ikke have de nødvendige sproglige forudsætninger i dansk til at kunne aflægge folkeskolens 9. -klasseprøver.
Efter lovforslagets § 8, stk. 2, er der mulighed for, at ele-verne kan aflægge 9. -klasseprøver i faget dansk, selv om kommunalbestyrelsen har meddelt undervisningsministeren, at den kommunale internationale grundskole ikke afholder folkeskolens 9. -klasseprøver.
Det er en betingelse, at skolen i øvrigt for eleverne afholder en fremmed stats eller andre udenlandske prøver, der svarer til folkeskolens 9. -klasseprøver.
 Lovforslagets § 8, stk. 1 og 2, om 9. -klasseprøver svarer til, hvad der gælder for en fri grundskole eller en skoleafdeling med et andet undervisningssprog end dansk, jf. § 8 a, stk. 1, 2. pkt., og § 8 a, stk. 2, i friskoleloven.
 I lovforslagets § 8, stk. 3, fastsættes det, at i de tilfælde, hvor en kommunal international grundskole afholder folkeskolens 9. -klasseprøver, gælder folkeskolens regler om 9. -klasseprøver tilsvarende.
 De nærmere regler om folkeskolens 9. -klasseprøver er fastsat i bekendtgørelse nr. 1001 af 15. september 2014 om folkeskolens prøver.
Til § 9 Lovforslagets § 9, stk. 1, indebærer, at kommunalbestyrelsen skal afholde alle udgifter ved kommunale internationale grundskoler, herunder udgifterne til de nødvendige undervisningsmidler.
Som følge heraf kan der ikke opkræves forældrebetaling for undervisningen i en kommunal international grundskole.
Efter lovforslagets § 9, stk. 2, skal der dog opkræves betaling af forældre til børn, der er optaget i en skolefritidsordning.
Desuden fremgår det, at kommunalbestyrelsen skal yde søskendetilskud og fripladstilskud i henhold til reglerne, der er fastsat i medfør af dagtilbudsloven om kommunens tilskud til brug for dag-, fritids- og klubtilbud og forældrenes egenbetaling.
 Bestemmelsen svarer til, hvad der gælder for folkeskolen, jf. § 50, stk. 2, i folkeskoleloven.
 Lovforslagets § 9, stk. 3, indebærer, at folkeskolelovens § 50 a om digital selvbetjening i forbindelse med ansøgninger om helt eller delvist økonomisk fripladstilskud gælder tilsvarende for kommunale internationale grundskoler.
 Det er fastsat i folkeskolelovens § 50 a, stk. 1, at ansøgning om helt eller delvist økonomisk fripladstilskud skal indgives til kommunalbestyrelsen ved anvendelse af den digitale løsning, som kommunen stiller til rådighed (digital selvbetjening). Ansøgninger, der ikke indgives ved digital selvbetjening, afvises af kommunalbestyrelsen.
Efter folkeskolelovens § 50 a, stk. 2, kan kommunalbestyrelsen dog tilbyde, at ansøgning kan indgives på anden vis, hvis der foreligger særlige forhold, der gør, at borgeren ikke kan forventes at kunne anvende den digitale selvbetjeningsløsning.
Kommunalbestyrelsen kan desuden helt ekstraordinært også undlade at afvise en ansøgning, der ikke er indgivet ved digital selvbetjening, jf. folkeskolelovens § 50 a, stk. 3.
 Lovforslagets § 9, stk. 4, giver kommunalbestyrelsen hjemmel til at tilbageholde den fremtidige uddannelseshjælp eller kontanthjælp i de tilfælde, hvor en person, der modtager uddannelseshjælp eller kontanthjælp, har undladt at betale for skolefritidsordningen.
 Den foreslåede bestemmelse i lovforslagets § 9, stk. 4, svarer til, hvad der gælder for folkeskolen, jf. folkeskolelovens § 50, stk. 3.
 Lovforslagets § 9, stk. 5, giver hjemmel til, at restancer vedrørende betaling for skolefritidsordningen kan inddrives ved modregning i børne- og ungeydelsen efter regler fastsat i lov om en børne- og ungeydelse.
 Den foreslåede bestemmelse i lovforslagets § 9, stk. 5, svarer til, hvad der gælder for folkeskolen, jf. folkeskolelovens § 50, stk. 4.
 Lovforslagets § 9, stk. 6, giver kommunalbestyrelsen hjemmel til at opkræve betaling af forældre til børn, som deltager i undervisning i fritiden på den kommunale internationale grundskole.
Bestemmelsen skal ses i sammenhæng med lovforslagets § 1, stk. 2, hvorefter kommunalbestyrelsen fastlægger mål og rammer for den enkelte skoles virksomhed, herunder skolens undervisning i fritiden.
Det er op til kommunalbestyrelsen at beslutte, hvorvidt og i bekræftende fald i hvilket omfang der skal tilbydes eleverne på en kommunal international grundskole undervisning i fritiden.
 Hvis en kommunale internationale grundskole tilbyder eleverne undervisning i fritiden, skal kommunalbestyrelsen træffe beslutning om, hvorvidt der skal opkræves betaling for undervisningen og i bekræftende fald fastlægge størrelsen af betalingen.
 Det fremgår af lovforslagets § 9, stk. 7, at folkeskolelovens § 50, stk. 5-9, om ekskursioner, lejrskoler og skolerejser gælder tilsvarende for kommunale internationale grundskoler.
Det er fastsat i folkeskolelovens § 50, stk. 5, at kommunalbestyrelsen dækker alle udgifter, hvis afholdelse er en forudsætning for gennemførelsen af ekskursioner og lejrskoler.
Kommunalbestyrelsen afholder desuden alle udgifter til lærernes deltagelse i skolerejser, jf. folkeskolelovens § 50, stk. 6.
Efter folkeskolelovens § 50, stk. 7, kan kommunalbestyrelsen dog kræve, at den enkelte elevs forældre sørger for elevens forplejning under ekskursioner.
Kommunalbestyrelsen kan også kræve betaling af forældrene til dækning af udgifterne til elevernes forplejning under lejrskoler og skolerejser.
Betalingen fastsættes under hensyn til et anslået normalt sparet hjemmeforbrug.
 Endvidere fremgår det af folkeskolelovens § 50, stk. 8, at klassens elever og forældre kan, eventuelt i samarbejde med skolen, ved fælles indsamling eller på anden måde i fællesskab tilvejebringe midler til dækning af udgifter, der ikke dækkes af kommunen.
 Den enkelte elevs ret til deltagelse i ekskursioner, lejrskoler og skolerejser kan ikke betinges af erlæggelse af et beløb eller en anden ydelse, jf. folkeskolelovens § 50, stk. 9.
Til § 10 Det foreslås i lovforslagets § 10, at kommunalbestyrelsens afgørelser om søskendetilskud og fripladstilskud kan indbringes for Ankestyrelsen efter reglerne i kapitel 10 i lov om retssikkerhed og administration på det sociale område.
Desuden kan kommunalbestyrelsens afgørelser om afvisning af ansøgninger, der ikke er indgivet ved digital selvbetjening i henhold til lovforslagets § 9, stk. 3, indbringes for Ankestyrelsen.
 Den forslåede bestemmelse i lovforslagets § 10 svarer til, hvad der gælder for folkeskolen, jf. folkeskolelovens § 51, stk. 6.
Til § 11 Efter lovforslagets § 11, stk. 1, kan kommunalbestyrelsen kræve betaling for undervisningsudgifterne m.v. for elever, der optages på en kommunal international grundskole i kommunen, og som har bopæl i en anden kommune.
 Betalingen størrelse fastsættes efter aftale mellem kommunalbestyrelsen i skolekommunen og kommunalbestyrelsen i bopælskommunen.
 Bestemmelsen har sammenhæng med lovforslagets § 3, stk. 1-3, hvorefter kommunalbestyrelsens optagelse af elever i kommunale internationale grundskoler ikke er begrænset til elever, der bor eller opholder sig i kommunen.
Hvis det ikke er muligt at imødekomme alle ansøgninger om optagelse i skolen, skal optagelse ske efter objektive kriterier, der er fastsat af kommunalbestyrelsen, jf. lovforslagets § 3, stk. 2, og § 3, stk. 3, 2. pkt.
Kommunalbestyrelsen har derfor mulighed for at fastsætte et bestemt distrikt, hvorfra der kan optages elever, der kan være større eller mindre end kommunen.
 Det er fastsat i lovforslagets § 11, stk. 2, at i de tilfælde, hvor der ikke indgås aftale om betaling for elevens undervisning m.v., kan kommunalbestyrelsen i skolekommunen kræve betaling fra bopælskommunen efter stk. 3-6.
Efter lovforslagets § 11, stk. 3, udgør bopælskommunens betaling for undervisningen af eleven bopælskommunens gennemsnitlige udgift pr. folkeskoleelev.
Der kan herudover ikke kræves betaling for elevens undervisning.
Betalingen til skolekommunen udgør således den udgift, som bopælskommunen ville have haft, hvis eleven i stedet var blevet undervist i en folkeskole i bopælskommunen.
Der kan dog højst opkræves et beløb, der svarer til skolekommunens tilsvarende udgift.
Efter lovforslagets § 11, stk. 4, 1. pkt., udgør bopælskommunens betaling for skolefritidsordningen bopælskommunens gennemsnitlige nettoudgift pr. barn i skolefritidsordning.
Betalingen til skolekommunen udgør således den udgift, som bopælskommunen ville have haft, hvis eleven i stedet var blevet optaget i en skolefritidsordning i bopælskommunen.
 Da enkelte kommuner ikke har en skolefritidsordning, er det fastsat i lovforslagets § 11, stk. 4, 2. pkt., at bopælskommunens betaling i sådanne tilfælde udgør den gennemsnitlige budgetterede nettoudgift pr. plads i fritidshjem, klub m.v. for den aldersgruppe, som eleven tilhører.
Det er fastsat i lovforslagets § 11, stk. 5, at betalingsforpligtelsen indtræder, når eleven påbegynder undervisningen og ophører, når eleven afslutter undervisningen.
Afslutter eleven undervisningen ved sommerferiens begyndelse, betales dog for resten af skoleåret.
 Betalingsforpligtelsen for skolefritidsordningen, jf. lovforslagets § 11, stk. 6, indtræder, når eleven begynder i skolefritidsordningen og ophører, når eleven slutter i ordningen.
Til § 12 Lovforslagets § 12, stk. 1, indebærer, at kommunalbestyrelsen er forpligtet til at oprette en skolebestyrelse på kommunale internationale grundskoler.
 Det foreslås i lovforslagets § 12, stk. 2, at folkeskolelovens §§ 42-44 om skolebestyrelsens sammensætning og virksomhed m.v. og regler fastsat i henhold til disse bestemmelser gælder tilsvarende for kommunale internationale grundskoler.
I folkeskolelovens § 42 er der fastsat bestemmelser om skolebestyrelsens sammensætning.
Efter bestemmelsen har kommunalbestyrelsen kompetence til at træffe beslutning om skolebestyrelsens sammensætning efter indhentet udtalelse fra de berørte skolebestyrelser.
Kommunalbestyrelsen er ikke bundet af skolebestyrelsernes udtalelser.
Skolebestyrelsen skal altid bestå af et flertal af forældrerepræsentanter, mindst 2 repræsentanter for det undervisende personale og de øvrige medarbejdere og mindst 2 elevrepræsentanter.
Formanden for skolebestyrelsen vælges blandt forældrerepræsentanterne i skolebestyrelsen, jf. folkeskolelovens § 42. stk. 6.
Ved nyoprettede skoler er det ikke muligt at høre skolebestyrelsen om skolebestyrelsens sammensætning.
Kommunalbestyrelsen må derfor sammensætte en hensigtsmæssig skolebestyrelse uden høring.
Efter folkeskolelovens § 43, stk. 1, har kommunalbestyrelsen kompetence til at fastsætte regler om valg af forældrerepræsentanter til skolebestyrelsen.
Kommunalbestyrelsen kan dermed tilrettelægge en valgprocedure efter lokale ønsker og behov.
Det fremgår af folkeskolelovens § 43, stk. 4, at kommunalbestyrelsen kan yde forældre- og elevrepræsentanter vederlag og erstatning for dokumenterede merudgifter i forbindelse med varetagelsen af medlemsskabet af skolebestyrelsen.
De nærmere regler om vederlag til skolebestyrelsesmedlemmer fremgår af kapitel 5 og 6 i bekendtgørelse nr. 28 af 14. januar 2014 om valg af forældrerepræsentanter til skolebestyrelser i folkeskolen og om vederlag til forældre- og elevrepræsentanter i skolebestyrelser.
I folkeskolelovens § 44 er der fastsat bestemmelser om skolebestyrelsens virksomhed.
Det fremgår blandt andet af folkeskolelovens § 44, at skolebestyrelsen udøver sin virksomhed inden for de mål og rammer, som kommunalbestyrelsen fastsætter, og fører tilsyn med alle dele af skolens virksomhed, dog undtagen personale- og elevsager.
Skolebestyrelsen kan fra skolens leder indhente enhver oplysning om skolens virksomhed, som er nødvendig for at varetage tilsynet.
 Skolebestyrelsen fastsætter principper for skolens virksomhed, herunder om undervisningens organisering, elevernes undervisningstimetal på hvert klassetrin, skoledagens længde, specialundervisning på skolen, elevernes placering i klasser, samarbejdet mellem skole og hjem og skolens og forældrenes ansvar i samarbejdet, underretning af hjemmene om elevernes udbytte af undervisningen, arbejdets fordeling mellem lærerne, fællesarrangementer for eleverne i skoletiden og skolefritidsordningens virksomhed.
Endvidere fremgår det af folkeskolelovens § 44, at skolebestyrelsen godkender skolens budget inden for de økonomiske rammer, der er fastlagt for skolen.
Skolebestyrelsen godkender også skolens undervisningsmidler og fastsætter skolens ordensregler.
Til § 13 Lovforslagets § 13, stk. 1, 1. og 2. pkt.,  indebærer, at skolens leder entydigt har det administrative og pædagogiske ansvar for den kommunale internationale grundskole og er ansvarlig for skolens virksomhed inden for de mål og rammer og principper, som henholdsvis kommunalbestyrelsen og skolebestyrelsen har fastsat.
Det er endvidere skolens leder, der leder og fordeler arbejdet mellem skolens ansatte og træffer alle konkrete beslutninger vedrørende skolens elever inden for skolens rammer.
Det foreslås i lovforslagets § 13, stk. 1, 3. pkt., at lederens konkrete beslutninger vedrørende skolens elever ikke kan behandles af kommunalbestyrelse.
Det er en betingelse, at beslutningen falder inden for de mål og rammer og principper, som henholdsvis kommunalbestyrelsen og skolebestyrelsen har fastsat.
Der gælder en almindelig kommunalretlig grundsætning om, at kommunalbestyrelsen er begrænset i adgangen til at give tjenestebefalinger med hensyn til ansattes varetagelse af opgaver, der forudsætter særlig faglig sagkundskab.
I forhold til en leder af en kommunal international grundskole indebærer det blandt andet, at skolelederen varetager en række pædagogiske opgaver i forhold til de enkelte elever, som vedkommende er den kompetente til at varetage.
Med forslaget ønskes det tydeliggjort, at sådanne beslutninger henhører under skolelederens selvstændige kompetence, der ikke kan behandles af kommunalbestyrelsen.
Herved er det ikke muligt for kommunalbestyrelsen at ændre sådanne beslutninger, hverken på eget initiativ eller i en prøvelsessituation eller i øvrigt at give konkrete tjenestebefalinger herom.
 Lovforslagets § 13, stk. 1, 3. pkt., svarer til, hvad der gælder for skoleledere i folkeskolen, jf. folkeskolelovens § 45, stk. 2, 2. pkt.
Lovforslagets § 13, stk. 2, 1. og 2. pkt., indebærer, at skolelederen har pligt til at påse, at alle elever deltager i undervisningen.
Bestemmelsen er ikke til hinder for, at skolelederen kan give en elev tilladelse til at holde fri fra skole uden for de almindelige ferier og fridage, hvis der foreligger særlige grunde hertil.
Afgørelsen om ekstraordinære ferier og fridage træffes på grundlag af en konkret vurdering af elevens behov for at holde fri sammenholdt med hensynet til undervisningen af eleven.
 I de tilfælde, hvor skolelederen vurderer, at en elev ikke opfylder undervisningspligten, er det fastsat i lovforslagets § 13, stk. 2, 3. pkt., at skolelederen skal indberette det til kommunalbestyrelsen i elevens bopælskommune.
 Bestemmelsen skal ses i sammenhæng med folkeskolelovens § 40, stk. 1, hvoraf det fremgår, at kommunalbestyrelsen har ansvaret for, at ethvert barn i kommunen indskrives i folkeskolen eller får en undervisning, der står mål med, hvad der almindeligvis kræves i folkeskolen.
Til § 14 Lovforslagets § 14 vedrører skolens adgang og pligt til at vurdere elevernes udbytte af undervisningen og underrette eleven og forældrene herom.
Ved regelmæssig underretning forstås i denne forbindelse, at underretningen sædvanligvis skal ske mindst to gange om året.
Den foreslåede bestemmelse skal også ses i sammenhæng med lovforslagets § 12, stk. 2, hvorefter folkeskolelovens §§ 42-44 om skolebestyrelser og regler fastsat i henhold til disse bestemmelser gælder tilsvarende for kommunale internationale grundskoler.
Som følge heraf skal skolebestyrelsen fastsætte principper for underretningen af hjemmene om elevernes udbytte af undervisningen, jf. folkeskolelovens § 44, stk. 2, nr. 4.
Til § 15 Lovforslagets § 15 om elevråd svarer til, hvad der gælder for elevråd i folkeskolen, jf. § 46, stk. 1, 1.-3. pkt., i folkeskoleloven.
Til § 16 Efter lovforslagets § 16 kan undervisningsministeren til varetagelse af lovgivnings- og vejledningsfunktioner m.v. forlange enhver om oplysninger om kommunale internationale grundskoler.
Den foreslåede bestemmelse svarer til, hvad der gælder for folkeskolen, jf. folkeskolelovens § 56, stk. 1, 4 og 5.
Til § 17 Lovforslagets § 17 indebærer, at kommunale internationale grundskoler skal indgå i kvalitetsrapporten, som kommunalbestyrelsen hvert andet år skal udarbejde på folkeskoleområdet, jf. folkeskolelovens § 40 a.
Det fremgår af folkeskolelovens § 40 a, stk. 1, at kvalitetsrapporten skal beskrive skolevæsenets og de enkelte skolers niveau i forhold til nationale og lokalt fastsatte mål, kommunalbestyrelsens vurdering af niveauet og opfølgning herpå og kommunalbestyrelsens opfølgning på tidligere relevante kvalitetsrapporter.
Kommunalbestyrelsen kan vælge at beskrive skolerne i grupper eller kun at fremhæve visse skoler i kvalitetsrapporten.
 Er niveauet i skolevæsenet eller på en skole ikke tilfredsstillende, skal kommunalbestyrelsen som en del af kvalitetsrapporten udarbejde en handlingsplan med opfølgende initiativer med henblik på at forbedre niveauet i skolevæsenet eller på skolen, jf. folkeskolelovens § 40 a, stk. 2.
Kvalitetsrapporten skal drøftes på et møde i kommunalbestyrelsen, der tager stilling til rapporten, herunder opfølgning herpå.
Forinden drøftelsen i kommunalbestyrelsen indhentes der en udtalelse fra skolebestyrelserne om kvalitetsrapporten, jf. folkeskolelovens § 40 a, stk. 3.
 Kommunalbestyrelsen skal offentliggøre kvalitetsrapporter med eventuelle handlingsplaner og skolebestyrelsernes udtalelser herom på internettet, jf. folkeskolelovens § 40 a, stk. 4.
 De nærmere regler om kvalitetsrapporter fremgår af bekendtgørelse nr. 698 af 23. juni 2014 om kvalitetsrapporter i folkeskolen.
 Der henvises i øvrigt til de almindelige bemærkninger, punkt 3.2.7. Kvalitetsrapporter.
Til § 18 Det fremgår af lovforslagets § 18, stk. 1, at undervisningsministeren føre tilsyn med kvalitetsudviklingen på kommunale internationale grundskoler.
 I lovforslagets § 18, stk. 2, er det fastsat, at i tilfælde af vedvarende dårlig kvalitet på en kommunal international grundskole kan undervisningsministeren pålægge kommunalbestyrelsen at udarbejde en handlingsplan i henhold til folkeskolelovens § 40 a, stk. 2.
Ved vedvarende dårlig kvalitet på en kommunal international grundskole forstås, at det faglige niveau ud fra en helhedsvurdering i flere på hinanden følgende år ikke kan stå mål med, hvad der almindeligvis kræves i folkeskolen.
I vurderingen af, om en skole udviser dårlig kvalitet, vil indgå flere forhold.
Det vil være centralt, om elevernes præstationer lever op til de faglige mål, som er opstillet for undervisningen på de forskellige klassetrin.
 Der henvises i øvrigt til de almindelige bemærkninger, punkt 3.2.7. Kvalitetsrapporter.
Til § 19 Det foreslås, at loven træder i kraft den 1. maj 2015. Loven finder anvendelse fra skoleåret 2015/16 og senere skoleår.
Til § 20 Med tilføjelsen af », i en kommunal international grundskole« i folkeskolelovens § 33, stk. 2, 1. pkt., præciseres det, at undervisningspligten også kan opfyldes i en kommunal international grundskole.
Den foreslåede ændring er af ordensmæssig karakter.
Til § 21 Efter forslaget gælder loven ikke for Færøerne og Grønland.
