Nr BTB 24 Betænkning over Forslag til folketingsbeslutning om overførelse af  

 jagtadministrationen til miljøministeriet   

 Nr B 24 1985-86, 1. samling Afgivet af miljø- og planlægningsudvalget Afgivet: 19860515 Udvalget har behandlet beslutningsforslaget i nogle møder og har herunder stillet spørgsmål til statsministeren, landbrugsministeren og miljøministeren, som disse har besvaret dels skriftligt, dels i samråd.
Udvalget har desuden modtaget mundtlige og/ eller skriftlige henvendelser fra:
Dansk Ornitologisk Forening, Det Grønne Kontaktudvalg og Foreningen til Dyrenes Beskyttelse i Danmark.
Et flertal (socialdemokratiets, socialistisk folkepartis og det radikale venstres medlemmer af udvalget) indstiller forslaget til folketingsbeslutning til vedtagelse uændret ved 2. (sidste) behandling.
Flertallet er opmærksom på, at forretningerne mellem ministerierne ifølge grundloven alene afgøres af statsministeren, men jagt- og vildtforvaltningens placering under landbrugsministeriet er så åbenbart uhensigtsmæssig, at flertallet finder at burde give statsministeren det råd at overføre denne forvaltning til miljøministeriet.
Flertallet har herved lagt særlig vægt på, at hovedparten af de hensyn, der varetages ved jagt- og vildtforvaltningen, ikke har forbindelse med landbrugets erhvervsmæssige forhold.
En meget stor del af jagten foregår således i dag på søterritoriet, på udyrkede områder eller på statslige arealer, hvis administration i øvrigt henhører under miljøministeriet.
Hertil kommer, at der ud af de omkring 400 arter af fugle og pattedyr, som forekommer regelmæssigt i Danmark, alene er tilladt jagt på de 51, således at forvaltningen for de øvrige arters vedkommende alene tager sigte på beskyttelse og pleje.
Det forekommer at være udtryk for et nutidigt helhedssyn på natur- og miljøbeskyttelsen at betragte jagt- og vildtforvaltningen som et led i en samlet administration af naturressourcerne.
Også ud fra et jægersynspunkt er hovedinteressen forekomsten af det rigest mulige dyreliv i Danmark.
Flertallet finder endvidere hensynet til at undgå en dobbeltadministration tungtvejende.
Som følge af den nuværende placering af jagt- og vildtforvaltningen i landbrugsministeriet er der i dag overlappende kompetencer mellem landbrugsministeriet og miljøministeriet bl.a. i forhold til det internationale samarbejde om beskyttelse af fugle og pattedyr og oprettelse/ administration af reservater i Danmark.
Ud fra hensynet til en effektiv naturadministration - også til gavn for vildtplejen - finder flertallet derfor at burde give statsministeren det råd, at jagt- og vildtforvaltningen med de dertil hørende institutioner overføres fra landbrugsministeriet til miljøministeriet efter omstændighederne snarest belejligt.
Et mindretal (det konservative folkepartis, venstres og kristeligt folkepartis medlemmer af udvalget) har taget statsministerens bemærkninger ved 1. behandling om, at ressortspørgsmål er et regeringsanliggende, og at regeringen ikke for øjeblikket har planer om at flytte jagtadministrationen, til efterretning.
Mindretallet indstiller herefter forslaget til folketingsbeslutning til forkastelse ved 2. (sidste) behandling.
Et andet mindretal (de frie demokraters medlem af udvalget) vil redegøre for sin stlling til forslaget til folketingsbeslutning ved dettes 2. (sidste) behandling.
Ahlmann-Ohlsen (KF) Fischer (KF) Ole Bernt Henriksen (KF) Svend Åge Petersen (KF) Bente Nielsen (V) Sønderby (V) Maisted (FD) Steffensen  

 (KrF) fmd.
Ritt Bjerregaard (S) Camre (S) Erik Holst (S) Tove Lindbo Larsen (S) Henning Nielsen (S) Løvig Simonsen (S) Margrete Auken (SF) nfmd.
Leif Hermann (SF) Lone Dybkjær (RV) Partierne CD, VS og FP havde ikke medlemmer i udvalget.
