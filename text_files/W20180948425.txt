Pressenævnets kendelse i sag nr. 2018-80-0088 DR får ikke kritik for voxpop i udsendelse om kommunalvalget I en udsendelse om kommunalvalget i 2017 fremgik en såkaldt voxpop, hvor tilfældige personer blev stoppet på gaden og blev stillet spørgsmål om kommunalvalget.
En person, der medvirkede i voxpoppen, klagede til Pressenævnet.
Nævnet fandt ikke optagelserne krænkende for personen og udtalte ikke kritik.
 [Klager] har klaget til Pressenævnet over udsendelsen Gintberg på Kanten  Kommunalvalg (1:2), som blev bragt på DR1 den 9. november 2017 og på dr.dk, idet han mener, at god presseskik er tilsidesat.
 [Klager] har klaget over, at han medvirkede i udsendelsen uden at blive orienteret herom og uden at have givet samtykke hertil. [Klager] har også klaget over, at DR havde redigeret i hans udtalelser, der fremgik af udsendelsen.
1 Sagsfremstilling Udsendelsen Gintberg på Kanten  Kommunalvalg (1:2) blev bragt på DR1 den 9. november 2017 og på dr.dk.
 Udsendelsen vedrører det forestående kommunalvalg, som blev afholdt i november 2017. Efter en introduktion af formålet med udsendelsen, hvor Jan Gintberg blandt andet fortæller, at han i de to udsendelser vil smage lidt på det politiske landskab, ses han gående på en gågade, hvor han stopper en forbipasserende, som ikke nævnes ved navn eller titel:
Jan Gintberg: Undskyld, jeg kommer fra Danmarks Radio, må jeg stille dig et hurtigt spørgsmål? Ja, tak, ja, det drejer sig om kommunalvalget 17, har du tænkt dig at stemme? [Den forbipasserende svarer på spørgsmålet.
Herefter klippes til en anden gågade, hvor Jan Gintberg stopper en anden forbipasserende, som heller ikke præsenteres ved navn, Pressenævnet] Jan Gintberg: Er du over 18? Forbipasserende: Ja.
Jan Gintberg: Har du tænkt dig at stemme ved kommunalvalget? [Den forbipasserende svarer.
Der vises derefter et nyt klip, hvor Jan Gintberg interviewer to, igen uidentificerede, personer, der står indenfor i en stue.
Det vises ikke, hvad personerne bliver spurgt om, Pressenævnet] Interviewpersonen: Parti.
[Herefter ses Jan Gintberg stående i kø ved en pølsevogn, hvorefter der klippes til, at Jan Gintberg stiller et spørgsmål til den unavngivne pølsemand, Pressenævnet] Jan Gintberg: Har du overvejet at stille op i kommunalpolitik? [Herpå følger en kort samtale mellem Jan Gintberg og pølsemanden, Pressenævnet].
[Tidskode 02.42 til 03.01] Der klippes herefter til en ny gågade, hvor Jan Gintberg ses orientere sig hen mod en forbipasserende mand, klager [Klager], der stopper. [Klager]s navn eller titel oplyses ikke.
Herefter ses [Klager] udtale sig til Jan Gintberg, der holder en mikrofon i hånden.
[Klager]: Altså demokrati når et lille antal mennesker bestemmer på de manges vegne og borgerne ikke bliver adspurgt med hensyn til ydre forhold, der på helt afgørende set påvirker deres liv og adfærd, og også deres børns og børnebørns.
Kan det være demokrati? [Herefter ses [Klager] gå videre ad gågaden, mens Jan Gintberg bliver stående og først kigger efter klager, hvorefter han kigger ind i kameraet og siger Ja.
Der vises derefter klip med yderligere to forskellige interviews foretaget med tilfældige forbipasserende på gaden.
I begge af disse interviews vises det ikke, hvad de forbipasserende bliver spurgt om.
Der vises ikke lignende interviews i resten af udsendelsen, Pressenævnet] [] DR modtog den 13. november 2017 [Klager]s klage over udsendelsen.
Den 15. november 2017 afviste DR klagen. [Klager]s klage over DRs svar er modtaget i Pressenævnet den 23. januar 2018.
2 Parternes synspunkter 2.1 [Klager]s synspunkter [Klager] har anført, at han ikke blev orienteret om, at han blev filmet, eller at optagelserne skulle bruges til et tv-program.
DR bad heller ikke om hans samtykke, hverken til at samtalen blev filmet, eller til at optagelserne efterfølgende blev anvendt i udsendelsen.
Da han ikke blev orienteret herom, og da henvendelsen på gågaden virkede mærkeligt uplanlagt, gik han ud fra, at der var tale om en øvelse, altså en uformel, uforpligtende snak.
Dette blev understreget af, at Jan Gintberg ikke præsenterede sig ved navn, og at han heller ikke spurgte til klagers navn.  Henvendelsen virkede fra Jan Gintbergs side uprofessionel.
Klager har hertil bemærket, at dette selvfølgelig er sagt af én, der ikke ved nogen om TV optagelser.
I situationen var klager derfor upåvirket.
[Klager] har oplyst, at han husker situationen således, at han på gågaden blev passet op af Jan Gintberg, der præsenterede sig som kommende fra Danmarks Radio, hvorefter han stillede klager nogle spørgsmål angående det forestående kommunalvalg.
Jan Gintberg var vanskelig at tale med.
Han virkede meget intimiderende, og som samtalen skred frem direkte ubehagelig.
Da klager er venlig af natur og almindelig høflig, affærdiger han ikke bare folk, hvorfor samtalen fortsatte.
Så vidt klager husker, gik det indledende spørgsmål på, hvad han ville stemme til det forestående kommunalvalg.
Hans svar, som er lige så klart som hans holdninger, var, at han for år tilbage er holdt op med at stemme ved politiske valg.
Dette velovervejede synspunkt blev ikke refereret i udsendelsen, da DR havde redigeret i hans kommentarer.
Klager har i øvrigt bemærket, at hans optræden i udsendelsen ved sig selv var uproblematisk.
[Klager] har videre oplyst, at han gerne deltager i en debat om politiske valg, men at han gør det frivilligt og uredigeret.
Han har således tidligere skrevet læserbreve til forskellige dagblade, men det er han stoppet med, da han blev træt af redaktørernes ret til at redigere indsendte læserbreve, da han ikke vil redigeres ufrivilligt.
Sigtet med klagen var at modtage en undskyldning fra Jan Gintberg, udsendelsen tilrettelægger samt den direkte udsendelsesansvarlige.
I stedet er der gået bureaukrati i klagesagen, hvor DR har snakket udenom i stedet for at forholde sig til [Klager]s klagepunkter.
2.2 DRs synspunkter DR har afvist, at den påklagede udsendelse er i strid med god presseskik.
DR har oplyst, at Gintberg på Kanten er en tv-programserie, der har satire som et af sine virkemidler.
Komikeren Jan Gintberg er vært i programmet og rejser rundt i landet og viser Danmark og danskerne fra en humoristisk og kærlig vinkel.
Den påklagede udsendelse handlede om kommunal- og regionsrådsvalget 2017. Emnet for udsendelsen var blandt andet, om borgerne havde tænkt sig at stemme.
En lille del af programmet var en såkaldt voxpop, som er en programsekvens, hvor Jan Gintberg talte med forbipasserende på gågader rundt omkring i Danmark.
I en voxpop stiller værten det samme spørgsmål til forskellige, tilfældigt udvalgt personer, som opholder sig i det offentlige rum.
Det gør han med en håndholdt mikrofon sammen med en fotograf, som filmer de korte interviews med professionelt tv-udstyr.
Det er en velkendt tv-form, som ofte anvendes til at give almindelige mennesker muligheden for at udtale sig om et givent spørgsmål. [Klager] indgår i udsendelsen som en del af en voxpop.
Klager blev filmet på gågaden i [Bynavn] på et frit tilgængeligt sted.
Jan Gintberg spurgte konkret de medvirkende personer, om de havde tænkt sig at stemme.
Hans spørgsmål blev vist i programmet ved de første to personer, og ved de øvrige fem personer, som indgik i sekvensen, blev spørgsmålet ikke taget med, da det tydeligt fremgik af sammenhængen, at der blev spurgt om det samme. [Klager] indgik som femte adspurgte person ud af syv i den pågældende sekvens.
Den uredigerede samtale mellem Jan Gintberg og klager varer i alt 1 minut og 56 sekunder.
Af DRs råoptagelser fremgår det, som anført af [Klager], at Jan Gintberg oplyste, at han kom fra Danmarks Radio:
Jan Gintberg: Undskyld, jeg kommer fra Danmarks Radio, må jeg stille dig et hurtigt spørgsmål? [Klager]: Hvad drejer det sig om? Jan Gintberg: Kommunalvalget 2017.
[Klager]: Ja.  Jan Gintberg havde en håndholdt mikrofon af en vis størrelse i hånden under hele seancen, som blev filmet af DRs fotograf med et stort broadcast kamera.
Fotografen stod tæt på klager, og kameraet vendte tydeligt mod klager.
Det fremgår også af råoptagelserne, at klager undervejs i interviewet rettede blikket direkte mod kameraet og også henvendte sig direkte til det.
DR har anført, at det må have været åbenbart for klager i situationen, at samtalen blev filmet, og at det var til brug for et tv-program.
Klager sagde tydeligt ja til at svare på spørgsmålet fra Jan Gintberg og talte derefter med ham i næsten to minutter.
Det er derfor DRs opfattelse, at klager derved har indvilliget i at blive optaget til et tv-program, og at DR har ret til at bruge optagelserne.
DR har videre anført, at det ligger inden for deres redigeringsret at udvælge og prioritere indholdet i DRs udsendelser.
Det er endvidere DRs opfattelse, at den redigering, der blev foretaget af de næsten to minutters optagelser af klager, ligger inden for rammerne af god presseskik.
Klager anfører netop også i sin klage til DR, at han finder sin optræden uproblematisk i sig selv.
 3 Pressenævnets begrundelse og afgørelse:
 I sagens behandling har følgende nævnsmedlemmer deltaget:
Jesper Rothe, Hans Peter Blicher, Lene Sarup og John Meinert Jacobsen God presseskik Privatlivets fred [Klager] har klaget over, at der i udsendelsen Gintberg på Kanten  Kommunalvalg (1:2) er offentliggjort optagelser med ham uden hans samtykke.
Det følger af de vejledende regler for god presseskik, at meddelelser, der kan krænke privatlivets fred, bør undgås, medmindre klar almen interesse kræver offentlig omtale.
Det enkelte menneske har krav på beskyttelse af sin personlige anseelse, jf. punkt B. 1.
[Klager] har bestridt, at han skulle være orienteret om, at der blev foretaget optagelser, og DR har heller ikke over for Pressenævnet dokumenteret, at [Klager] skulle have givet samtykke til offentliggørelsen af optagelsen.
DR kan derfor ikke anses for at have fået samtykke til at offentliggøre optagelsen af [Klager].
På baggrund af parternes oplysninger lægges det til grund, at Jan Gintberg stoppede [Klager] på gågaden i [Bynavn], og at han i den forbindelse oplyste [Klager], at han kom fra Danmarks Radio.
Herefter snakkede [Klager] og Jan Gintberg kort sammen om det på daværende tidspunkt kommende kommunal- og regionsvalg.
Optagelserne blev efterfølgende offentliggjort på DR1 og på dr.dk.
De offentliggjorte optagelser er af ca. 17 sekunders varighed og viser klager blive stoppet af Jan Gintberg på gaden, hvorefter klager udtaler sig om begrebet demokrati.
I klippet ses klager stå ved siden af Jan Gintberg, der holder en større mikrofon i hånden.
Ved vurderingen af, hvorvidt DR var berettiget til at bringe optagelserne af klager, må det tillægges betydning, at udsendelsen om det da forestående kommunal- og regionsvalg har klar almen interesse, men at de konkrete optagelser af klager har begrænset nyheds- og informationsværdi.
Hertil kommer, at optagelserne blev foretaget på gågaden i [Bynavn], som må anses for at være et offentligt tilgængeligt sted, og at optagelserne ikke er krænkende for klager.
Pressenævnet finder herefter ikke grundlag for at kritisere DR for ikke at indhente klagers samtykke til at offentliggøre optagelserne.
Nævnet udtaler ikke kritik.
Korrekt information og redigering [Klager] har klaget over, at DR havde redigeret i hans udtalelser, der fremgik af den påklagede udsendelse, således at det eksempelvis ikke fremgik af udsendelsen, hvorfor han for år tilbage var holdt op med at stemme til politiske valg.
Det følger af de vejledende regler for god presseskik, at det er mediernes opgave at bringe korrekt og hurtig information.
Så langt det er muligt, bør det kontrolleres, om de oplysninger, der gives eller gengives, er korrekte, jf. punkt A. 1.
Pressenævnet bemærker generelt, at redaktøren i overensstemmelse med det almindelige princip om redaktørens ret til at redigere mediet som udgangspunkt er berettiget til at beslutte, hvad man vil bringe i mediet.
Det vil sige, at det ligger inden for grænserne af redaktørens redigeringsret at undlade at omtale forhold, der for en af parterne eller andre forekommer centrale, ligesom det er op til redaktøren at vælge og fravælge materiale og kilder, så længe det samlede indtryk giver et retvisende billede.
På baggrund af sagens oplysninger lægger Pressenævnet til grund, at den uredigerede samtale mellem [Klager] og Jan Gintberg varede 1 minut og 56 sekunder, og at [Klager] medvirkede i udsendelsen i ca. 17 sekunder.
Nævnet lægger videre til grund, at [Klager] under samtalen med Jan Gintberg blev spurgt om, hvorvidt han havde tænkt sig at stemme til det da forestående kommunalvalg.
DR har under sagen ikke bestridt, at [Klager] under samtalen med Jan Gintberg oplyste, at han ikke længere stemmer til politiske valg.
Pressenævnet finder, at det havde været hensigtsmæssigt, hvis [Klager]s udsagn om, hvorvidt han havde tænkt sig at stemme til kommunalvalget, havde fremgået af udsendelsen.
Sådan som sagen er oplyst, finder nævnet imidlertid ikke grundlag for at fastslå, at udsendelsens klip med [Klager], der kom i forlængelse af flere lignende klip i en voxpop, ikke gav et retvisende billede af hans samtale med Jan Gintberg.
Nævnet udtaler derfor ikke kritik af DR.
