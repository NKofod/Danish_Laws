Fremsat den 11. februar 2011 af Frank Aaen (EL), Line Barfod (EL), Per Clausen (EL) og Johanne Schmidt-Nielsen (EL) Forslag til folketingsbeslutning om videreførelse af de sunde dele af Amagerbanken som offentligt ejet og drevet bank Folketinget pålægger regeringen at træffe de fornødne foranstaltninger til, at de sunde dele af Amagerbanken videreføres som en offentligt ejet og drevet bank.
Bemærkninger til forslaget Amagerbanken er overtaget af statsselskabet Finansiel Stabilitet A/S, og når der ses bort fra de spekulative dele af banken, har den fortsat en stor del med sunde aktiviteter, 100.000 kunder og et stort filialnet.
Der er således en oplagt mulighed for at videreføre banken som en offentlig bank, der kan sikre beboerne på Amager, men på sigt alle danskere, en billig og tryg bankforbindelse med lønkonto, mulighed for kassekredit, boliglån og andre almindelige bankydelser.
Banken skal frigøres fra de spekulative forretninger, der væltede Amagerbanken, ligesom den ikke fremover skal gå ind i spekulative aktiviteter.
Banken skal alene og billigst muligt tilbyde lønmodtagere og andre almindelige bankkunder basale bankydelser.
 Det kan overvejes at overføre nogle af de øvrige bankaktiviteter, der administreres af staten via Finansiel Stabilitet A/S, til den nye bank Det vil være en fordel for kunderne i Finansiel Stabilitet, der i dag mishandles med højere renter og gebyrer og dårlige tilbud om service.
 Både etableringen og driften af den nye statsbank skal ske på kommercielle vilkår af hensyn til konkurrencelovgivningen.
Skriftlig fremsættelse Frank Aaen (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om videreførelse af de sunde dele af Amagerbanken som offentligt ejet og drevet bank.
(Beslutningsforslag nr.
B 71) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
