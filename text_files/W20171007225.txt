Pressenævnets kendelse i sag nr. 2017-80-0026 KLAGEFRIST.
DRs svar var indbragt for sent til Pressenævnet To personer klagede over udsendelsen DF og de skjulte bilag.
Klagen over DRs afgørelser var indbragt for Pressenævnet efter udløbet af 12-ugers klagefristen.
Klagen blev derfor afvist som for sen og ikke behandlet.
 [Klager 1] har klaget til Pressenævnet på egne vegne og i henhold til fuldmagt fra sin søn, [Klager 2], over udsendelsen DF og de skjulte bilag bragt på DR2 den 15. juni 2017. [Klager 1] er medlem af Europa Parlamentet.
 Klagen er modtaget i Pressenævnet den 29. september 2017.
 [Klager 1] har til støtte for klagen bl.a. anført, at hendes søn og hendes medarbejdere eksponeres i udsendelsen.
[Klager 1] klagede den 22. juni 2017 til DR over udsendelsen.
DR afviste ved e-mail af 3. juli 2017 hendes klage.
Af DRs mail fremgår afslutningsvis følgende:
[] Hvis du ikke er tilfreds med dette svar, kan du klage til Pressenævnet, forudsat at du har retlig interesse.
Din klage skal være modtaget i Pressenævnet senest 12 uger efter modtagelsen af dette svar.
Du kan rette henvendelse til Pressenævnet på denne adresse: Pressenævnet, Strandgade 100 L, stuen, 1410 København K eller på e-mail: sekr@pressenaevnet.dk [] Pressenævnets formand, Hanne Schmidt, udtaler:
 [Klager 1] har klaget til Pressenævnet over DRs afgørelse.
 Fristen for at klage til Pressenævnet over mediets afgørelse er tolv uger efter modtagelsen af afgørelsen, jf. medieansvarsloven § 34, stk. 3.
DR meddelte ved e-mail af 3. juli 2017 [Klager 1] afslag på klagen.
Da klagen således angår DRs afgørelse af mandag den 3. juli 2017, og klagen først er modtaget i Pressenævnet fredag den 29. september 2017, er klagen indgivet efter 12-ugers klagefristens udløb.
Klagen afvises som for sen, jf. medieansvarslovens § 34, stk. 3.
 Klagen afvises uden nærmere behandling.
To af [Klager 1]s medarbejdere har også selv indgivet klager til Pressenævnet over udsendelsen DF og de skjulte bilag.
De to klager behandles under henholdsvis sag nr. 2017-80-0024 og sag nr. 2017-80-0025.
