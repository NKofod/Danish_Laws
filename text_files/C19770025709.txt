(Til skifteretterne og samtlige skattemyndigheder) 1. Skattestyrelsesloven (lov nr. 281 af 8. juni 1977  

 om skattemyndighedernes organisation og om klageadgang m.m.) har ifølge § 39  

 virkning fra og med indkomståret 1978. Dens bestemmelser finder derfor  

 anvendelse på skatteansættelser m.v. for indkomståret 1978.
 2. Ministeriet for skatter og afgifters bekendtgørelse  

 af 9. december 1977 om beskatning af dødsboer fastsætter, at de  

 ligningsopgaver m.v., der efter den hidtil gældende ordning har påhvilet  

 skatterådene, henlægges til ligningskommissionerne.
 Bekendtgørelse nr. 84 af 13. marts 1970 om beskatning af dødsboer m.v. som  

 ændret ved bekendtgørelse nr. 328 af 1. juli 1971 og bekendtgørelse nr. 68 af  

 28. februar 1977 kommer dog til anvendelse med hensyn til skatteansættelser  

 og værdiansættelser m.v., som skatterådene i 1978 skal foretage vedrørende  

 året 1977, jfr. pkt. 4.
3. Fra og med 1. januar 1978 skal skifteretterne  

 derfor give meddelelse om dødsfald og bobehandlingsmåde for personer afgået  

 ved døden i 1978 til vedkommende ligningskommission, jfr.  

 dødsbobekendtgørelsens §§ 7 og 8, jfr. 9. Det samme gælder for boer efter personer afgået ved døden før 1. januar 1978, hvis  

 skifteretten fra skatterådet har modtaget meddelelse om, at sagen er  

 oversendt til ligningskommissionen, jfr. nedenfor pkt. 8. Indberetning skal  

 tillige som hidtil ske til vedkommende skatteråd om dødsfald i tiden 1.  

 januar til 15. juni 1978.
4. Fra 1. januar 1978 vil skatterådene kun kunne  

 foretage skatteansættelser i dødsboer, herunder ansættelser for  

 mellemperioder, såfremt ansættelserne vedrører indkomståret 1977 eller  

 tidligere indkomstår.
Kritik af værdiansættelserne i en opgørelse efter  

 kildeskattelovens § 14 eller § 20B foretages af skatterådet, såfremt  

 dødsfaldet er indtruffet inden 1. januar 1978, eller begæring om skifte af  

 uskiftet bo er imødekommet inden denne dato.
Kritik af værdiansættelserne i  

 den endelige boopgørelse eller i meddelelser om a conto udlæg foretages af  

 skatterådet, såfremt skæringsdagen i boopgørelsen eller meddelelsen om a  

 conto udlægget ligger før 1. januar 1978. Kan ændringen eller godkendelsen  

 ikke ske inden 1. januar 1979, må sagen i rimelig tid forinden sendes til  

 ligningskommissionen, se pkt. 5. Skatteansættelser for indkomståret 1978 og  

 følgende indkomstår samt godkendelse af boopgørelser med skæringsdag i 1978  

 eller følgende år skal foretages af ligningskommissionen, og dette gælder,  

 uanset hvornår dødsfaldet har fundet sted.
Skatterådet skal foretage  

 ansættelse for året forud for dødsfaldet, når denne vedrører indkomståret  

 1977. Ansættelsen foretages efter de i §§ 3 og 4 i bekendtgørelse nr. 84 af  

 13. marts 1970 med senere ændringer gældende regler.
5. I tilfælde, hvor skatterådet herefter ikke kan  

 afslutte en verserende sag, fordi en eller flere ansættelser skal foretages  

 af ligningskommissionen, må sagen med underretning om de af skatterådet  

 hidtil foretagne ansættelser oversendes til den kompetente  

 ligningskommission, jfr. dødsbobekendtgørelsens §§ 7 og 8, jfr. 9. Samtidig  

 med oversendelsen må skatterådet på tydelig måde anføre, hvornår eventuelle  

 frister, hvis overskridelse kan medføre et retstab for det offentlige,  

 indtræder.
Ligningskommissionerne må også selv ved modtagelsen af sagerne  

 have opmærksomheden henledt på disse frister.
 6. De frister, der her er tale om, er navnlig:
a.
Fristen for at kræve afsluttende ansættelse for mellemperioden, jfr.  

 kildeskattelovens § 14, stk. 6.
b.
Fristen for meddelelse til boet om, at der skønnes at være grundlag for  

 at rejse efterbetalingssag, jfr. statsskattelovens § 43. De under a og b  

 nævnte frister regnes i princippet fra dødsdagen, men regnes dog fra  

 modtagelsen af opgørelsen over boets aktiver og passiver på dødsdagen (§ 14  

 opgørelsen), hvis denne indleveres senere end 4 måneder fra dødsdagen.
c.
Fristen for at ændre værdiansættelserne i § 14 opgørelsen.
Fristen er 3  

 måneder fra modtagelse af denne opgørelse.
d.
Fristen for ændring af værdien i den endelige boopgørelse og meddelelse  

 om a conto udlæg er 3 måneder fra modtagelsen.
7. Opmærksomheden henledes på, at værdierne den  

 endelige boopgørelse m.v. skal lægges til grund for arveafgiftsberegningen.  

 Anfægtes de i boopgørelsen fastsatte værdier ikke rettidigt af  

 ligningskommissionen, kan hverken boet eller det offentlige senere ændre  

 disse.
Man henviser i øvrigt til skattedepartementets cirkulære nr. 144 af  

 17. juni 1970, pkt. 19, hvori der er redegjort for afgrænsningen mellem  

 skifteretternes og skatterådenes kompetence.
Det i denne bestemmelse anførte  

 finder nu anvendelse ved afgrænsningen af skifteretternes og  

 ligningskommissionernes kompetence.
Om værdiansættelsen til  

 arveafgiftsberegning henviser man til den med skattedepartementets cirkulære  

 af 11. februar 1976 udsendte "Meddelelser fra skattedepartementet nr.  

 36" med senere ændringer, se cirkulæreskrivelse af 15. februar 1977.
 8. Samtidig med oversendelsen til ligningskommissionen  

 af en verserende sag må skatterådet skriftligt underrette skifteretten og  

 boet om sagens oversendelse til den pågældende ligningskommission.
 9. Der vil af statsskattedirektoratet blive fastsat  

 nærmere regler om beregning og berigtigelse af skatter og afgifter m.v.
 10. Tvivlsspørgsmål om værdiansættelse af fast ejendom  

 forelægges for vedkommende amtsskatteinspektorat.
 11. Tvivlsspørgsmål kan i øvrigt forelægges for  

 statsskattedirektoratet.
