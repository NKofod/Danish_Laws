 Dette er hæfte nr. 21 i en serie på 28 om reglerne for fagene i gymnasiet.  

 Det indeholder de bestemmelser om naturfag, som er fastsat i § 22 i  

 bekendtgørelse af 4. november 1987 om fagene i gymnasiet.(* 1) Desuden  

 indeholder hæftet de vejledende retningslinier for faget.
 Vejledende retningslinjer.
 Indledning:
Efter 1971-bekendtgørelsen har undervisningen i den naturvidenskabelige  

 begrebsverden på den sproglige linie været varetaget af fagene biologi,  

 geografi og matematik.
På den matematiske linie er naturvidenskabelige  

 metoder og tankegange blevet yderligere uddybet og forklaret i fagene fysik  

 og kemi.
 I 1987 bekendtgørelsen har man ønsket at styrke naturvidenskaberne på den  

 sproglige linie bl.a. ved at indføre fællesfaget naturfag, hvor faglige  

 begreber og arbejdsmetoder fra fysik og kemi skal inddrages i et integreret  

 samspil med matematik.
 Det er væsentligt, at man i naturfag ikke tilstræber en  

 videnskabscentreret undervisning i de tre fag, men i stedet koncentrerer sig  

 om at knytte undervisningen til relevante dagligdags fænomener, og udfra  

 disse fænomener forsøger en eksperimentel og teoretisk behandling af det  

 valgte emne.
I undervisningen skal der således i mindst halvdelen af tiden tages  

 udgangspunkt i emner, som elever og lærer finder egnet og relevant, og hvori  

 matematiske/fysiske/kemiske betragtningsmåder spiller en central rolle.  

 Gennem disse emneorienterede forløb skal sikres en sammenhæng, således at  

 såvel kernestof som valgfrit stof bliver behandlet.
En del af kernestoffet  

 kan det være relevant at indlægge i kursusform, det gælder ikke mindst, når  

 man vil give eleverne et matematisk værktøj til behandling af et eller andet  

 emne.
Ved de indledende undervisningsforløb i 1.g er det vigtigt, at forløbene  

 tilrettelægges på en sådan måde, at der tages hensyn til de forudsætninger,  

 som eleverne har fra folkeskolen, hvad viden, færdigheder, arbejdsmetoder og  

 interesser angår.
Det er væsentligt, at man sikrer et undervisningsklima, der  

 giver tryghed for alle elever - også dem med mindre selvtillid.
Det kan bl.a.  

 gøres ved i valg af emner og arbejdsformer at være specielt opmærksomme på de  

 tilbageholdende elever.
Ved tilrettelæggelsen af undervisningen skal der specielt tages hensyn til  

 mulighederne for koordination med undervisningen i biologi i 1.  

 gymnasieklasse og geografi i 2. gymnasieklasse.
I eksempelsamlingen er vist  

 to undervisningsforløb, hvor et samarbejde med biologi og geografi vil være  

 naturligt.
Som en del af undervisningen vil der kunne indgå læsning af tekster fra  

 aviser og tidsskrifter, herunder tekster på fremmedsprog.
Ligeledes kan  

 ekskursioner og institutionsbesøg indgå i undervisningen.
 Eksperimentets rolle:
Eksperimentet skal have en fremtrædende plads i naturfagsundervisningen,  

 således at eleverne får et konkret forhold til fysisk/kemiske fænomener,  

 eksperimentet kan være udgangspunkt for undervisningen i en klassesituation,  

 men en overvejende del af det skal udføres selvstændigt og aktivt af  

 eleverne, der i denne situation arbejder individuelt eller i mindre grupper.  

 En del af det eksperimentelle arbejde skal efterbehandles i form af  

 rapporter, der i begyndelsen af undervisningen kan indskrænke sig til at være  

 registrering af måleresultater og måske tegning af grafer eller udførelse af  

 simple beregninger.
Senere i forløbet bør der stilles krav om en mere  

 omfattende redegørelse for det udførte eksperiment og for de konklusioner,  

 der kan uddrages af resultaterne.
 Eleverne skal i undervisningen opleve fysik og kemi som videnskaber, hvis  

 love og principper ikke er absolutte, men hvor værdien af en model eller en  

 hypotese afgøres af, om den kan give viden om den virkelighed, vi oplever.
Eleverne skal opleve matematik som en videnskab, der bl.a. udvikler evnen  

 til at tænke i og udnytte symboler om såvel matematiske som ikke-matematiske  

 problemer.
De bør opleve det nyttige i, at en og samme matematiske model kan  

 anvendes på en række forskellige problemstillinger i omverdenen.
 Opgaveregning:
Inden for de behandlede emner skal eleverne kunne foretage såvel  

 kvantitative som kvalitative vurderinger.
Eleverne skal aflevere opgaver i  

 tilknytning til det stof, man behandler.
 Desuden vil opgaveregning i timerne som en integreret del af arbejdet være  

 et naturligt led i undervisningen.
 Edb i undervisningen:
Som led i opfyldelsen af den fagintegrerede del af gymnasiets  

 edb-undervisning skal denne inddrages i naturfagsundervisningen.
Det vil være  

 naturligt at lade eleverne anvende regneark f.eks. i forbindelse med  

 edb-behandling af eksperimentelle resultater, og at anvende tekstbehandling  

 ved fremstilling af journaler og rapporter, lige som eleverne kan opleve,  

 hvordan edb-maskinerne kan anvendes til dataopsamling eller simulering.
Bemærkninger til de enkelte emner i det obligatoriske kernestof:
Atomer Atomets opbygning af atomkerne og elektroner samt atomkernens opbygning af  

 protoner og neutroner behandles, og isotoper omtales.
I forbindelse med  

 atomets opbygning behandles Bohrs atommodel kvalitativt.
Dette kan bruges som  

 udgangspunkt for en gennemgang af opbygningen af det periodiske system.  

 Hovedvægten lægges på hovedgrupperne og de første perioder.
Ud fra det  

 periodiske system forklares principperne for dannelse af ioner og molekyler.
Behandlingen af kerneprocesser skal omfatte alfa-, beta- og gamma-henfald.  

 Halveringstid og halveringstykkelse omtales.
Som eksempler på kerneprocesser,  

 kan bruges processer, der udnyttes i energiproduktionen.
Ved behandlingen af  

 exciterede kerner og atomer vil det være naturligt at omtale udsendelse af  

 elektromagnetisk stråling.
De dele af dette område, der drejer sig om atomets opbygning og det  

 periodiske system, skal af hensyn til de andre emner og faget biologi ligge i  

 begyndelsen af 1.g, mens de dele, der drejer sig om kernefysik, kan behandles  

 senere i forbindelse med vækst og energi eller emner om f.eks.
C-14 datering,  

 tracerteknik eller våbenteknologi.
Energi Der ønskes ikke gennemført en systematisk indføring af energi- og  

 arbejdsbegrebet, men følgende energiformer skal omtales:
- Elektrisk energi - Kemisk energi - Kerneenergi - Mekanisk energi - Strålingsenergi - Indre energi Mindst to af disse energiformer skal behandles mere indgående.
Således kan  

 behandlingen af indre energi f.eks. ske ved, at klassen deles i grupper, der  

 arbejder med hvert sit delemne, som f.eks. solfangere til opvarmning,  

 isolering af et hus eller byens varmeforsyning.
 Under arbejdet med de forskellige energiformer behandles eksempler på  

 energifremstilling, energilagring, energitransport og energiomdannelse, så en  

 række energiforsyningsproblemer bliver belyst.
Kemiske reaktioner Som anført i bekendtgørelsen behandles reaktioner ved eksempler, hvorfor  

 de naturligt kan indgå i projekter.
Fældningsreaktioner inddrages både i  

 kvalitative undersøgelser ved påvisning af stoffers opbygning og bestanddele,  

 og i kvantitative undersøgelser.
Eleverne skal derfor lære om begreberne  

 molarmasse og molaritet.
Simple eksempler på redoxreaktioner omtales, så eleverne får kendskab til  

 begreberne reduktion og oxidation, således, at de skal kunne afstemme enkle  

 reaktionsskemaer.
Eksempler på forbrændingsreaktioner skal indgå.
Ved at omtale egenskaber ved syrer og baser, neutralisation, syre-base  

 titrering, pH-begrebet og indikatorer udbygges kendskabet til syre-base  

 reaktioner.
Eleverne skal opnå kendskab til kvantitativ behandling af  

 syre-base begrebet i forbindelse med titrering samt pH-beregning for  

 opløsning af stærke syrer.
Kosmologi Der gives en gennemgang af universets opbygning.
Indenfor Solsystemet  

 omtales Solen, Jorden, Månen, planeterne og kometer.
Eleverne skal opnå en  

 forståelse af døgnets vekslen mellem dag og nat og årets vekslen mellem  

 sommer og vinter samt Månens faser.
Udenfor Solsystemet omtales stjerner,  

 Mælkevejen, galakser, galaksehobe m.v.
Eleverne skal lære at orientere sig på  

 stjernehimlen og kende nogle karakteristiske stjernebilleder.
Universets dannelse og udvikling belyses ved en omtale af forskellige  

 teoretiske modeller.
Endvidere gennemgås historiske eksempler på  

 verdensbilleder af henholdsvis geocentrisk art (f.eks.
Ptolemaios) og  

 heliocentrisk art (f.eks.
Kopernikus).
Miljø I forbindelse med arbejdet med kemikalier omtales de forskellige  

 faresymboler og den øvrige mærkning (R- og S-sætninger). Begreberne  

 toksiditet og grænseværdi behandles og eksempler på beregninger inddrages.  

 Regler for opsamling og bortskaffelse af kemisk affald gennemgås.  

 Sikkerhedsforskrifter i forbindelse med radioaktive stoffer omtales, herunder  

 aktivitetsgrænser og strålingsbeskyttelse.
De aktuelle miljøemner skal vælges således, at de giver lejlighed til at  

 behandle forelagt materiale (avisudklip, TV-indslag m.m.) kritisk og  

 analytisk.
Det skal bemærkes, at aktuelle emner ikke nødvendigvis skal være  

 dagsaktuelle, men blot have været aktuelle inden for de sidste år.
Sandsynlighedsregning og statistik Man kan eksempelvis tage udgangspunkt i talmateriale fra dagligdagen eller  

 eksperimenter udført af eleverne selv.
Man kan med fordel inddrage brug af  

 datamaskinen i sådanne eksperimenter og ved simulering af sådanne.
 Man skal behandle såvel symmetriske som ikke-symmetriske  

 sandsynlighedsfelter samt beregning af sandsynlighed for en hændelse.
Binomialfordelingen skal behandles, og kombinatoriske metoder inddrages i  

 det omfang, det er nødvendigt.
Begreberne middelværdi og spredning  

 præsenteres og formlerne til beregning af disse præsenteres, men udledes  

 ikke.
 Eleverne skal kunne bearbejde talmaterialer, som de selv kan have  

 tilvejebragt, herunder kunne bestemme statistiske deskriptorer såsom  

 middeltal, median og andre fraktiler.
 De behandlede talmaterialer skal også omfatte grupperede observationer.
Tal Eleverne skal opnå en sådan færdighed i manipulation med tal og symboler,  

 at der tilvejebringes det fornødne grundlag for den talmæssige behandling af  

 fagets øvrige bestanddele.
Til den elementære talbehandling hører også  

 løsning af ligninger af første grad med een eller to ubekendte.
Under procentregning gennemgås simpel fast procentfremskrivning og  

 gennemsnitlig procent.
Procentregning tænkes behandlet forud for emnet  

 eksponentiel vækst.
Eleverne skal undervises i brug af lommeregneren og skal vænnes til at  

 bruge den som et naturligt hjælpemiddel såvel i timerne som ved  

 hjemmearbejdet.
Desuden arbejdes der lejlighedsvis med andre regnetekniske  

 hjælpemidler såsom tabeller, funktionspapir og edb-programmer.
Vækst Lineær og eksponentiel vækst behandles som eksempler på matematiske  

 modeller til beskrivelse af eksperimentelle resultater og fænomener fra  

 virkeligheden.
Til behandling af lineær vækst hører regneforskriften f(x) = a . x + b for  

 en lineær funktion og betydningen af hældningskoefficienten a.
Endvidere skal  

 begrebet proportionalitet fremhæves.
Eleverne skal kunne arbejde med regneforskriften f(x) = b . ax for en  

 funktion til beskrivelse af eksponentiel vækst, men en systematisk gennemgang  

 af eksponentialfunktioner er ikke påkrævet.
De skal endvidere have kendskab  

 til begreberne fremskrivningsfaktor og vækstrate, og de skal kunne bestemme  

 disse ud fra forskriften og ud fra grafen på enkeltlogaritmisk papir.  

 Fordoblings- og halveringskonstant tænkes bestemt ud fra den grafiske  

 fremstilling.
Andre former for vækst skal nævnes, f.eks. vækst, der kan beskrives ved  

 hjælp af potensfunktioner.
Elevene skal derfor kende funktioner af typen f(x)  

 = b . xa og kunne bestemme a ud fra grafen på dobbeltlogaritmisk papir.
 Det valgfrie stof:
 Arbejdet inden for den valgfrie del af undervisningen kan tilrettelægges  

 på flere måder:
 1. Der kan til rettelægges forløb, hvis formål er at  

 belyse matematik, fysik og kemi i samfundsmæssige og kulturelle sammenhænge.  

 Man kan f.eks. behandle samfundsmæssige og kulturelle konsekvenser af  

 naturvidenskabeligt baserede teknologier, idet man tager udgangspunkt i et  

 emne inden for matematik/fysik/kemi.
2. I forbindelse med behandlingen af emner fra  

 kernestoffet inddrages elementer af naturvidenskabens historie.
Som eksempel  

 på noget sådan kan nævnes: Talsystemets udvikling, ændringer i  

 verdensbilledet gennem tiderne eller måske en sammenligning mellem den græske  

 naturvidenskabs spekulative matematiske natur og den nyere tids  

 eksperimentelt og pragmatisk baserede naturerkendelse.
 3. Eleverne kan arbejde gruppevis med et selvvalgt  

 emne, der ligger i direkte forlængelse af det obligatoriske stof.
4. Eleverne arbejder med et emne, der ikke ligger i  

 direkte forlængelse af det obligatoriske stof, men som har samme  

 sværhedsgrad.
Som eksempel kan nævnes optik og synets fysik, heri kan  

 inddrages simpel trigonometri.
 Eksempler på emneorienterede forløb:
 I det følgende er anført nogle eksempler på projekter, de første fire  

 tager udgangspunkt i emner hentet fra kernestoffet, mens de to sidste er  

 eksempler på tværfaglige forløb.
 De kemiske og fysiske egenskaber ved solbriller og solcremer diskuteres.
 På denne baggrund gennemgås det elektromagnetiske spektrum med hovedvægten  

 lagt på ultraviolet, infrarødt og synligt lys.
 Sollysets spektrum samt lys udsendt fra solarier og højfjeldssole  

 beskrives.
Absorptions- og emissionsspektre omtales.
Spektrofotometri indføres, og  

 anvendes til undersøgelse af diverse solcremer og solbriller.
 Eventuelt kan emnet perspektiveres med en debat om forurening efter omtale  

 af drivhuseffekten og ozonlaget.
 Atomets opbygning gennemgås og kerneprocesser, herunder alfa-, beta- og  

 gammahenfald omtales.
På en radioaktiv kilde måles aktiviteten over et passende tidsrum som  

 funktion af tiden.
Resultaterne afbildes grafisk såvel på millimeterpapir som  

 på enkeltlogaritmisk papir.
 Med udgangspunkt i de tegnede kurver behandles forsøgsresultaterne til  

 introduktion og illustration af begrebet eksponentiel vækst.
Begrebet halveringstid indføres og bestemmes ved aflæsning.
Ved hjælp af  

 grafisk aflæsning opstilles tabel over aktiviteten som funktion af tiden.
På  

 dette grundlag introduceres fremskrivningsfaktor, vækstrate og  

 funktionsforskrift udledes.
 Som eksempel på anvendelse kan C-14 dateringsmetoden omtales, evt. med  

 regneeksempel.
 Forsøg med afskærmning af radioaktiv kilde udføres til illustration af  

 absorption, og ved hjælp af forsøgsresultater bestemmes halveringstykkelse.  

 Endvidere udføres regneeksempler med bestemmelse af påbudt afskærmning, samt  

 omtale af stråledoser, herunder enheder.
I forbindelse med behandlingen af eksponentiel vækst og eksponential  

 funktioner behandles begreberne fremskrivningsfaktor og vækstrate.
Grafen for  

 en eksponentielt voksende funktion tegnes både i et normalt koordinatsystem,  

 og på enkeltlogaritmisk papir.
Ved hjælp af grafen behandles halverings- og  

 fordoblingskonstant.
 Den matematiske model anvendes derefter på en række fænomener fra  

 omverdenen, som f.eks. radioaktivt henfald, afskærmning mod radioaktiv  

 stråling, reaktionshastighed, befolkningstilvækst og måske afkølingskurver.
 Med udgangspunkt i de fossile energi kilder omtales forbrænding af kul og  

 naturgas, og de tilsvarende forbrændingsreaktioner diskuteres.
 Eksperimentelt bestemmes varmeudviklingen ved forbrænding af en kulbrinte.
Fordele og ulemper ved forskellige typer brændsel og deres anvendelse i  

 kraftværker diskuteres.
Eventuelt besøges et kraftvarmeværk.
 Eleverne opdeles i grupper, og hver gruppe vælger en energikilde, f.eks.  

 solenergi, vindenergi, jordvarme, biogas og kerneenergi.
Grupperne skal i deres arbejde komme ind på energifremstilling,  

 energilagring, energitransport samt de miljømæssige aspekter, og hvis det er  

 muligt, skal der laves små eksperimenter.
Gruppearbejdet kan afsluttes med  

 elevforedrag.
Danmarks vandforsyning er et tværfagligt projekt mellem geografi og  

 naturfag.
Nedenstående er en rammebeskrivelse, hvor de enkelte emner  

 behandles i større eller mindre omfang.
 De hydrologiske processer:
 De anførte emner behandles ved beskrivelse, demonstration og i nogle  

 tilfælde ved elevforsøg.
 Vandvinding:
 De anførte emner belyses ved beskrivelse, bearbejdning af statistisk  

 materiale og besøg på vandværk.
 Ernæring er et tværfagligt projekt mellem biologi og naturfag.
Forslag til andre emneorienterede forløb - Afstande i solsystemet og trigonometri - Atomets historie - Bagningens kemi - Digitalelektronik - Geometriske konstruktioner og beregninger - Hjemmets elforbrug - Lyd - Lys og farver - Oldtidens matematik - Rentesregning - Simulering af vækstmodeller (edb) - Talsystemer og deres oprindelse - Tilsætningsstoffer - Vand og andre opløsningsmidler.
