(Til stiftsøvrighederne samt  

 overtilsynene for de københavnske og frederiksbergske kirker) Ved lov nr. 166 af 11. maj 1966 er § 12, stk. 4, i lov om kirkers  

 bestyrelse m.v. (lovbekendtgørelse af 23. september 1947 som ændret ved lov  

 af 16. marts 1956) affattet således:
»Til afholdelse af de udgifter ved opførelse af en kirke, som ikke  

 dækkes af staten, kommunen og private bidragydere, kan ministeriet efter  

 indstilling fra menighedsrådet for det sogn eller menighedsrådsdistrikt,  

 hvori kirken opføres, tillade, at der henlægges midler hidrørende fra den  

 stedlige kirkelige ligning eller optages lån, der forrentes og afdrages af  

 sådanne midler.
Renter og afdrag vedrørende et sådant lån, der forfalder til  

 betaling, inden der er oprettet en kirkekasse for den nye kirke, jfr. § 7,  

 stk. 1, afholdes af vedkommende sogne- eller distriktskirke.« Denne nye lovbestemmelse, der er affattet på grundlag af betænkning nr.  

 406 angående finansiering af kirkebyggeri, afgivet i december 1965 af et af  

 kirkeministeriet nedsat udvalg, forudsætter, som det fremgår af lovteksten,  

 at der som hidtil normalt vil blive ydet  tilskud af staten, kommunerne og  

 private bidragydere til opførelse af kirker.
 De udgifter ved opførelse af en kirke, der ikke dækkes gennem ydelse af  

 sådanne tilskud, kan efter den nye lovbestemmelse fuldt ud dækkes af de  

 lokale kirkelige ligningsmidler.
 Da der således ikke længere gælder nogen begrænsning med hensyn til  

 adgangen til at anvende kirkelige ligningsmidler til dækning af udgifterne  

 ved opførelse af kirker, vil om fornødent samtlige de med en kirkes opførelse  

 forbundne udgifter fremtidig kunne tillades dækket ved lån, der forrentes og  

 afdrages gennem den kirkelige ligning.
Endvidere er der nu tillige åbnet adgang til at foretage  henlæggelse af  

 kirkelige ligningsmidler med henblik på afholdelse af udgifterne ved  

 opførelse af en påtænkt kirke.
Dette kræver dog ministeriets forud indhentede  

 tilladelse, som i almindelighed først kan forventes meddelt, når planerne om  

 opførelse af en kirke er nærmere afklaret.
Det vil af ministeriet blive  

 stillet som vilkår for en sådan tilladelse, at de henlagte midler indsættes  

 på kontrabog med en bank eller sparekasse, og at kontrabogen forsynes med  

 overtilsynets forbudspåtegning.
Ved midlernes anbringelse bør mulighederne  

 for senere opnåelse af lån til projektets gennemførelse haves for øje.
 Ligeledes vil med ministeriets tilladelse en hos kommunen beroende  

 beholdning af kirkelige ligningsmidler, der overstiger de for det løbende  

 regnskabsår approberede ligningsbeløb, helt eller delvis kunne anvendes til  

 hjælp til dækning af udgifterne ved opførelse af en kirke.
 Indstilling om optagelse af lån samt om henlæggelse eller forbrug af  

 ligningsmidler afgives ad sædvanlig tjenstlig vej til kirkeministeriet der -  

 som hidtil - endeligt fastsætter det beløb, der vil kunne tilvejebringes  

 gennem kirkeligningen, dog for så vidt angår henlæggelse af ligningsmidler  

 med den i lovens § 14, stk. 2, indeholdte begrænsning.
Initiativet til opførelse af kirker forudsættes fremdeles at udgå fra  

 lokale kirkelige kredse og instanser, hvormed først og fremmest tænkes på  

 vedkommende menighedsråd, eventuelt flere menighedsråd i forening.
Der er  

 imidlertid som hidtil intet til hinder for, at et sådant initiativ kan tages  

 af kirkekomiteer, kirkelige foreninger, institutioner og stiftelser eller  

 eventuelt af enkeltpersoner.
Det må i øvrigt anses for en følge af  

 bispeembedets almindelige tilsynspligt, at en biskop både kan og bør tage  

 initiativ til rejsning af en kirkesag, f. eks. ved henvendelse til  

 vedkommende menighedsråd eller stedlige interesserede kirkelige kredse, hvis  

 det er åbenbart, at beboerne indenfor et område i stiftet ikke har  

 tilstrækkelig let adgang til en rimelig kirkelig betjening.
Da de af menighedsrådene administrerede offentlige midler hidtil kun i  

 begrænset omfang har kunnet hæfte for udgifterne ved opførelse af kirker, har  

 det været antaget i praksis, at et menighedsråd som sådant ikke kunne have  

 det fulde økonomiske ansvar for et byggeforetagende af denne art.
Som følge  

 heraf har det måttet overlades til særligt i dette øjemed nedsatte  

 kirkekomiteer at påtage sig såvel det økonomiske ansvar for som den praktiske  

 gennemførelse af byggesagerne.
Efter den nu gennemførte ændring af  

 finansieringsbestemmelserne vil der derimod intet være til hinder for, at et  

 menighedsråd som bygherre med det dermed forbundne ansvar forestår opførelsen  

 af en kirke.
 Der vil dog ejheller fremtidigt være noget til hinder for, at en  

 kirkekomite - hvad enten denne nedsættes ved menighedsrådets foranstaltning  

 eller på privat initiativ - påtager sig gennemførelsen af et kirkeprojekt,  

 såfremt en sådan fremgangsmåde i det enkelte tilfælde måtte foretrækkes.
I de tilfælde, hvor et menighedsråd står som bygherre, men hvor projektet  

 omfatter bygningsdele eller lokaliteter, der ikke kan finansieres efter de  

 for kirkebyggeri gældende bestemmelser, jfr. nedenfor, og de til  

 gennemførelse af denne del af projektet fornødne midler ikke er tilvejebragt  

 ad privat vej på det tidspunkt, da projektet skal realiseres, kan det blive  

 nødvendigt, at der nedsættes en privat komite, der over for menighedsrådet  

 kan påtage sig at indestå for tilvejebringelsen af de til dette formål  

 fornødne midler.
Hvis der i sognet findes et organiseret menighedssamfund,  

 vil dette eventuelt kunne påtage sig en sådan opgave.
Tilsvarende må gælde,  

 hvor der udenfor det godkendte projekt ønskes udført særlige arbejder, f.  

 eks. udsmykning, hvortil midlerne skal tilvejebringes ad privat vej.
Disse  

 komiteer vil i de her nævnte tilfælde nærmest have karakter af  

 indsamlingskomiteer.
Om nedsættelse af kirkekomiteer - herunder de nævnte indsamlingskomiteer -  

 vil der være at give indberetning til overtilsynet med oplysning om komiteens  

 medlemmer og forretningsorden.
Indeholder komiteens forretningsorden ikke  

 bestemmelser om sikring af de til formålet tilvejebragte midler, må der gives  

 nærmere oplysning om, hvilke foranstaltninger, der agtes truffet i så  

 henseende.
Indsamling af bidrag (kollekter) i kirkerne til fordel for opførelse af  

 nye kirker kan uden særlig tilladelse foretages såvel ved ordinære (faste)  

 som ved ekstraordinære gudstjenester, jfr. kirkeministeriets cirkulære af 8.  

 maj 1963 om indsamling i kirkerne.
Til foretagelse af sådan indsamling ved de  

 ordinære gudstjenester kræves dog menighedsrådets samtykke, jfr.  

 menighedsrådslovens § 24, stk. 2. litra f.
Ligeledes kan der uden særlig  

 tilladelse indsamles til sådant formål i kirkelige lokaler og ved kirkelige  

 møder.
Ved andre former for indsamling må bestemmelserne i lov af 16. maj  

 1934 om offentlige indsamlinger iagttages.
Under hensyn til betydningen af, at der tilsikres kirken den bedst mulige  

 placering i nye boligkvarterer, skal man med henvisning til kirkeministeriets  

 cirkulære af 10. marts 1951 om placeringen i byplaner af kirker og kirkegårde  

 og indenrigs- og boligministeriets cirkulære af samme dato påny henlede  

 opmærksomheden på, at menighedsrådene bør holde sig orienteret om  

 befolkningsudviklingen og bebyggelsesplanerne, således at spørgsmålet om  

 placering af en eventuel ny kirke i tide kan tages op til forhandling med de  

 kommunale myndigheder.
Forberedelserne til kirkens opførelse bør indledes i  

 så god tid, at kirken så vidt muligt kan være rejst til den tid, da det må  

 forudses, at det ikke længere vil være muligt at yde områdets beboere en  

 forsvarlig kirkelig betjening ud fra den eller de eksisterende kirker.
Man  

 skal i øvrigt i denne forbindelse henvise til en af provst J.
Exner,  

 Mariager, udarbejdet redegørelse for problemer af kirkelig art ved  

 landsognenes overgang til bymæssig bebyggelse.
Denne redegørelse er i uddrag  

 aftrykt som bilag til ovennævnte betænkning angående finansiering af  

 kirkebyggeri, der kan købes i boghandelen for 4 kr. 75 øre.
Forslag til valg af byggegrund skal forelægges kirkeministeriet til  

 godkendelse, jfr. § 2, stk. 1, i lov om vedligeholdelse af kirker og  

 kirkegårde m. v. (lovbekendtgørelse af 23. september 1947). Forslaget må være  

 ledsaget af kort i 3 eksemplarer, som viser den nye kirkes placering i  

 forhold til de nærmest beliggende kirker og med skitsemæssig angivelse af den  

 fremtidige sogne- eller distriktsinddeling.
Forslaget må endvidere være  

 bilagt en fra vedkommende kommunale myndighed indhentet erklæring om det  

 nuværende og det forventede fremtidige antal beboere såvel i det område, der  

 tænkes henlagt til den nye kirke, som i den tilbageblivende del af det sogn  

 (de sogne), hvorfra området udskilles.
Det må ligeledes oplyses, om den  

 foreslåede placering af kirken er stemmende med en eventuel foreliggende  

 dispositionsplan eller byplanvedtægt.
Endelig må det godtgøres, at der ikke  

 på grunden hviler servitutter, som er til hinder for den påtænkte bebyggelse  

 af denne.
Ministeriet går ud fra, at de kirkelige tilsynsmyndigheder ved sagens  

 fremsendelse til ministeriet vil fremkomme med en nærmere redegørelse for  

 deres syn på spørgsmålet om betimeligheden af, at det pågældende kirkeprojekt  

 nyder fremme.
Man skal i denne forbindelse særlig henlede opmærksomheden på  

 betydningen af, at der foretages en omhyggelig bedømmelse af, hvorvidt der  

 ved den foreslåede placering af den nye kirke er taget fornødent hensyn til  

 eventuelle senere sogneudskillelser i området.
 Såfremt der i forbindelse med opførelse af en kirke agtes opført en  

  præstebolig , må det til byggegrund for præsteboligen og til eventuel anlæg  

 af have ved denne beregnede areal udlægges således, at arealet kan udstykkes  

 og matrikuleres særskilt.
Med hensyn til  valg af arkitekt  vil vejledning kunne fås ved  

 henvendelse til vedkommende kgl. bygningsinspektør.
Såfremt forslag til  

 kirkens opførelse agtes tilvejebragt gennem afholdelse af  

 arkitektkonkurrence, vil nærmere oplysning med hensyn til fremgangsmåden ved  

 udskrivning af en sådan konkurrence kunne fås hos Danske Arkitekters  

 Landsforbund, Bredgade 66, København K.
Ansøgning om tilladelse til opførelse af kirkebygningen indsendes gennem  

 overtilsynet til ministeriet af eller gennem menighedsrådet, jfr.  

 kirkebestyrelseslovens § 18. Med ansøgningen, der vil være at udfærdige på  

 blanketter, som ved ministeriets foranstaltning agtes fremstillet til dette  

 brug, og som vil kunne fås udleveret ved henvendelse til overtilsynet, må  

 følge et skitseprojekt i 3 eksemplarer.
Udarbejdelsen af det endelige,  

 detaillerede projekt bør derimod af hensyn til de dermed forbundne  

 omkostninger først iværksættes, når skitseprojektet er godkendt.
Det endelige forslag til kirkens opførelse og indretning samt forsyning  

 med inventar må være ledsaget af udførlig beskrivelse og hovedtegninger i 3  

 eksemplarer samt detailtegninger i 2 eksemplarer.
Forslag til kirkens  

 opvarmning og belysning samt til anskaffelse af harmonium eller orgel, klokke  

 og eventuel alterprydelse, ledsaget af de fornødne tegninger og beskrivelser,  

 må så vidt muligt forelægges ministeriet til godkendelse samtidig med  

 indsendelse af forslaget til selve kirken.
Forslaget må endvidere være bilagt  

 et specificeret overslag over samtlige med kirkens opførelse forbundne  

 udgifter, herunder udgifter til anskaffelse af inventar, samt en  

 finansieringsplan.
Tilstedeværelsen af allerede tilvejebragte midler samt  

 foreliggende garanti- eller gavetilsagn må så vidt muligt dokumenteres.  

 Ligeledes må tilbud på ydelse af de til sagens gennemførelse fornødne lån,  

 indeholdende nærmere angivelse af vilkårene for lånenes stiftelse,  

 forrentning og afvikling, indsendes til godkendelse, ledsaget af  

 menighedsrådets erklæring om, at rådet har vedtaget at afholde udgiften til  

 renter og afdrag af de lokale kirkelige ligningsmidler.
Det vil i  

 almindelighed ikke kunne forventes godkendt, at afdragstiden bliver længere  

 end 15 år.
Endvidere bemærkes, at der i hvert fald ikke for tiden ydes lån af  

 stiftsmidlerne til finansiering af kirkebyggeri.
Det er som hidtil kirkeministeriet, der i hvert enkelt tilfælde afgør,  

hvilke bygningsdele og lokaliteter,  der kan finansieres efter de for  

 opførelse af kirker gældende finansieringsbestemmelser.
Det bemærkes i denne  

 forbindelse, at ministeriet i overensstemmelse med den af det ovennævnte  

 udvalg afgivne indstilling vil være sindet at godkende, at der udover de  

 lokaliteter, som hidtil ifølge praksis er henregnet som hørende til en kirke,  

 eventuelt medregnes et efter stedets forhold passende forsamlingslokale med  

 tilhørende køkken, beregnet til præsternes arbejde blandt unge og gamle m.v.
 Med hensyn til  regnskabsføring og revision  vedrørende opførelse  

 af kirker må der forholdes i overensstemmelse med de af ministeriet til  

 enhver tid fastsatte forskrifter, jfr. nu kirkeministeriets cirkulære af 10.  

 november 1953.
Ønskes et område omkring kirken udskilt som et  nyt sogn eller  

  kirkedistrikt  (sognedistrikt), må ansøgning herom i god tid og senest 3  

 måneder før kirkens indvielse indsendes til ministeriet ad sædvanlig  

 tjenstlig vej bilagt kort og beskrivelse i 3 eksemplarer, som nøjagtigt viser  

 sognets eller distriktets grænser, samt ledsaget af erklæring fra vedkommende  

 menighedsråd.
Ansøgningen må tillige indeholde oplysning om det navn, der  

 ønskes tillagt sognet (distriktet).
Ansøgning om tilladelse til  indvielse af kirken  må indsendes til  

 ministeriet ad tjenstlig vej og må være ministeriet i hænde senest 1 måned  

 før det tidspunkt, da kirken ønskes indviet.
Såfremt der ønskes tillagt  

 kirken et særligt navn, må der tillige indgives ansøgning herom med nærmere  

 motivering for det ønskede navn.
Forinden en nyopført kirke indvies til at tages i brug, skal der ifølge  

 vedligeholdelseslovens § 3 afholdes et  afleveringssyn  over bygningen  

 med tilbehør og den til kirken muligt udlagte kirkegård.
Ved dette syn, der  

 anordnes af ministeriet og foretages af provsten i forbindelse med en af  

 ministeriet tilforordnet mand med særlig arkitektonisk sagkundskab, skal det  

 påses, at kirken er opført i overensstemmelse med de godkendte tegninger med  

 tilhørende beskrivelse, og at arbejdet er forsvarligt udført, samt at kirken  

 er forsynet med alt til gudstjenestens afholdelse og de kirkelige handlingers  

 udførelse fornødent.
Er der ved kirken udlagt kirkegård, skal det tillige  

 påses, at denne er anlagt og indrettet i overensstemmelse med de i  

 vedligeholdelsesloven herom givne forskrifter.
Til afleveringssynet skal  

 bygherren og - hvis menighedsrådet ikke har været bygherre - tillige  

 menighedsrådet indvarsles.
Synets afgørelser kan af bygherren eller  

 menighedsrådet indankes for ministeriet.
Indberetning om det ved synet  

 passerede afgives gennem provsten til biskoppen og overtilsynet.
Indtil der er oprettet en kirkekasse for den nye kirke, afholdes - som det  

 fremgår af den indledningsvis citerede lovbestemmelse - forfaldne renter og  

 afdrag vedrørende lån, der er optaget til kirkens opførelse, af kirken i det  

 sogn eller distrikt, hvori den nye kirke er opført.
Tilsvarende gælder  

driftsudgifter  vedrørende den nye kirke.
 Endelig bemærkes, at opførelsen af en kirke ifølge de for tiden gældende  

 bestemmelser om regulering af byggevirksomheden ikke må iværksættes, forinden  

igangsætningstilladelse  er meddelt af boligministeriet.
 Det tilføjes, at de i nærværende cirkulære indeholdte forskrifter tillige  

 finder anvendelse på opførelse af  midlertidige  (flyttelige) kirker.
 Af cirkulæret vedlægges det fornødne antal eksemplarer til omdeling blandt  

 provster og menighedsråd.
 Kirkeministeriet, den 18. november 1966.
 Bodil Koch.
 /Arne Truelsen.
