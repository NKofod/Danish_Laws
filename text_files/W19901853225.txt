Landsskatteretten havde tidligere stadfæstet ansættelser for 1985 og  

 1986, hvorefter rentefradrag vedrørende en ejendom, der var i sameje mellem  

 tidligere ægtefæller, og hvor begge hæftede for gælden, skulle fordeles  

 mellem ejerne.
Da ægteparret først blev separeret i 1986, fandtes  

 rentefradraget for 1985 - hvor de særlige ægtefællebeskatningsregler stadig  

 var gældende - at tilkomme manden alene, idet dette som stemmende med  

 parternes selvangivelser måtte anses for en bindende aftale mellem parterne.
 Landsskatteretten genoptog efter anmodning den af A tidligere indgivne  

 klage over hans skatteansættelser for indkomstårene 1985 og 1986, hvori  

 kendelse var afsagt den 9. august 1989.
Ved denne kendelse var klageren ikke anset for berettiget til fuldt ud at  

 fradrage prioritetsrenterne vedrørende en ejendom, som han ejede sammen med  

 sin tidligere ægtefælle.
Landsskatteretten havde lagt vægt på, at ejendommen  

 var ejet i lige sameje med den tidligere ægtefælle, og at de begge var  

 debitorer med hensyn til gælden i ejendommen.
 Til støtte for genoptagelsesbegæringen henviste klagerens advokat til, at  

 Kammeradvokaten den 10. januar 1990 havde taget bekræftende til genmæle i en  

 lignende sag, der var indbragt for Østre Landsret.
 Baggrunden herfor var ifølge de for Landsskatteretten foreliggende  

 oplysninger, at de pågældende ægtefællers fordeling af rentefradraget, der  

 fremgik af de selvangivelser, der var indgivet for det år, hvor ægteskabet  

 endnu havde bestået - og hvor de særlige ægtefællebeskatningsregler således  

 fandt anvendelse - måtte opfattes som en aftale, der var bindende for  

 parterne.
 I den foreliggende sag var det oplyst, at ægtefællerne var blevet  

 separeret i september 1986, således at de særlige ægtefællebeskatningsregler  

 fandt anvendelse for indkomståret 1985, for hvilket år hele rentefradraget og  

 ejendomsresultatet var henført til klagerens selvangivelse.
 Landsskatteretten måtte herefter være af den opfattelse, at der ikke  

 efterfølgende kunne ændres på denne fordeling, således at den tidligere  

 foretagne ansættelse måtte nedsættes med 40.162 kr., reduceret med regulering  

 af ejendomsunderskud 5.875 kr., eller med 34.287 kr.
For indkomståret 1986, hvor de særlige ægtefællebeskatningsregler ikke  

 fandt anvendelse, fandt Landsskatteretten derimod at måtte henholde sig til  

 den tidligere trufne afgørelse.
Herefter var rentefradrag og indtægtsførsel  

 af ejendomsoverskud baseret på ejer- og hæftelsesforholdet, idet parterne  

 ejede ejendommen i lige sameje, og begge var debitorer for gælden i  

 ejendommen.
Denne ansættelse blev derfor stadfæstet.
 LV 1989, B 1.5.2.
