Skriftlig fremsættelse (4. november 2010) Socialministeren (Benedikte Kiær) Herved tillader jeg mig for Folketinget at fremsætte:
Forslag til folketingsbeslutning om fremme, beskyttelse og overvågning af gennemførelsen af FN's konvention om rettigheder for personer med handicap (Beslutningsforslag nr.
B 15) Beslutningsforslaget indebærer, at Folketinget meddeler sit samtykke til, at opgaven med at fremme, beskytte og overvåge gennemførelsen af FNs konvention om rettigheder for personer med handicap varetages af Institut for Menneskerettigheder.
 Folketinget meddeler endvidere sit samtykke til, at Center for Ligebehandling af Handicappede, som er oprettet ved Folketingsbeslutning B 43 fra 2. april 1993 om ligebehandling af handicappede og ikke-handicappede borgere, nedlægges pr. 31. december 2010.
Beslutningsforslaget er en konsekvens af, at Danmark den 24. juli 2009 ratificerede FNs konvention om rettigheder for personer med handicap.
Med ratifikationen forpligtede Danmark sig samtidig til at etablere en funktion til overvågning af gennemførelsen af konventionen.
 På baggrund af bemærkningerne til B 194 Forslag til folketingsbeslutning om Danmarks ratifikation af FNs konvention af 13. december 2006 om rettigheder for personer med handicap blev der i efteråret 2009 nedsat et tværministerielt embedsmandsudvalg, som skulle afdække, hvordan de eksisterende strukturer på området kunne udvikles med henblik på en beslutning om, hvordan fremme, beskyttelse og overvågning af gennemførelsen af konventionen skal finde sted.
På baggrund af udvalgets rapport har regeringen truffet beslutning om, at opgaven med at fremme, beskytte og overvåge efter konventionens artikel 33, stk. 2, placeres i Institut for Menneskerettigheder.
Instituttet fungerer i en dansk sammenhæng som national menneskerettighedsinstitution og er tillige akkrediteret i henhold til Paris Principperne.
 Ved at placere opgaven med at fremme, beskytte og overvåge gennemførelsen af FNs handicapkonvention i Institut for Menneskerettigheder kan handicapområdet indgå i sammenhæng med Instituttets arbejde med de øvrige menneskerettighedskonventioner og indtænkes i alle Instituttets opgaver på menneskerettighedsområdet.
 Center for Ligebehandling af Handicappede nedlægges pr. 31. december 2010. En del af medarbejderne i Centret overføres til Institut for Menneskerettigheder, som hermed styrkes på handicapområdet.
 Den resterende del af medarbejderne i Center for Ligebehandling af Handicappede omdannes til et nyt sekretariat for Det Centrale Handicapråd.
 Ifølge handicapkonventionens artikel 33, stk. 3, skal det civile samfund, i særdeleshed personer med handicap og de organisationer, der repræsenterer dem, inddrages og deltage fuldt ud i overvågningsprocessen.
 Det vil blandt andet ske gennem Det Centrale Handicapråd, som allerede har til opgave at rådgive regeringen i handicapspørgsmål.
 Institut for Menneskerettigheder og Det Centrale Handicapråd udgør dermed sammen med Folketingets Ombudsmand, som viderefører sit nuværende arbejde med at følge udviklingen i ligebehandlingen, rammerne om fremme, beskyttelse og overvågning af FNs konvention om rettigheder for personer med handicap i overensstemmelse med de forpligtelser, der følger af konventionens artikel 33, stk. 2.
 Idet jeg i øvrigt henviser til beslutningsforslaget og de ledsagende bemærkninger, skal jeg hermed anbefale beslutningsforslaget til det Høje Tings velvillige behandling.
