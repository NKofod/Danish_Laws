Betænkning afgivet af Skatteudvalget den 16. maj 2012 Betænkning over Forslag til lov om ændring af lov om registrering af køretøjer, registreringsafgiftsloven og forskellige love om energiafgifter (Hæftelse m.v. for registreringsafgift, justering af priser for registrering m.v. af køretøjer, regler om nummerpladeoperatører og teknisk justering af energiafgifter) [af skatteministeren (Thor Möger Pedersen)] 1. Ændringsforslag Skatteministeren har stillet 7 ændringsforslag til lovforslaget, herunder et om deling af lovforslaget, som er tiltrådt af udvalget.
2. Udvalgsarbejdet Lovforslaget blev fremsat den 28. marts 2012 og var til 1. behandling den 18. april 2012. Lovforslaget blev efter 1. behandling henvist til behandling i Skatteudvalget.
Møder Udvalget har behandlet lovforslaget i 4 møder.
Høring Et udkast til lovforslaget har inden fremsættelsen været sendt i høring, og Skatteministeriet sendte den 6. marts 2012 dette udkast til udvalget, jf.
SAU alm. del  bilag 166. Den 28. marts 2012 sendte Skatteministeriet de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra:
Applus+ Bilsyn, A-Inspektion, Dansk Lokal Syn, Danske Synsvirksomheder, FDM test og bilsyn og PAVA Bilsyn, Finans og Leasing, Forsikring & Pension og Forbrugerrådet og Rejsearbejdere.dk.
 Skatteministeren har over for udvalget kommenteret de skriftlige henvendelser til udvalget.
Deputationer Endvidere har Applus+ Bilsyn, A-Inspektion, Dansk Lokal Syn, Danske Synsvirksomheder, FDM test og bilsyn og PAVA Bilsyn samt Rejsearbejdere.dk mundtligt over for udvalget redegjort for deres holdning til lovforslaget.
Spørgsmål Udvalget har stillet 20 spørgsmål til skatteministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (S, RV, EL og SF) vil stemme for ændringsforslag nr. 1 om deling af lovforslaget.
Flertallet indstiller de under A og B nævnte lovforslag til vedtagelse med de stillede ændringsforslag.
Et mindretal i udvalget (V, DF, LA og KF) vil stemme for ændringsforslag nr. 1 om deling af lovforslaget.
Mindretallet indstiller det under A nævnte lovforslag til vedtagelse med de stillede ændringsforslag.
Mindretallet indstiller det under B nævnte lovforslag til forkastelse ved 3. behandling.
Mindretallet vil stemme for det under B stillede ændringsforslag.
Venstres, Dansk Folkepartis, Liberal Alliances og Det Konservative Folkepartis medlemmer af udvalget bemærker, at de fire partier ikke kan støtte den foreslåede forøgelse af afgifter og gebyrer, der gør det dyrere at være dansker og dansk virksomhed i en tid med behov for det modsatte.
Derfor stemmer V, DF, LA og KF imod L 122 B.
Til gengæld støtter V, DF, LA og KF den række af administrative forenklinger og præciseringer, som foreslås med L 122 A, herunder at de autoriserede nummerpladeoperatører ikke alene kan indregistrere et køretøj og udlevere nummerplader, men også bemyndiges til at afmelde køretøjer fra registrering i Køretøjsregisteret.
Det ser V, DF, LA og KF som en vigtig landvinding, der letter hverdagen for borgere og erhvervsliv landet over i form af mindre kørsel og mindre tidsforbrug i forbindelse med indregistrering og afmelding af køretøjer.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4 Ændringsforslag med bemærkninger Ændringsforslag a Ændringsforslag om deling af lovforslaget Af skatteministeren, tiltrådt af udvalget:
 1) Lovforslaget deles i to lovforslag med følgende titler og indhold:
 A. »Forslag til lov om ændring af lov om registrering af køretøjer, registreringsafgiftsloven og forskellige love om energiafgifter (Hæftelse m.v. for registreringsafgift, regler om nummerpladeoperatører og teknisk justering af energiafgifter)« omfattende § 1, indledningen, nr. 1, 5 og 8-16, §§ 2-6 og § 7, stk. 1 og 2.
 B. »Forslag til lov ændring af lov om registrering af køretøjer (Justering af priser for registrering af køretøjer og nummerplader m.v.)« omfattende § 1, indledningen, nr. 2-4, 6 og 7, og § 7, stk. 1, 3 og 4.
[Deling af lovforslaget] b Ændringsforslag til det under A nævnte lovforslag Til § 2 2) I indledningen til nr. 2 ændres »§ 3 b, stk. 6 og 7, ophæves, og i stedet indsættes« til: »§ 3 b, stk. 6, affattes således«.
[Det har ikke været tilsigtet, at § 3 b, stk. 7, ophæves] 3) I den under nr. 2 foreslåede affattelse af § 3 b, stk. 6, affattes 4. pkt. således:
»Afbrydes en leasingkontrakt som nævnt i 1. pkt., tilbagebetaler told- og skatteforvaltningen den afgift med rente, der eventuelt er betalt for meget for leasingperioden.« [Videreførelse af gældende ret, hvorefter der kun skal betales den afgift og rente, der svarer til den faktiske leasingperiode.
Samtidig udgår forslaget om særlig betaling ved skift af leasingtager eller leasinggiver] 4) I den under nr. 3 foreslåede affattelse af § 8, stk. 7, ændres »stabiliseringsprogram (ESP-system)« til: »stabiliseringssystem (ESC)«.
[Ændringen har til formål at internationalisere betegnelsen af stabiliseringssystemet] 5) I den under nr. 5 foreslåede ændring af § 20 indsættes efter stk. 2 som nyt stykke:
»Stk. 3. For betaling af afgiften af et importeret køretøj hæfter tillige importøren, hvis denne har bevirket eller medvirket til, at afgiftsgrundlaget er fastsat for lavt.« Stk. 3 og 4 bliver herefter stk. 4 og 5.
[Hæftelsen for registreringsafgiften af et importeret køretøj udvides til også at omfatte importøren] 6) I det under nr. 6 foreslåede § 20, stk. 7, ændres »stk. 1-6« til: »stk. 1-7«.
[Ændringen er en konsekvens af ændringsforslag nr. 5] c Ændringsforslag til det under B nævnte lovforslag Til § 7 7) Stk. 3 affattes således:
»Stk. 3. Skatteministeren fastsætter tidspunktet for ikrafttræden af ophævelsen af § 8, stk. 1, nr. 4, i lov om registrering af køretøjer, jf. lovens § 1, nr. 3.« [Ændringen er af redaktionel karakter] Bemærkninger Til nr. 1-7 Ændringsforslagene har ikke provenumæssige konsekvenser.
Ad nr. 1 Lovforslaget deles, så der bliver mulighed for at stemme for de elementer, der vedrører administrative forenklinger og præciseringer, og imod de elementer, der vedrører øgede skatter.
Ad nr. 2 Ændringen er udtryk for, at det ikke har været tilsigtet af ophæve § 3 b, stk. 7.
Ad nr. 3 Efter gældende ret skal der kun betales den registreringsafgift og rente, der svarer til den faktiske leasingperiode, uanset om der oprindelig er aftalt en længere leasingperiode.
 Med bestemmelsen videreføres den hidtidige ordning.
Samtidig udgår forslaget om betaling af 1.180 kr. eller 590 kr. ved indsættelse af en ny leasingtager i en godkendt leasingaftale eller ved overdragelse af en godkendt leasingaftale.
Herefter skal der efter de almindelige regler i lov om registrering af køretøjer i disse tilfælde alene betales 380 kr. for registrering af ny ejer eller bruger af det leasede køretøj.
Ad nr. 4 Forkortelsen ESC står for Electronic Stability Control.
Det er den betegnelse, der i dag anvendes internationalt.
Ad nr. 5 Med ændringen udvides hæftelsen for registreringsafgiften af et køretøj til også at omfatte importøren af køretøjet, hvis denne har bevirket eller medvirket til, at registreringsafgiften af køretøjet er beregnet på et for lavt grundlag.
 Bestemmelsen er eksempelvis relevant i tilfælde, hvor en importør har oplyst en købspris i udlandet, der ikke svarer til den reelle pris for køretøjet.
 Bestemmelsen omfatter såvel tilfælde, hvor importøren har handlet på egen hånd, som tilfælde, hvor importøren har bistået en anden med at fejlinformere SKAT.
Ad nr. 6 Forslaget skal ses i sammenhæng med ændringsforslag nr. 5, hvorefter den, der importerer et køretøj, hæfter for registreringsafgiften af køretøjet, hvis importøren har bevirket eller medvirket til, at afgiftsgrundlaget er fastsat for lavt.
 Med forslaget præciseres det, at hæfter en importør for registreringsafgiften af et køretøj, så hæfter importøren tillige for eventuel rente eller eventuelt gebyr for manglende rettidig betaling af afgiften.
Ad nr. 7 Ændringen er af redaktionel karakter.
Ane Halsboe-Larsen (S) Henrik Sass Larsen (S) Jacob Bjerregaard (S) John Dyrby Paulsen (S) Pernille Rosenkrantz-Theil (S) Simon Kollerup (S) Thomas Jensen (S) Nadeem Farooq (RV) Rasmus Helveg Petersen (RV) Camilla Hersom (RV) Jonas Dahl (SF) Jesper Petersen (SF) Frank Aaen (EL) Johanne Schmidt-Nielsen (EL) Jørgen Arbo-Bæhr (EL) Hans Andersen (V) Gitte Lillelund Bech (V) fmd.
Martin Geertsen (V) Kristian Pihl Lorentzen (V) Henrik Høegh (V) Torsten Schack Pedersen (V) Troels Lund Poulsen (V) Mads Rørvig (V) Dennis Flydtkjær (DF) Mikkel Dencker (DF) Hans Kristian Skibby (DF) Karina Adsbøl (DF) Ole Birk Olesen (LA) nfmd.
Brian Mikkelsen (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
