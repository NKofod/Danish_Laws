Ankestyrelsens principafgørelse O-4-96 om kontanthjælp - tilbagebetaling - tilbagebetalingsevne - afholdelse af tvungen ferie - social begivenhed Resume:
Afholdelse af tvungen ferie ansås for at være en social begivenhed i lovens forstand.
Ankestyrelsen lagde vægt på, at ansøger på grund af den korte tid, han havde været i arbejde, ikke havde haft mulighed for at foretage opsparing til feriens afholdelse.
Den kontanthjælp, som ansøger havde modtaget i ferieperioden, kunne kræves tilbagebetalt.
Der blev herved lagt vægt på størrelsen af ansøgers rådighedsbeløb efter fradrag af de faste udgifter, som gjorde det muligt for ham inden for kortere tid at tilbagebetale den modtagne kontanthjælp.
 Love:
Lov om social bistand - lovbekendtgørelse nr. 1024 af 13. december 1994 - § 26, stk. 1, nr. 3 Lov om aktiv socialpolitik - lovbekendtgørelse nr. 1460 af 12. december 2007 - § 93, stk. 1, nr. 7 Sagsfremstilling:
 Ansøger var enlig og uden forsørgerpligter og havde modtaget kontanthjælp siden 1990.
 I februar måned 1994 fik han arbejde med tilskud fra forvaltningen.
 Ansøger skulle afholde tvungen ferie fra den 4. juli til den 24. juli 1994 og ansøgte derfor socialforvaltningen om kontanthjælp for denne periode.
Ansøgers nettoindtægt udgjorde 7.951 kr. om måneden, og de faste udgifter beløb sig til 2.107 kr. månedligt.
På baggrund heraf vurderede forvaltningen, at han havde en tilbagebetalingsevne.
Kontanthjælpen efter bistandslovens § 37 blev derfor gjort tilbagebetalingspligtig med hjemmel i bistandslovens § 26, stk. 1, nr. 3.
 Ankenævnet tiltrådte kommunens afgørelse om tilbagebetaling og begrundede afgørelsen med, at ansøger ud fra de foreliggende oplysninger om størrelsen af hans indtægt og faste udgifter i løbet af kortere tid ville være i stand til at tilbagebetale den ydede kontanthjælp.
 Sagen blev behandlet i principielt møde med henblik på afklaring af, om bistandslovens § 26, stk. 1, nr. 3, kan anvendes i en situation som den foreliggende, hvor ansøger har behov for kontanthjælp under tvungen ferie.
 Afgørelse:
Ankestyrelsen fandt, at der i ansøgers tilfælde forelå en social begivenhed, idet han ved afholdelse af den tvungne ferie i en periode mistede sit forsørgelsesgrundlag.
Ved vurderingen heraf blev der lagt vægt på, at ansøger på grund af den korte tid, han havde været i arbejde, ikke havde haft mulighed for at foretage opsparing til feriens afholdelse.
Han havde således været berettiget til den bevilgede hjælp.
 Ankestyrelsen fandt endvidere, at hjælpen med rette var gjort tilbagebetalingspligtig.
Ankestyrelsen lagde herved lagt vægt på oplysningerne om ansøgers økonomiske forhold, der viste, at han efter fradrag af faste udgifter havde et rådighedsbeløb på 5.800 kr. om måneden.
Ansøger havde derfor en tilbagebetalingsevne, som gjorde det muligt for ham indenfor kortere tid at tilbagebetale den modtagne kontanthjælp.
 Ankestyrelsen tiltrådte således ankenævnets afgørelse.
