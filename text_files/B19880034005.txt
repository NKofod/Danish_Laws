 I henhold til § 1, stk. 2, og § 5 i lov nr. 212 af 16. maj 1984 om  

 udligning af visse kommunale og amtskommunale udgifter til merværdiafgift og  

 om Det kommunale Momsfond, fastsættes:
Opgørelse af beløb til refusion § 1.  De beløb, der refunderes af udligningsordningen,  

 omfatter alle kommunale betalinger på hovedkontiene 0-6 af moms ved køb af  

 varer og ydelser bortset fra betalinger, der kan fradrages som indgående moms  

 i et momsregnskab.
 Stk. 2.  Beløbene efter stk. 1 bestemmes som summen af  

 følgende udgifter til moms (a+b):
a.
Alle udgifter til moms, der vedrører udgifter, som regnskabsmæssigt -  

 efter de af indenrigsministeriet autoriserede konteringsregler - registreres  

 på artskontiene 2. Varekøb 3. Anskaffelser (excl. art 3.8. Køb af jord og  

 bygninger) 4.5 Entreprenør- og håndværksydelser 4.9 Øvrige tjenesteydelser medmindre momsudgifterne kan fradrages som indgående moms i et  

 momsregnskab for en afgiftspligtig kommunal virksomhed eller aktivitet.  

 Opgørelsen omfatter endvidere ikke momsafgifter på funktion 1.21. Busdrift og  

 funktion 5.30. ældreboliger, dranst 3 (Anlæg).
b.
Visse udgifter til moms, som indirekte betales af kommuner og  

 amtskommuner via betalings- og tilskudsordninger.
Disse beløb beregnes som en  

 procent af bogførte udgifter på de i bilag 1 anførte funktioner og artskonti.  

 Betalings- og tilskudsordninger, som ifølge de af indenrigsministeriet  

 autoriserede konteringsregler registreres på andre funktioner, indgår ikke i  

 opgørelsen af beløb til refusion.
 § 2.  Købsmomsudgifter, der indgår ved beregningen af  

 huslejeindtægter, omfattes ikke af udligningen.
 Stk. 2.  Undtagelsen efter stk. 1 administreres på den  

 måde, at den opgjorte refusion efter reglerne i § 1 reduceres med et beløb,  

 der beregnes som 7 pct. af bogførte indtægter på artskonto 7.1. Egne  

 huslejeindtægter, jfr. dog stk. 3.
 Stk. 3.  I 1988 og 1989 beregnes fradraget efter stk. 2  

 som henholdsvis 4,2 pct. og 5,6 pct. af bogførte huslejeindtægter på  

 artskonto 7.1. Egne huslejeindtægter.
 § 3.  Hvis et anlæg, for hvilket der er opnået  

 momsrefusion, inden for en periode af 5 år overdrages til private, skal den  

 refunderede købsmoms tilbagebetales til udligningsordningen. (Opføres på den  

 månedlige saldoopgørelse som fradrag under korrektioner).
Stk. 2.  Dette gælder også vederlagsfri overdragelse til  

 institutioner m.v., som lovligt kan modtage kommunale tilskud.
Hvis  

 overdragelsen på denne måde indirekte finansieres af et kommunalt tilskud,  

 vil en andel heraf efter reglerne i § 1, stk. 2, litra b, indgå i  

 momsudligningen.
 Stk. 3.  Femårsperioden regnes fra tidspunktet for  

 godkendelse af anlægsregnskab for det pågældende arbejde.
Bidrag til udligningsordning § 4.  De årlige samlede beløb efter kapitel 1 opgøres  

 for henholdsvis kommuner og amtskommuner under eet.
Den enkelte  

 (amts)-kommunes bidrag svarer til (amts)kommunens andel af de generelle  

 tilskud til kommunerne og amtskommuner i henhold til §§ 10 og 17 i loven om  

 kommunal udligning og generelle tilskud til kommuner og amtskommuner, jf. dog  

 stk. 2 og 3. Bidraget nedsættes i givet fald, således at der ikke opstår  

 overudligning, jf. § 6.
 Stk. 2.  For 1985-89 fordeles henholdsvis 100, 80, 60,  

 40 og 20 pct. af de samlede beløb efter kapitel 1 efter de fordelingstal, der  

 er nævnt i stk.3.
 Stk. 3.  Fordelingstallet for den enkelte (amts)kommune  

 efter stk. 2 svarer til (amts)kommunens andel af de samlede udgifter til  

 afgift opgjort efter reglerne i kapitel 1 i bekendtgørelse nr. 427 af 29.  

 juni 1984, og som ifølge de til indenrigsministeriet indberettede budgetter  

 er indbudgetteret på driftskonti i kommunernes vedtagne årsbudgetter for  

 1984, jf. dog § 5.
 § 5.  Fordelingstallene efter § 4, stk. 3, opgøres  

 endeligt af indenrigsministeriet på grundlag af en beregning af de  

 afgiftsbeløb på driftskonti i kommunernes og amtskommunernes vedtagne  

 årsbudgetter for 1984, der ville være omfattet af bestemmelserne i kapitel 1  

 i bekendtgørelse nr. 427 af 29. juni 1984.
 Stk. 2.  Ved beregningen efter stk. 1 tages hensyn til,  

 at en del af de for 1984 budgetterede udgifter på art 4.9. Øvrige  

 tjenesteydelser ikke er pålagt merværdiafgift.
 Stk. 3.  Ved beregningen efter stk. 1 skønnes de  

 budgetterede momsudgifter i 1984, der kan fradrages som indgående moms i et  

 momsregnskab for en afgiftsplitgig kommunal virksomhed eller aktivitet, på  

 grundlag af de momsudgifter, der kunne fradrages som indgående moms i de til  

 toldvæsenet aflagte momsregnskaber for regnskabsårene 1982 og 1983.
 § 6.  Hvis en stigning i en kommunes  

 udskrivningsgrundlag ville påføre kommunen et samlet tab efter § 4, stk. 1,  

 og §§ 3, 4, 10, 18, 20 og 22 a i lov om kommunal udligning og generelle  

 tilskud til kommuner og amtskommuner som overstiger 90 pct. af gevinsten i  

 form af øget provenu af indkomstskat, korrigeres bidraget svarende hertil.  

 For Københavns og Frederiksberg kommuner opgøres de pågældendes kommuners  

 samlede tab som primærkommune og amtskommune efter § 4, stk. 1 og §§ 3, 4,  

 10, 13, 17, 20 og 22 a i lov om kommunal udligning og generelle tilskud til  

 kommuner og amtskommuner.
 Stk. 2.  Nedsættelser af bidrag efter stk. 1 modregnes i  

 tilskud og tilsvar efter § 3 og § 4, i lov om kommunal udligning og generelle  

 tilskud til kommuner og amtskommuner.
Afregning af refusionsbeløb og  

 udligningsbidrag § 7.  Refusionsbeløb i henhold til § 1 udbetales  

 månedligt.
Stk. 2.  Beløb til refusion efter stk. 1 meldes på  

 grundlag af saldo på funktion 8.87 til indenrigsministeriet senest 10.  

 hverdag i den følgende måned.
Beløbene specificeres hvert kvartal i  

 overensstemmelse med en saldoopgørelse, der fastlægges af  

 indenrigsministeren.
Eventuelle tvivlsspørgsmål vedrørende hvilke beløb, der  

 kan anmeldes til refusion, afgøres endeligt af indenrigsministeren.
Stk. 3.  Saldoopgørelsen ultimo regnskabsåret, som  

 tillige omfatter beløb til refusion bogført i den regnskabsmæssige  

 supplementsperiode til regnskabsåret, fremsendes til indenrigsministeriet  

 senest 10. hverdag i maj måned i året efter udligningsåret.
Denne opgørelse  

 skal være forsynet med revisionspåtegning af (amts)kommunens revision.
 § 8.  Refusionsbeløb efter § 7 udbetales af  

 indenrigsministeriet snarest muligt i den måned, der følger efter den måned,  

 refusionsanmeldelsen skal være indenrigsministeriet i hænde.
 § 9.  De årlige udligningsbidrag i henhold til § 4  

 afregnes til staten ved, at 1/12 af de beløb, der er meddelt i henhold til §  

 10, fradrages de månedlige beløb, som udbetales fra statsskattedirektoratet i  

 henhold til § 64, stk. 2, jf. stk. 7, i kildeskatteloven.
 Stk. 2.  De årlige udligningsbidrag, jf. stk. 1, for et  

 bestemt udligningsår afregnes fra og med den 1. april måned i udligningsåret  

 og til og med den 1. marts måned i det efterfølgende udligningsår.
Foreløbigt og endeligt udligningsbidrag § 10.  Indenrigsministeriet underretter senest 1. juli  

 i året forud for udligningsåret kommunalbestyrelser og amtsråd om størrelsen  

 af de foreløbigt opgjorte udligningsbidrag for udligningsåret.
 Stk. 2.  Det samlede foreløbige bidrag for alle kommuner  

 og amtskommuner opgøres af indenrigsministeriet på grundlag af en  

 fremskrivning af den refusion, der skønnes udbetalt i året forud for  

 udligningsåret.
 Stk. 3.  Indenrigsministeriet kan på grundlag af et  

 ændret skøn over den samlede refusion i udligningsåret ændre de foreløbigt  

 opgjorte udligningsbidrag.
 Stk. 4.  Det endelige udligningsbidrag for  

 udligningsåret beregnes på grundlag af en fordeling af den samlede udbetalte  

 refusion for udligningsåret fordelt efter reglerne i kapitel 2.
Stk. 5.  Indenrigsministeriet giver senest 1. juli året  

 efter udligningsåret meddelelse om efterregulering af de i stk. 1 nævnte  

 foreløbigt opgjorte udligningsbidrag.
Efterreguleringerne indgår i  

 beregningen af de foreløbigt udligningsbidrag for det følgende udligningsår.
Særlige regler for hovedstadsrådet,  

 Københavns og Frederiksberg § 11.  Af Københavns og Frederiksberg kommuners  

 refusion efter kapitel 1 fordeles 60 pct. til udligning mellem kommuner og 40  

 pct. til udligning mellem amtskommuner.
 § 12.  Hovedstadsrådets beløb til refusion efter  

 kapitel 1 udlignes mellem amtskommuner.
 Stk. 2.  Hovedstadsrådet bidrager ikke til udligning  

 efter bestemmelserne i § 4, stk. 1.
Beregning af generelle tilskud § 13.  Ved beregningen af generelle tilskud efter lov  

 om kommunal udligning og generelle tilskud til kommuner og amtskommuner  

 opgøres nettodrifts- og anlægsudgifter i kommuner og amtskommuner excl.  

 momsrefusion efter kapitel 1, jf. dog stk. 2.
 Stk. 2.  For 1985-89 forhøjes de ved beregningen af  

 generelle tilskud anvendte størrelser for nettodrifts- og anlægsudgifter i  

 kommuner og amtskommuner med den del af det samlede bidrag til  

 udligningsordningen, der fordeles efter reglerne i § 4, stk. 3.
 Ikrafttræden m.v.
 § 14.  Indenrigsministeren kan i særlige tilfælde  

 bestemme, at afregningen af refusionsbeløb og udligningsidrag sker på en  

 anden måde end fastlagt i denne bekendtgørelse.
 § 15.  Bekendtgørelsen har virkning fra og med  

 regnskabsåret 1989.
 Stk. 2.  Samtidig ophæves indenrigsministeriets  

 bekendtgørelse nr. 455 af 19. juni 1987 om opgørelse af afregning af  

 refusionsbeløb, udligningsbidrag m.v. vedrørende udligningsordningen for  

 visse kommunale og amtskommunale udgifter til merværdiafgift.
