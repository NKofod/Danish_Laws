(Til forsikringsselskaberne, kommunerne  

 m.fl.) Den 20. november 1997 vedtog folketinget et forslag til lov om ændring af  

 lov om dagpenge ved sygdom eller fødsel med ikrafttræden 29. december 1997.  

 Herefter har forsikringsselskaber pligt til at orientere skadelidtes  

 opholdskommune, når der udbetales erstatning til den pågældende som følge af  

 en personskade.
 Den nye bestemmelse i lovens § 39, stk. 3, skal ses i sammenhæng med § 39,  

 stk. 2, hvorefter en kommune, der udbetaler sygedagpenge til en person, der  

 er påført en skade/lidelse af en ansvarlig skadevolder, i visse tilfælde kan  

 gøre regres gældende mod den ansvarlige skadevolder.
 Hvem skal indberette:
 Det er det forsikringsselskab, hvor skadevolder har tegnet  

 ansvarsforsikring, der har orienteringspligten.
 Hvilken personkreds skal der indberettes om:
Personer, der er påført en skade/lidelse af en ansvarlig skadevolder, og  

 som modtager dagpenge fra kommunen efter lov om dagpenge ved sygdom eller  

 fødsel.
Retten til dagpenge bortfalder fra den 1. i måneden efter det 70. år.  

 Endvidere afgrænses personkredsen aldersmæssigt nedadtil af reglerne om  

 børnearbejde til 13 år.
Det er således kun nødvendigt at indberette for  

 aldersgruppen 13 - 70 år.
 Hvad skal der indberettes om:
 Skadelidtes CPR-nr., navn, adresse, skadedato og skade- og policenr.
 Hvornår skal der indberettes:
Forsikringsselskaberne skal indberette til kommunerne, senest ved  

 erstatningsopgørelsens afslutning, når der er grundlag for udbetaling af  

 erstatning for tabt arbejdsfortjeneste eller godtgørelse for svie eller  

 smerte.
Kommunerne behøver således ikke at tage kontakt til  

 forsikringsselskaberne inden erstatningsopgørelsen, men kan afvente  

 selskabernes indberetning.
 Hvilken kommune skal der indberettes til:
 Hvis forsikringsselskabet ikke har oplysning om skadelidtes  

 opholdskommune, skal forsikringsselskabet sende oplysningerne til skadelidtes  

 bopælskommune.
Hvordan kan der indberettes Der er ikke for tiden mulighed for at sende de omhandlede oplysninger over  

 E-mail, men der arbejdes på at etablere en sådan adgang . Indtil da indsendes  

 oplysningerne i form af en papirudgave.
 Når kommunerne gør et regreskrav gældende, skal der oplyses om:
 Sygedagpengeperiodens længde, dagpengeydelsen pr. uge, det samlede krav,  

 samt i så vid udstrækning som muligt, skade- og policenummer.
Det skal bemærkes, at der ikke vil være grundlag for at gøre regres  

 gældende i alle de indberettede tilfælde.
Således vil der f.eks. normalt ikke  

 kunne gøres regres for udbetalte dagpenge, hvis skadelidte inden skaden  

 modtog arbejdsløshedsdagpenge, og ofte ikke hvis skadelidte er ansat hos en  

 offentlig arbejdsgiver.
 KL reviderer i den forbindelse blanketterne til brug for regressager og  

 udsender snarest en informationsskrivelse til kommunerne herom.
 I øvrigt kan det oplyses, at Socialministeriet i samarbejde med  

 Kommunernes Landsforening og efter drøftelser med Rådet for Dansk Forsikring  

 og Pension vil udarbejde en ajourført vejledning om regres for sygedagpenge.
