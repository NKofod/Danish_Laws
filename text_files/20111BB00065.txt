Fremsat den 10. april 2012 af Mette Bock (LA), Simon Emil Ammitzbøll (LA), Villum Christensen (LA) og Anders Samuelsen (LA) Forslag til folketingsbeslutning om gennemførelse af en uvildig undersøgelse af effekten af vandmiljøplanerne Folketinget pålægger regeringen at igangsætte en uvildig undersøgelse af miljøeffekterne af de danske vandmiljøplaner fra Vandmiljøplan I over »Grøn Vækst« til vandplanerne fra december 2011 med inddragelse af både nationale og internationale eksperter.
Undersøgelsen skal være igangsat inden udgangen af 2012.
Bemærkninger til forslaget Vandplanerne vil ifølge Landbrug & Fødevarer koste dansk landbrug i omegnen af 1 mia. kr. om året, jf. pressemeddelelsen af 2. december 2011 fra Landbrug og Fødevarer: »Regeringens vandplaner kan koste Danmark milliarder«.
Fødevareøkonomisk Institut skønner noget mere konservativt, at det vil koste landbruget ca. 130 mio. kr. pr. år, jf.
Landbrugets Økonomi 2011, Fødevareøkonomisk Institut.
Inden for dette spænd ligger den ekstra omkostning, som landbruget bliver påført som følge af vandplanerne.
Hertil kommer de omkostninger, der er pålagt erhvervet som følge af de tidligere vandmiljøplaner.
De samlede omkostninger, landbrugs- og fødevareerhvervet er blevet påført siden indførelsen af den første vandplan i 1987, er uanset målestok og opgørelsesmetode enorme.
Samtidig er der fra flere sider rejst fagligt velbegrundet tvivl om vandmiljøplanernes effekt.
DHI lavede to undersøgelser for Landbrug & Fødevarer i 2011, hvori det konkluderedes, at effekten af de planlagte reduktioner i den udledte mængde kvælstof vil være særdeles marginal.
Samtidig vil det være omkostningstungt for landbruget at reducere brugen af kvælstof yderligere.
Se f.eks. »Effekt af  Næringssaltsreduktioner på Miljøtilstanden i de Åbne Indre Danske Farvande«, DHI 2011.
To tilsvarende svenske undersøgelser fra 2006 og 2008 konkluderede, at miljøbelastningen i langt højere grad kunne reduceres med fosforbegrænsninger end med begrænsninger på udledningen af kvælstof.
Om samme forhold skulle gøre sig gældende i en dansk kontekst, kan ikke vides med sikkerhed.
På den baggrund finder forslagsstillerne, at det er nødvendigt at undersøge miljøeffekterne af den danske vandmiljøindsats tilbage fra Vandmiljøplan I fra 1987 og frem til i dag, så vi sikrer, at de redskaber, der tages i anvendelse, faktisk har haft den ønskede effekt.
Undersøgelsen skal igangsættes inden udgangen af 2012, og i undersøgelsen skal indgå en komparativ undersøgelse af vandkvaliteten i andre lande.
 Et ordentligt dansk vandmiljø er alle interesseret i, men vi må sikre os, at de virkemidler, vi tager i anvendelse, er effektive og ikke rammer erhvervslivet unødig hårdt.
Skriftlig fremsættelse Mette Bock (LA) Som ordfører for forslagsstillerne tillader jeg mig herved at fremsætte:
 Forslag til folketingsbeslutning om gennemførelse af en uvildig undersøgelse af effekten af vandmiljøplanerne.
(Beslutningsforslag nr.
B 65) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
