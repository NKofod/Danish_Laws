Nr BSF 146 Forslag til folketingsbeslutning om ældreboligbyggeri Fremsat af Albrechtsen (VS) Elisabeth Bruun Olesen (VS) Tinning (VS) den 17. marts 1987 Folketinget opfordrer regeringen til at fremsætte et nyt forslag om ældreboligbyggeri efter følgende retningslinjer:
1. Kommunerne kan lade ældreboliger opføre af almennyttige boligselskaber, almennyttige selvejende institutioner eller selv lade dem opføre i kommunalt regi.
2. Hver enkelt kommune skal sikre et tilstrækkeligt ældreboligbyggeri under hensyn til det lokale behov, og staten skal gennem en årlig byggekvote sikre et samlet byggeri af mindst 2.500 enheder om året.
3. Private byggefirmaer kan ikke være bygherrer på ældreboliger inden for ældreboligkvoten.
Private firmaer eller enkeltpersoner kan ikke eje ældreboliger.
Dog kan ældreboliger opføres og ejes af en personkreds med henblik på fremskaffelse af egen ældrebolig, og personkredsen anses da for en almennyttig selvejende institution.
4. Ældreboligbyggeriet finansieres efter samme principper som almennyttigt nybyggeri, dog således at der gives særlig mulighed for udvidelse af rammebeløbet i forbindelse med handicapvenlig indretning, herunder navnlig elevatorer.
5. Reglerne skal muliggøre, at ældreboligbyggeri - opført inden for ældreboligkvoten - uhindret kan integreres i almennyttigt nybyggeri, eventuelt herunder også integreres med byggeri af ungdomsboliger.
6. Der tilvejebringes bedre økonomiske rammer for tilvejebringelsen af flere ældreegnede boliger i forbindelse med byfornyelsen.
7. Beboerne i ældreboliger skal have samme indflydelse på deres boligforhold, som er sikret beboerne i almennyttige andelsboligforeninger.
BEMÆRKNINGER TIL LOVFORSLAGET Forslaget er et forsøg på at komme ud af det dødvande, som regeringen har bragt spørgsmålet om ældreboligbyggeriet i. Årsagen til dette dødvande er, at boligministeren har fremsat to lovforslag (L 116 og L 117), som ikke har udsigt til at blive vedtaget.
Samtidig har boligministeren ikke vist tegn på, at han vil tage hensyn til den kritik af regeringens forslag, som ordførerne fra Det Radikale Venstre, Socialdemokratiet, SF og VS har fremført (bl.a. under 1.
 behandling af L 116 og L 117 (Folketingets forhandlinger, sp.
 4128ff)).
Derfor er der behov for, at flertallet gør sin stilling klar, og det kan ske gennem vedtagelsen af en folketingsbeslutning, der giver regeringen et klart grundlag at bygge på ved udarbejdelsen af et nyt forslag, og som derfor sikrer, at dette nye forslag endelig vil kunne vedtages.
Det skal i denne forbindelse understreges, at regeringen nu har haft over fire år til at fremsætte et brugbart forslag på baggrund af ældrekommissionens betænkning. År efter år er imidlertid gået, uden at regeringen har kunnet løse problemet.
Beslutningsforslaget følger i hovedtræk indholdet i den henvendelse fra Boligselskabernes Landsforening, som er sendt til Folketingets boligudvalg (henvendelsen er optrykt som bilag til forslaget).
Idet der henvises til dette bilag, skal der ikke her anføres yderligere bemærkninger til forslaget.
Dog skal der vedrørende den foreslåede kvote på 2.500 enheder om året anføres følgende:
I henvendelsen fra Boligselskabernes Landsforening er det understeget, at der skal ske en aktivitetsudvidelse på området, og at 1.500 boliger om året ikke er nok.
Der peges ikke på en konkret ramme, idet Boligselskabernes Landsforening opfordrer Folketinget til at sikre den størst mulige aktivitet, der kan skaffes flertal for.
VS mener, at der bør kunne samles flertal for i hvert fald 2.500 ældreboliger om året.
Bilag Henvendelse af 29. januar 1987 fra Boligselskabernes Landsforening til Folketingets boligudvalg VEDRØRENDE ÆLDREBOLIGREFORMEN (L 116 OG L 117) Boligselskabernes Landsforening skal hermed rette henvendelse til boligudvalget med opfordring til at foretage en række væsentlige ændringer under udvalgets behandling af ovennævnte lovforslag.
Landsforeningens henvendelse skal ses i forlængelse af vores henvendelse til udvalget af 24. februar 1986, hvor vi meget udførligt redegjorde for vores syn på de den 29. januar 1986 fremsatte lovforslag.
De nu fremsatte lovforslag indebærer først og fremmest en vis lettelse af den kommunale udgiftsbyrde i forhold til det tidligere lovforslag ved de skete ændringer af finansieringsreglerne.
Disse ændringer er imidlertid efter Landsforeningens opfattelse på ingen måde tilstrækkelige til at sikre den meget nødvendige forøgelse af indsatsen på ældreboligområdet, som bl.a.
ældrekommissionen påpegede med meget stor klarhed i den afsluttende betænkning fra 1982.
På denne baggrund redegøres nedenfor for Landsforeningens kritik af de nu fremlagte lovforslag og for vores forslag til ændringer.
Landsforeningens kritik og forslag kan sammenfattes i følgende punkter:
- Der må sikres en væsentlig større aktivitet end de 1.500 boliger årligt, som lovforslagene lægger op til.
- Det foreslåede finansieringssystem indebærer en vis forbedring sammenlignet med det i januar 1986 foreslåede, men forslaget giver fortsat anledning til problemer, og derfor foreslås det, at finansieringen indrettes efter de for almennyttigt byggeri gældende regler.
- Det foreslås, at bestemmelserne om de private bygherrer udgår af loven.
- Der må sikres mulighed for tillæg til rammebeløbet ved udgifter til særlig ældre- og handicapvenlig indretning.
- Der må ikke lægges urimelige hindringer i vejen for at indrette ældreboliger i den eksisterende almennyttige boligmasse.
- Der må foretages en væsentlig rammeforhøjelse for byfornyelsesaktiviteten i forbindelse med den foreslåede ændring af byfornyelsesloven til også at omfatte særlige ældrehensyn.
ANTALLET AF ÆLDREBOLIGER Den afgørende indvending imod de fremlagte lovforslag er den helt utilstrækkelige aktivitet, der lægges op til.
Det fremgår meget klart af lovforslagets bemærkninger, at der kun sigtes på en aktivitet på 1.500 boliger årligt svarende til den nuværende aktivitet.
Dermed er den stort anlagte ældreboligreform reduceret til en mere teknisk ændring af de nuværende ældreboligformer uden nogen form for aktivitetsforøgelse.
Dette er helt utilstrækkeligt i forhold til ældreboligproblemets enorme tyngde, og der foreligger for boligudvalget så megen dokumentation af dette problem, at yderligere bemærkninger skulle være overflødige.
Det er Landsforeningens vurdering, at det utilstrækkelige aktivitetsniveau end ikke vil være i stand til at imødegå stigningen i antallet af ældre og den fortsatte nedslidning i mange utidssvarende boliger, hvor et meget stort antal ældre bor under utroligt ringe vilkår.
Der foreligger derfor en meget alvorlig risiko for, at de uløste problemer, som ældrekommissionen påpegede i 1982, vil tage til i omfang, og at der vil ske en fortsat eksplosion i udgifterne til pleje og omsorg bl.a. som en følge af dårlige boligforhold.
Med det forudsatte helt utilstrækkelige aktivitetsniveau er det endvidere Landsforeningens vurdering, at det formentlig vil være helt urealistisk at forudsætte, at man kan undgå et fortsat byggeri af institutionsprægede boligformer til de meget plejekrævende, idet lovforslagets stærke begrænsning af plejehjemslignende byggeri kræver en helt anden massiv forebyggende indsats på ældreområdet, herunder især en massiv forebyggende indsats på boligområdet.
En sådan stærkt forøget forebyggende indsats også på boligområdet er nødvendig, hvis ikke kombinationen af dårlige boligforhold og andre alderdomsproblemer skal føre til et forøget plejehjemsbyggeri i takt med væksten i antallet af ældre i de mest plejekrævende aldersklasser.
Det skal yderligere bemærkes, at den i lovforslagets bemærkninger omtalte kvotefrihed for kommunerne er af mere formel end reel karakter.
Det fremgår således direkte af bemærkningerne, at regeringen kun forudsætter en aktivitet svarende til de 1.500 boliger, at der vil ske beskæringer af de generelle tilskud til kommunerne, hvis dette omfang overskrides, og at der endog i § 1 er indsat bestemmelser, som giver boligministeren mulighed for at regulere byggeomfanget, hvis de samtidigt foreslåede indberetninger viser et for stort aktivitetsomfang.
Hermed er der intet tilbage af den meget omtalte kvotefrihed for kommunerne.
En vedtagelse af lovforslaget i den foreslåede form indebærer reelt fastlæggelse af en kvote på 1.500 enheder, og det forekommer også vanskeligt at indse, hvorfor det skitserede system med den indirekte kvotefastsættelse skulle indebære en lettelse for kommunerne sammenholdt med det kendte kvotestyringssystem for det støttede byggeri.
Boligministerens bemyndigelse efter § 1 til at regulere byggeomfanget indebærer jo reelt ganske samme mulighed for detailstyring som det støttede byggeris kvotesystem.
Landsforeningen har tidligere tilkendegivet, at en statslig udgiftsdeltagelse ved ældreboligbyggeri formentlig må ledsages af en kvotestyring af hensyn til styringen af de statslige udgifter.
Det forekommer os på denne baggrund mere rimeligt, hvis lovgivningen indeholder en mere regulær byggekvote.
Det skaber større klarhed, og det præciserer Folketingets helt centrale ansvar ved fastlæggelsen af omfanget af ældreboligbyggeriet.
I forhold til dette ansvar skal vi som nævnt indtrængende henstille, at der sker en væsentlig aktivitetsudvidelse.
De foreslåede 1.500 boliger årligt er helt utilstrækkelige.
Vi skal undlade at foreslå en bestemt aktivitetsramme, idet vi skal opfordre Folketinget til at sikre den størst mulige aktivitet, der kan skaffes flertal for.
FINANSIERINGSREGLERNE Landsforeningen har tidligere udførligt argumenteret for vigtigheden af ensartede finansieringsregler for ældreboliger og almennyttige boliger som foreslået af ældrekommissionen.
De nu foreslåede regler indebærer en forbedring i forhold til forslaget fra januar 1986 ved en reduktion af den kommunale udgiftsandel.
Det er imidlertid fortsat Landsforeningens opfattelse, at det sagligt korrekte finansieringssystem er den almennyttige model, og vi skal generelt henvise til vores tidligere fremførte argumenter for dette synspunkt, idet vi blot her kort skal resumere de to vigtigste argumenter.
Forskellige finansieringsregler for støttede almennyttige boliger og for ældreboliger indebærer for det første en risiko for en ringere grad af integration af ældreboligerne.
Det er som anført i bemærkningerne til lovforslaget korrekt, at integration også kan sikres under forskellige finansieringssystemer, men erfaringerne viser, at finansieringsforskelle og forskellige styringssystemer i praksis ofte kan føre til opførelse i fysisk adskilte bebyggelser.
Dette gælder ikke mindst også ved indretningen af ældreboliger i den eksisterende almennyttige boligmasse, som det beskrives nedenfor.
Her udgør finansieringsforskellene en alvorlig hindring for at sikre indretning af mange ældreboliger, som sektoren ellers indebærer mulighed for.
Det andet hovedargument imod finansieringsforskellene er de tendenser til forvridninger af kommunernes beslutningsgrundlag, som fortsat vil være indeholdt i finansieringsreglerne.
Det vil således være langt billigere for kommunerne, hvis ældreboligerne kan indpasses i den almindelige almennyttige byggekvote, eller hvis ældreboligerne kan tilvejebringes ved boligmoderniseringer efter byfornyelsesloven.
Herved vil komme et meget betydeligt pres på den almennyttige byggekvote og på byfornyelsesrammerne, og det vil kunne indebære forringede muligheder for at tilgodese andre vanskeligt stillede befolkningsgruppers boligbehov.
DE FORSKELLIGE GRUPPER AF BYGHERRER Landsforeningen har tidligere foreslået, at ældreboligerne valgfrit for kommunerne bør kunne tilvejebringes af almennyttige boligforeninger og boligselskaber, af almennyttige selvejende institutioner samt af kommunerne.
Derimod forekommer det helt uforståeligt, at lovforslaget opretholder bestemmelser om, at også rent private firmaer kan være bygherrer.
Det er en invitation til, at entreprenørfirmaer herved kan sikre sig byggeopgaver.
Det forekommer helt urimeligt, at sådanne private firmaer skal kunne opnå betydelig offentlig støtte til byggerier, hvis fortsatte drift de hverken har forudsætninger for at forestå eller en social og almennyttig interesse for at deltage i.
De private firmaer skal selvsagt kunne forestå opførelsen af byggerierne for de tre nævnte kategorier af bygherrer efter licitation.
Ejerforholdet til bygningerne og den fremtidige drift må imidlertid helt klart være begrænset til en af de tre kategorier, som er underlagt offentligt tilsyn, og som ikke har privatøkonomiske interesser i byggeriets opførelse og drift.
Disse tre kategorier af bygherrer må sikres en fuldstændig ligestilling i finansiel henseende m.v.
Det gælder i forhold til kommunernes ønsker om finansiering via Kommunekreditforeningen og de på det seneste af EGV påpegede problemer omkring eventuel kommunal momsrefusion.
Der bør ikke via den slags forskelle skabes en ulige situation for de tre bygherregrupper.
Endelig må der efter Landsforeningens opfattelse sikres beboerne en indflydelse på driften svarende til det almennyttige byggeris regler om beboerdemokrati.
Lovforslaget indeholder ikke sådanne regler for ældreboliger ejet af kommuner og selvejende institutioner, idet lejelovgivningens almindelige regler vil være gældende, og det betyder ringere beboerindflydelse.
PROBLEMER MED RAMMEBELØBET Landsforeningen har tidligere gjort opmærksom på, at det støttede byggeris rammebeløb i en række tilfælde ikke vil være tilstrækkeligt, hvis der skal sikres særlig ældre- og handicapvenlig indretning.
Det gælder således især kravet om elevator, som rent udgiftsmæssigt er det mest fordyrende element af de særlige ældre- og handicapkrav.
Erfaringerne viser, at udgifter til elevator ikke kan holdes inden for rammebeløbet.
Vi skal derfor foreslå, at det bliver muligt at godkende tillæg til rammebeløbet for dokumenterede merudgifter ved særlig ældre- og handicapvenlig indretning.
Vi skal foreslå, at det foreløbig overlades til kommunerne at foretage sådan godkendelse af rammebeløbsoverskridelser, idet der i det almindelige indberetningssystem til Boligministeriet skal redegøres herfor.
Hverved vil det være muligt for Boligministeriet at følge udgiftsudviklingen og at gribe korrigerende ind, hvis det viser sig at indebære problemer.
SÆRLIGT OM INDRETNING AF EKSISTERENDE ALMENNYTTIGE BOLIGER TIL ÆLDREBOLIGFORMÅL Landsforeningen har tidligere gjort opmærksom på de helt oplagte muligheder for relativt hurtigt at tilvejebringe et større antal ældreboliger, som hele den eksisterende almennyttige boligmasse frembyder.
Som det fremgår af betænkningen fra udvalget vedrørende den almennyttige sektors fremtidige rolle på boligmarkedet (John Winther-udvalget), er der mange steder i den eksisterende almennyttige boligmasse en meget stor andel af ældre, ligesom mange ældre foretrækker f.eks. at skifte fra ejerbolig til en mere overkommelig almennyttig bolig.
Desværre indeholder lovforslagene helt urimelige begrænsninger for en sådan naturlig udnyttelse af den almennyttige boligmasse.
Lovforslagene lægger således op til, at indretning af ældreboliger forudsætter, at boligerne udstykkes som en særlig ejerlejlighed fra afdelingen, at de pågældende boliger ved rokader i afdelingen er tømt for beboere med henblik på kommunal anvisning, samt at hidtidig statsstøtte falder bort.
Dette betyder en sådan indsnævring af mulighederne, at det må anses for lidet sandsynligt, at lovgivningen blot i nogen udstrækning vil føre til indretning af ældreboliger i den eksisterende almennyttige boligmasse.
Det skal herved erindres, at indretningen af ældreboliger skal vedtages af et flertal af beboerne på et afdelingsmøde, og vi ved, at der i mange afdelinger er en meget betydelig beboerinteresse omkring problemet, fordi der er mange ældre og gangbesværede, som har svært ved at klare sig i deres hidtidige bolig.
Hvis denne betydelige beboerinteresse imidlertid skal udmøntes i konkrete beslutninger, må det bl.a. kræve, at der også for afdelingens egne beboere skal være en rimelig chance for at kunne rokere til en af de særligt indrettede boliger, når kræfterne begynder at svigte.
Herved vil der netop være det perspektiv i indsatsen, som ældrekommissionen lagde så megen vægt på.
De ældre vil kunne blive i deres vante omgivelser og bevare nabokontakten.
Derfor er den principielt rigtige form, at dele af de eksisterende almennyttige boligafdelinger generelt gøres ældreegnede f.eks. ved installation af elevator.
Dette bør først og fremmest ske i afdelinger, hvor der er mange ældre, og hvor kommunerne derfor har en stærk interesse i at sikre, at de ældre kan blive boende i hidtidig afdeling.
Det er mindre hensigtsmæssigt først at skulle tømme de respektive lejligheder for beboere ved interne rokader og derefter overlade til ren kommunal anvisning.
Det vil give de pågældende boliger en mere institutionspræget karakter, og som følge af de meget betydelige kommunale ventelister på egnede ældreboliger vil afdelingens hidtidige beboere kun have en ringe mulighed for at kunne rykke ind i de nyindrettede boliger.
Det forekommer derfor vanskeligt at forestille sig, at beboerne ved et flertal skulle vedtage det besvær og de merudgifter, som er forbundet med rokader m.v.
Den foreslåede model vil også umuliggøre en teknisk løsning, som f.eks. er udført af De vanføres Boligselskab i Århus i Fiskergadebebyggelsen.
Her er udført et centralt elevatortårn, og på bagsiden af huset er dette tårn ved altangange forbundet med huset i hele dets bredde.
Det vil ofte være en rationel løsning, men den vil generelt gøre en bygning ældreegnet og vil derfor ikke være forenelig med kravet om, at alle de ældreegnede boliger efter nyindretningen skal være til rådighed for kommunal anvisning.
I Århus var en sådan løsning mulig, da der var tale om en byfornyelsessag, hvor de hidtidige beboere var blevet anvist anden bolig ved genhusning, men det vil ikke kunne lade sig gøre i en eksisterende almennyttig boligafdeling.
Også udstykning af de ældreegnede boliger i et ejerlejlighedsparti forekommer urimeligt komplicerende, og det vil i praksis umuliggøre, at ældreboligerne kan indrettes spredt i en bebyggelse, hvor dette rent teknisk er muligt f.eks. i lavt byggeri eller i etagebyggeri, der f.eks. indrettes efter modellen i Fiskergade.
I mange tilfælde vil det være rimeligt og mest integrationsfremmende med en sådan spredt indretning i en bebyggelse, og det hæmmes af kravet om udstykning i et ejerlejlighedsparti.
For et sådant udstykket ejerlejlighedsparti vil endvidere gælde, at der er tale om en ny selvstændig juridisk enhed, og de hidtidige beboere vil derfor f.eks. ikke have ret til at deltage i det beboerdemokratiske liv i den tilbageblevne, oprindelige almennyttige del af bebyggelsen.
Endelig forekommer det urimeligt, at den hidtidige statsstøtte skal falde bort, når der indrettes ældreboliger i den almennyttige sektor.
I lovforslaget er foreslået, at kommunerne skal dække den statsstøtte, som herved bortfalder, men denne kommunale dækning sker uden nogen form for statslig deltagelse, som ellers er gældende efter lovforslaget.
I nyere byggeri kan det dreje sig om betydelige beløb, og det vil således indebære en direkte statslig besparelse, hvis der indrettes ældreboliger i den almennyttige sektor.
Baggrunden for forslaget om bortfald af statsstøtten er de foreslåede forskelle i finansieringsbestemmelserne mellem almennyttige boliger og ældreboliger, hvilket kun yderligere understreger behovet for en ensartet finansiering som foreslået foran.
Selv om et flertal i Folketinget imidlertid vælger at fastholde den foreslåede finansieringsmodel, må det efter vores opfattelse være muligt at give adgang til, at eksisterende almennyttige boliger kan indrettes til ældreboligformål uden bortfald af statsstøtten.
Det vil kun indebære et mindre brud på det foreslåede finansieringssystem, og det vil muliggøre tilvejebringelse af ældreboliger til en lavere samlet statslig udgift end ved alternativt nybyggeri eller opkøb og indretning.
Det skal tilføjes, at heller ikke det foreslåede system indeholder en streng byrdefordelingsmæssig logik, idet netop indretningen i almennyttigt byggeri som nævnt vil føre til en direkte statslig besparelse og en kommunal merudgift uden statslig deltagelse som ved andre ældreboliger.
Vi skal derfor sammenfattende foreslå, at ældreboliger kan indrettes i eksisterende almennyttige boligafdelinger uden udstykning som et ejerlejlighedsparti, uden krav om bortfald af statsstøtten og med mulighed for, at de hidtidige beboere kan blive boende.
Det forudsættes herved, at boligerne fortrinsvis indrettes, hvor der i forvejen bor mange ældre, og at kommunerne efterhånden kan overtage anvisningen i takt med, at boligerne bliver ledige, men at kommunerne ved anvisningen naturligt må tage hensyn til det ønskelige i, at afdelingens egne ældre beboere i høj grad får mulighed for at rykke ind i de særligt indrettede boliger.
Ved en sådan indretning af lovgivningen vil den almennyttige boligmasse udgøre et meget fornemt aktiv i den samlede ældreboligindsats, og til illustration af de muligheder, der foreligger for at indrette ældreboliger i bl.a. almennyttige boligafdelinger, har Landsforeningen i 1985 udgivet publikationen »Det er godt, at ældre bor godt«.
Publikationen, der er en vejledning for almennyttige boligforeninger og boligselskaber og for kommunerne, er tidligere fremsendt til boligudvalget.
Yderligere eksemplarer kan rekvireres ved henvendelse til Landsforeningen.
ÆLDREBOLIGER SOM EN DEL AF BYFORNYELSEN Lovforslagene indeholder konsekvensændringer af byfornyelsesloven, som muliggør, at der også i forbindelse med boligforbedringer efter byfornyelsesloven kan indrettes særlige ældreegnede boliger.
Vi har tidligere erklæret os meget enige i en sådan lovændring, men vi har også påpeget, at denne lovændring nødvendiggør en væsentlig forøgelse af de samlede rammer for byfornyelse.
Når der som en del af byfornyelsen skal foretages mere omkostningskrævende boligforbedringer for at tilgodese særlige ældrehensyn, vil det indebære, at færre boliger kan blive fornyet, hvis ikke der sker en forøgelse af de samlede investeringsrammer.
Tilsvarende vil de finansieringsmæssige forskelle mellem byfornyelsesloven og lovforslaget om ældreboliger føre til et meget betydeligt kommunalt pres for at bruge byfornyelsesloven til ældreboligformål fremfor at bruge ældreboliglovgivningen, jf.
bemærkningerne herom foran under gennemgangen af indvendingerne imod finansieringsreglerne.
Hvis et flertal i Folketinget vedtager at opretholde de foreslåede finansieringsbestemmelser for ældreboligerne, vil dette yderligere øge behovet for forøgelse af byfornyelsesrammen.
Landsforeningen skal derfor henstille til boligudvalget, at der sikres en væsentlig rammeforhøjelse for at løse disse problemer.
Som nævnt indledningsvis henstilles det til boligudvalget at foretage ændringer af ældreboligforslagene som foreslået af Landsforeningen, herunder henstilles især, at der sikres et flertal for en meget mere omfattende aktivitet, idet dette efter vores opfattelse er det helt afgørende problem.
Vi vil selvsagt være til rådighed for en uddybning af synspunkterne, hvis det ønskes.
Med venlig hilsen p. f. v.
