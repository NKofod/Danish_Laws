Tillægsbetænkning afgivet af Klima-, Energi- og Bygningsudvalget den 6. juni 2012 Tillægsbetænkning over Forslag til lov om ændring af lov om fremme af vedvarende energi, lov om elforsyning, lov om naturgasforsyning og lov om Energinet.dk (Støtte til vindmøller på land, biogas og eksisterende industrielle kraft-varme-værker samt forlængelse af puljen til nye VE-teknologier m.v.) [af klima-, energi- og bygningsministeren (Martin Lidegaard)] 1. Udvalgsarbejdet Lovforslaget blev fremsat den 2. maj 2012 og var til 1. behandling den 10. maj 2012. Lovforslaget blev efter 1. behandling henvist til behandling i Klima-, Energi- og Bygningsudvalget.
Udvalget afgav betænkning den 31. maj 2012. Lovforslaget var til 2. behandling den 6. juni 2012, hvorefter det blev henvist til fornyet behandling i Klima-, Energi- og Bygningsudvalget.
Møder Udvalget har, efter lovforslaget blev henvist til fornyet udvalgsbehandling, behandlet lovforslaget i 1 møde.
Samråd Udvalget har stillet 1 spørgsmål til klima-, energi- og bygningsministeren til mundtlig besvarelse, som denne har besvaret i et samråd med udvalget den 6. juni 2012.
2. Udtalelse fra klima-, energi og bygningsministeren Klima-, energi- og bygningsministeren har over for udvalget oplyst følgende:
Regulering af pristillæg til biogas i forhold til naturgas Det følger af lovforslaget, at pristillægget på 26 kr./GJ til alle anvendelser af biogas reguleres årligt i forhold til naturgasprisen.
Det gælder også i områder, hvor der ikke er naturgas.
Biogasanvendelse uden for naturgasområder er ikke i konkurrence med naturgas, men typisk med kul, olie og anden biomasse.
Det forventes dog, at priserne herpå vil stige i nogenlunde samme takt som naturgas, hvorfor konkurrenceforholdene ikke ændres væsentligt.
Jeg skal derfor præcisere, at der med lovforslaget tilstræbes samme rammevilkår uden for naturgasområderne som i naturgasområderne.
Bæredygtighed for biogas produceret på basis af majs Det følger af lovforslaget, at støtten til biogas gives uafhængig af, hvilken biomassetype der anvendes som råvare til biogasproduktionen.
Det har været anført, at den øgede støtte til biogas kan føre til en betydelig udvidelse af majsdyrkning på arealer, der i dag anvendes til produktion af fødevarer.
Majs og andre energiafgrøder kan indgå som en råvare i biogasproduktionen, men en ukritisk øget produktion kan resultere i, at miljø- og klimafordelen ved biogasproduktion reduceres eller helt bortfalder.
 Lovforslaget giver imidlertid også ministeren hjemmel til at fastsætte nærmere regler med kriterier for bæredygtighed og regler om, at modtagelse af støtten er betinget af, at reglerne om bæredygtighed opfyldes.
 Det er min opfattelse, at biogasproduktion hovedsagelig skal baseres på restprodukter og affaldsprodukter.
 Jeg er indstillet på at udnytte hjemmelen til at fastsætte bæredygtighedskriterier, så biogas, der produceres på basis af en ikkebæredygtig produktion af hovedsagelig majs, men også andre afgrøder, ikke kan opnå støtte.
3. Indstillinger Et flertal i udvalget (udvalget med undtagelse af LA) indstiller lovforslaget til vedtagelse i den affattelse, hvori det foreligger efter 2. behandling.
 Et mindretal i udvalget (LA) indstiller lovforslaget til forkastelse.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for tillægsbetænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i tillægsbetænkningen.
 En oversigt over Folketingets sammensætning er optrykt i tillægsbetænkningen.
Henrik Sass Larsen (S) Jens Joel (S) Karin Gaardsted (S) Ole Hækkerup (S) Pernille Rosenkrantz-Theil (S) Jeppe Kofod (S) Flemming Møller Mortensen (S) Rasmus Helveg Petersen (RV) Lone Loklindt (RV) Lotte Rod (RV) Steen Gade (SF) fmd.
Jesper Petersen (SF) Per Clausen (EL) Frank Aaen (EL) Lars Dohn (EL) Thomas Danielsen (V) nfmd.
Henrik Høegh (V) Jacob Jensen (V) Lars Christian Lilleholt (V) Ellen Trane Nørby (V) Ulla Tørnæs (V) Eyvind Vesselbo (V) Mikkel Dencker (DF) Jens Henrik Thulesen Dahl (DF) René Christensen (DF) Kristian Thulesen Dahl (DF) Villum Christensen (LA) Mike Legarth (KF) Mai Henriksen (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
