Skriftlig fremsættelse (25. oktober 2018) Energi-, forsynings- og klimaministeren (Lars Christian Lilleholt):
 Herved tillader jeg mig for Folketinget at fremsætte:
Forslag til Lov om ændring af lov om fremme af vedvarende energi og lov om elforsyning (Pristillæg til elektricitet produceret fra afbrænding af biomasse, digitalisering m.v.) (Lovforslag nr.
L 78) Lovforslaget udmønter de dele af Energiaftalen fra 29. juni 2018, som vedrører tilskud til elproduktion fra afbrænding af biomasse på eksisterende kraftvarmeværker.
Statsstøttegodkendelsen af de gældende støtteordninger til elektricitet produceret ved afbrænding af biomasse udløber 1. april 2019.
 De gældende støtteordninger til elproduktion fra afbrænding af biomasse på 15 øre pr. kWh i VE-lovens §§ 45 og 46 foreslås ophævet med virkning fra 1. april 2019.
Der indføres i lovforslaget en tidsbegrænset støtteordning for eksisterende ikke-afskrevne anlæg, som giver disse anlæg mulighed for i en overgangsperiode fortsat at modtage pristillæg på 15 øre pr. kWh.
Perioden, hvor anlæggene modtager pristillæg på 15 øre pr. kWh, bliver som udgangspunkt begrænset svarende til en afskrivningsperiode på 20 år for anlæg etableret som biomasseanlæg eller multibrændselsanlæg og 15 år for anlæg, som er ombygget til biomasseanvendelse.
For anlæg, der har foretaget reinvesteringer i anlægget, foreslås mulighed for forlængelse af støtteperioden.
For de eksisterende biomasseanlæg, som ikke længere er berettigede til at modtage pristillægget på 15 øre pr. kWh, foreslås indført en ny driftsstøtteordning.
Denne nye ordning sikrer, at de omfattede anlæg kan få dækket meromkostningen ved at anvende biomasse til elproduktion i forhold til en sammenlignelig fossil reference.
 For biogas foreslås, som opfølgning på Energiaftalen fra 29. juni 2018, at nye tilsagn om støtte til procesformål, transport og varme, som tildeles efter 1. januar 2019, skal være udnyttet indenfor 2 år.
 Herudover indeholder lovforslaget en række mindre ændringer af VE-loven og elforsyningsloven, bl.a. en præcisering af straffebestemmelserne.
 Endeligt foreslås der indsat bestemmelser om digital kommunikation.
 Lovforslaget foreslås at træde i kraft 1. januar 2019. Dog sættes den nye driftsstøtteordning for afskrevne biomasseværker m.v. først i kraft, når der foreligger en godkendelse fra Europa-Kommissionen.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
