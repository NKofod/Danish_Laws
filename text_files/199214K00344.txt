Nr BTL 344 Betænkning over Forslag til lov om ændring af lov om social bistand  

 (Tilskud til forældre med privat børnepasning)   

 Nr L 344 1992-93, 1. samling Afgivet af Socialudvalget Afgivet: 19930622 Udvalget har behandlet lovforslaget i nogle møder og har herunder stillet spørgsmål til socialministeren, som denne har besvaret skriftligt.
 Endvidere har udvalget modtaget en mundtlig og skriftlig henvendelse fra  

 Børne- og Ungdomspædagogernes Landsforbund.
 Herefter indstiller et flertal (Socialdemokratiets,  

 Centrum-Demokraternes, Det Radikale Venstres og Kristeligt Folkepartis  

 medlemmer af udvalget) lovforslaget til vedtagelse uændret .
 Et mindretal (Det Konservative Folkepartis, Venstres, Socialistisk  

 Folkepartis og Fremskridtspartiets medlemmer af udvalget) indstiller  

 lovforslaget til forkastelse ved 3. behandling.
 Et flertal inden for mindretallet (Det Konservative Folkepartis og  

 Venstres medlemmer af udvalget) bemærker:
Flertallet inden for mindretallet betragter regeringens samlede økonomiske  

 udspil som en helhed.
Da Det Konservative Folkeparti og Venstre er  

 modstandere af regeringens samlede plan, vil de to partier stemme imod alle  

 regeringens lovforslag, uanset at partierne ville kunne støtte enkelte af  

 lovforslagene, hvis de ikke indgik i den fremlagte helhed.
Nogle af  

 lovforslagene har partierne ved tidligere lejligheder selv fremlagt, men i  

 helt andre sammenhænge.
Regeringens samlede økonomiske plan består af tre elementer: Nye  

 offentlige udgifter, ændringer i dagpengesystemet og omlægning af  

 skattesystemet.
Samlet lægger disse tre elementer op til en ny kurs i den  

 økonomiske politik, som har en forkert ideologisk drejning og er økonomisk  

 uansvarlig.
 For det første har regeringen foreslået nye offentlige udgifter på 11-12  

 mia. kr. i 1994. Regeringen har dermed brudt de sidste 10 års stramme  

 udgiftspolitik og har sat kursen mod nye udvidelser af den offentlige sektor.
For det andet indebærer den foreslåede skatteomlægning, at det private  

 erhvervslivs kapitalgrundlag i de kommende år vil blive udhulet af  

 avanceskatter på aktier, ejendomme og goodwill samtidig med, at  

 erhvervslivets konkurrenceevne bliver forringet.
Boligudgiften for boligejere  

 vil stige, således at de private ejerboliger stilles ringere i forhold til de  

 offentligt støttede udlejningsboliger.
Den foreslåede bruttoskat vil forringe  

 vilkårene for ny privat pensionsopsparing.
 For det tredje har regeringen fremlagt en arbejdsmarkedspolitik, som slet  

 ikke løser strukturproblemerne på arbejdsmarkedet, men tværtimod cementerer  

 de bestående stivheder og lægger grunden til forøgede udgifter til  

 arbejdsmarkedspolitikken i de kommende år.
 Samlet udgør regeringens økonomiske udspil en ideologisk drejning, hvor  

 den offentlige sektor vil vokse kraftigt, medens der bliver lagt større  

 byrder på den private sektor.
 Flertallet inden for mindretallet finder det aldeles utroværdigt og  

 uansvarligt, når regeringen lover skattelettelser samtidig med, at de  

 offentlige udgifter og underskuddet på de offentlige budgetter vokser.
 Den nye kurs mod større offentlige udgifter vil tværtimod udløse store  

 skatteregninger i fremtiden.
 Der er enkelte forslag om skattelettelser m.v. i den samlede pakke, som  

 flertallet inden for mindretallet ud fra en isoleret betragtning ville kunne  

 støtte.
 En ansvarlig økonomisk politik kræver imidlertid, at lettelser og  

 finansiering hører sammen.
Flertallet inden for mindretallet er derfor nødt til at se lovforslagene  

 om lettelser og skærpelser under eet.
Da regeringen ikke har taget initiativ  

 til reelle forhandlinger om den samlede økonomiske plan, har flertallet inden  

 for mindretallet ikke fået mulighed for at opnå grundlæggende ændringer i  

 regeringens udspil.
I konsekvens heraf vil flertallet inden for mindretallet  

 stemme imod alle regeringens lovforslag.
 Et mindretal inden for mindretallet (Fremskridtspartiets medlem af  

 udvalget) bemærker, at socialministeren under udvalgets behandling af  

 lovforslaget over for udvalget har oplyst, at Danmark er det land i Norden og  

 EF, hvor private børnepasningsordninger udgør den mindste andel af  

 børnepasningen uden for hjemmet, jf. bilag 4.
Det er samtidig af ministeren oplyst, at andelen af børn i offentlig  

 pasning er øget gennem de seneste år, jf. bilag 4. Det er yderst uheldigt, at  

 situationen har udviklet sig således.
Alle kræfter burde sættes ind for at  

 privatisere alle eller størstedelen af børnepasningsordningerne her i landet.
Det er opfattelsen hos mindretallet inden for mindretallet, at privat  

 børnepasning giver større tryghed for børn og forældre end offentlige  

 institutioner.
Også for ledelse og medarbejdere vil der være klare fordele  

 ved at få pasningsordningerne ud af det offentliges favntag og ind i mere  

 menneskelige og varme rammer.
Hertil kommer den bedre ressourceanvendelse,  

 der vil være forbundet med privat drift af børnepasningsordningerne.
 Lovforslaget tager slet ikke fat om hovedproblemet: At det offentlige har  

 lagt sit jerngreb om børnepasningen, således at Danmark, efter at de  

 tidligere kommunistiske lande har privatiseret store dele af deres  

 børnepasningsordninger, i dag markerer sig klart som den nation i verden, der  

 har socialiseret børnepasningen i størst omfang.
 Lovforslaget illustrerer begrebet »government failure«, dvs. at  

 det offentlige ikke magter at løse opgaver, det offentlige har påtaget sig.  

 Men lovforslaget er imidlertid kun en lappeløsning, der vil få den virkning,  

 at også private børnepasningsordninger omfattes af offentlige  

 betalingstransaktioner med transaktionsomkostninger og ressourcespild til  

 følge.
 Mindretallet inden for mindretallet anbefaler, at Folketingets partier, så  

 snart det fornødne flertal er tilstede, overvejer at tage fat på en  

 konsekvent og gennemgribende privatisering af hele børnepasningsområdet.
Det er under udvalgsarbejdet ved henvendelser udefra påpeget, at  

 tilskudsordningen må forventes benyttet også af familier, der ikke har et  

 faktisk og dokumenterbart pasningsbehov.
Det er yderst beklageligt, at  

 regeringen har valgt at se bort fra oplysningerne herom.
 Det er ligeledes påpeget, at der er en række tekniske problemer, der ikke  

 er tilstrækkeligt belyst.
Peder Sass (S) Bjarne Laustsen (S) Jørn Pedersen (S) Jan Petersen (S)  

 Grete Schødts (S) Taanquist (S) nfmd.
Lilli Gyldenkilde (SF) Bente Juncker  

 (CD) Pia Christmas-Møller (KF) Per Tærsbøl (KF) Grethe Fenger Møller (KF)  

 Else Winther Andersen (V) Eva Kjer Hansen (V) Bertel Haarder (V) Steffen  

 Kjærulff-Schmidt (FP) Bent Aa.
Rasmussen (RV) Arne Nielsen (KRF) Tillægsbetænkningen Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde og har herunder stillet spørgsmål til socialministeren, som denne har besvaret skriftligt.
Et af udvalgets spørgsmål og socialministerens svar herpå er optrykt som bilag til tillægsbetænkningen.
Herefter indstiller et flertal (Socialdemokratiets, Centrum-Demokraternes, Det Radikale Venstres og Kristeligt Folkepartis medlemmer af udvalget) lovforslaget til vedtagelse uændret .
 Et mindretal (Det Konservative Folkepartis, Venstres, Socialistisk  

 Folkepartis og Fremskridtspartiets medlemmer af udvalget) indstiller  

 lovforslaget til forkastelse ved 3. behandling.
 Et flertal inden for mindretallet (Det Konservative Folkepartis og  

 Venstres medlemmer af udvalget) bemærker, at lovforslaget indgår som et led i  

 regeringens samlede reformpakke, hvis helhed mindretallet afviser af de i  

 betænkningen nævnte grunde.
 Om selve lovforslaget skal mindretallet dog ikke undlade at beklage den  

 diskrimination, der lægges op til, af den forældregruppe, der ønsker selv at  

 passe deres egne børn.
Mindretallet ønsker fortsat at appellere til flertallet om i stedet at  

 give tilslutning til Det Konservative Folkepartis og Venstres lovforslag, L  

 82, hvorefter alle kommuner vil kunne give alle forældregrupper større og  

 friere muligheder for selv at vælge en pasningsløsning.
Ifølge dette  

 lovforslag vil også forældre, der selv passer deres egne børn, få en  

 håndsrækning.
Regeringens forslag står i skarp kontrast hertil, da præcis  

 denne forældregruppe pr. definition udelukkes fra at få så meget som en  

 eneste krone.
Det er ganske enkelt urimeligt.
Regeringens urimelige  

 forskelsbehandling af de forskellige forældregrupper bliver kun større, når  

 dette lovforslag ses i sammenhæng med L 316 (om supplerende tilskud til  

 forældre på orlov til børnepasning).
 Et mindretal inden for mindretallet (Socialistisk Folkepartis medlem af  

 udvalget) finder det principielt rigtigt og vigtigt, at der gennemføres en  

 hjemmel, der har karakter af et retskrav for forældre til at kunne få deres  

 børn passet, når der er et pasningsbehov.
 Generelt mener SF, at kommunale udgifter til børnepasning bør anvendes til  

 at udbygge de traditionelle eller alternative dagtilbud, og at alle tilbud  

 bør være af en forsvarlig pædagogisk kvalitet.
 Det er ikke muligt at konstatere, om det bliver tilfældet med en  

 vedtagelse af dette lovforslag.
 Det er aldeles uklart, hvilke personer der vil kunne påtage sig jobbet som  

 dagplejer på de meget diffuse betingelser.
Mindretallet ønsker at sikre en ensartet behandling af borgerne, hvorfor  

 kravene til dokumentation af pasningsbehovet burde være præciseret.
Hermed  

 ville der være garanti imod proformaaftaler.
Af samme grund burde det være et  

 krav, at der ikke kunne gives tilskud til børnepasning til personer, der  

 tilhører forældrenes husstand eller er beslægtet i opad- eller nedadstigende  

 linie.
 Tilsagnet om at præcisere omfanget af denne ordning ved en kommende  

 revision af dagtilbudscirkulæret er utilfredsstillende.
 Det er mindretallets holdning, at denne præcisering burde finde sted i  

 denne lov.
 Da mindretallet frygter, at dette forslag forsinker incitamentet til en  

 forstærket indsats for skabelse af regulære, kvalitative dagtilbud,  

 indstiller mindretallet lovforslaget til forkastelse.
Peder Sass (S) Bjarne Laustsen (S) Jørn Pedersen (S) Jan Petersen (S)  

 Grete Schødts (S) Taanquist (S) nfmd. (fungerende formand) Lilli  

 Gyldenkilde (SF) Bente Juncker (CD) Pia Christmas-Møller (KF) Per Tærsbøl  

 (KF) Grethe Fenger Møller (KF) Else Winther Andersen (V) Eva Kjer Hansen (V)  

 Bertel Haarder (V) Steffen Kjærulff-Schmidt (FP) Bent Aa.
Rasmussen (RV) Arne  

 Nielsen (KRF) Bilag Et af udvalgets spørgsmål til socialministeren og dennes besvarelse heraf Spørgsmål 5:
Hvor stor en andel af børnepasningen for børn mellem 24 uger og 2 år  

 varetages i de enkelte EF-lande af offentlige institutioner, henholdsvis  

 private? Svar:
Som forarbejde til Udgiftsanalyser 1992 har Socialministeriet i  

 sommeren 1992 (sammen med Finansministeriet) indhentet oplysninger fra  

 enkelte EF-lande (Tyskland, Holland, Storbritannien og Frankrig) om dækningen  

 med offentlige børnepasningsordninger for bl.a. 0-2 årige.
Hovedresultaterne  

 heraf var:
Danmark er det land i EF og Norden, hvor private ordninger udgør  

 den mindste andel af børnepasningen uden for hjemmet.
Under 30 pct. af de  

 børn mellem 0-6 år, som ikke passes kun af forældrene, er i en privat  

 pasningsordning (Christoffersen m.fl. 1987). Det drejer sig om privat  

 dagpleje, hushjælp og slægtninge.
Det skønnes, at over halvdelen af pasningsbehovet i de øvrige EF-lande  

 dækkes ved private ordninger uden nævneværdige offentlige tilskud.
I f.eks.  

 Storbritannien skønnes det, at over halvdelen af pasningsbehovet dækkes ved  

 ordninger helt uden eller med lav offentlig støtte.
Det samme er tilfældet i  

 Frankrig for så vidt angår børn under 3 år, idet dog forskellige  

 skattefradrag og tilskud til pasning i hjemmet her spiller en rolle.
 Offentlige pasningsordninger omfatter alle former for dagtilbud,  

 som hovedsageligt er finansieret af det offentlige - uanset om det udbydes af  

 private (f.eks. selvejende) organisationer eller har karakter af dagpleje.
Tabel 4.1. Offentlige børnepasningsordninger (* 1) (1988).  

 Dækningsprocenter Kilde: EF-Kommissionens børnepasningsnetværk (1990) og  

 Finansministeriet/Socialministeriet (1992).
Note: (* 1) Pasningsordninger for førskolebørn: vuggestuer, børnehaver, aldersintegrerede institutioner og dagpleje.
 (* 2) 1990.
 (* 3) 1989.
For de øvrige EF-lande har Socialministeriet ikke nyere oplysninger end  

 vedrørende 1988, og der må tages forbehold for sammenligneligheden.
De senest  

 kendte dækningsprocenter for offentlige børnepasningsordninger for børn under  

 3 år var:
 Der foreligger ikke oplysninger om, hvordan børn, der alene passes privat,  

 dvs. ikke er i offentlige børnepasningsordninger, fordeler sig på pasning  

 alene i familien og evt. på forskellige former for private pasningsordninger.
