VEJLEDNING OM DET KOMMUNALE REDNINGSBEREDSKABS STRUKTUR OG  

 ADMINISTRATION SAMT OM SAMARBEJDSFORMER (Til kommunalbestyrelserne i kommuner uden for den storkøbenhavnske  

 samordning) 1. INDLEDNING Den 1. januar 1993 trådte beredskabsloven, lov nr. 1054 af 23. december  

 1992, i kraft.
Samtidig blev brandloven, civilforsvarsloven og loven om det  

 civile beredskab ophævet.
I medfør af beredskabslovens § 9, stk. 1, har kommunalbestyrelsen ansvaret  

 for kommunens redningsberedskab.
Dette skal kunne varetage de rednings- og  

 slukningsopgaver, det kommunale brandvæsen hidtil har varetaget.  

 Redningsberedskabet skal endvidere - som det kommunale civilforsvar hidtil -  

 kunne modtage, indkvartere og forpleje evakuerede og andre nødstedte.  

 Redningsberedskabet skal kunne indsættes både i fredstid og under krig.
 Redningsberedskabet i kommuner med en sammenhængende bymæssig bebyggelse  

 på mindst 30.000 indbyggere skal endvidere omfatte et udvidet krigsmæssigt  

 redningsberedskab, der skal varetage udvidede rednings- og  

 brandslukningsopgaver, måling af radioaktivitet og sporing af krigsgasser.  

 Dette gælder tillige for kommunerne i det samordnede redningsberedskab i det  

 storkøbenhavnske område og enkelte kommuner med særlige risici som fx særlig  

 farlig industri.
Et af de væsentligste formål med beredskabsloven er at sammenlægge  

 brandvæsenet og civilforsvaret på såvel kommunalt som statsligt niveau.
Med  

 et integreret og eenstrenget redningsberedskab er det de samme myndigheder,  

 der varetager brand-, rednings- og rydningsopgaver såvel i fredstid som under  

 krig.
Et andet væsentligt formål med beredskabsloven er en integration af  

 planlægningen af kommunens redningsberedskab og de civile beredskabsopgaver.  

 Herved opnås, at de ressourcer, der indgår i kommunens redningsberedskab, på  

 en naturlig måde kan indgå i de funktioner, der skal varetages i kommunens  

 krigsmæssige beredskab.
Kommunalbestyrelsen skal derfor udarbejde en samlet  

 beredskabsplan for redningsberedskabet og det civile beredskab.
 Denne vejledning indeholder en omtale af det kommunale redningsberedskabs  

 struktur, herunder spørgsmål om beredskabskommissionens nedsættelse,  

 sammensætning, opgaver og kompetence, jf. beredskabslovens § 9.
 Vejledningen indeholder endvidere en omtale af den daglige kommunale  

 administration af redningsberedskabet.
 Vejledningen behandler tillige spørgsmål om samordning af flere kommuners  

 redningsberedskaber i medfør af beredskabslovens § 10 og sammensætningen af  

 den fælles beredskabskommission, der skal nedsættes til at varetage de  

 opgaver, der samordnes.
 Der indgår endelig i vejledningen et afsnit om andre samarbejdsformer end  

 samordning.
I modsætning til brandloven og civilforsvarsloven er der ikke i  

 beredskabsloven fastsat krav om, at kommissionens kompetence, virksomhed og  

 opgaver skal være fastsat i en vedtægt.
Disse forhold forudsættes at fremgå  

 af beslutningsprotokollen fra det kommunalbestyrelsesmøde, hvor der er  

 truffet beslutning om beredskabskommissionens opgaver og kompetence.
De nærmere regler om redningsberedskabets opgaver, organisation,  

 virksomhed og dimensionering, jf. beredskabslovens § 14, er ikke omfattet af  

 denne vejledning.
Samordningen af redningsberedskabet i det storkøbenhavnske  

 område er heller ikke omfattet af vejledningen.
 Beredskabslovens (* 1) §§ 9 og 10 med bemærkninger er optaget som bilag 1  

 til vejledningen.
2. BRANDKOMMISSIONERNE, CIVILFORSVARSKOMMISSIONERNE OG  

 BEREDSKABSKOMMISSIONERNE I medfør af den tidligere brandlovs §§ 2 og 2 a var der i hovedparten af  

 landets kommuner nedsat en brandkommission eller en beredskabskommission.
I  

 medfør af den tidligere civilforsvarslovs § 16 var der i kommuner med udvidet  

 hjælpetjeneste, jf. den tidligere civilforsvarslovs § 18, stk. 2, nedsat en  

 civilforsvars- eller beredskabskommission.
 Med beredskabslovens ikrafttræden erstattes disse kommissioner af  

 beredskabskommissioner, som alle kommuner skal nedsætte i medfør af  

 beredskabslovens § 9, stk. 2 - 4, medmindre de har samordnet deres  

 redningsberedskab i medfør af beredskabslovens § 10. Dette gælder uanset  

 kommunens styreform (udvalgsstyre, magistratsstyre, udvalgsløst styre mv.).
 Kommunalbestyrelsen fastlægger de opgaver, der skal behandles i  

 beredskabskommissionen, jf. pkt. 5. Det er endvidere kommunalbestyrelsen, der  

 fastlægger, hvorledes redningsberedskabet og det civile beredskab i kommunen  

 skal forvaltes, jf. pkt. 6.
3. NEDSÆTTELSE AF BEREDSKABSKOMMISSIONEN OG DENS  

 SAMMENSÆTNING 3.1 I henhold til beredskabslovens § 9 hører det kommunale  

 redningsberedskab under kommunalbestyrelsen, som skal nedsætte en  

 beredskabskommission, der skal varetage den umiddelbare forvaltning af  

 redningsberedskabet.
Beredskabskommissionens kompetence er dermed ligesom de  

 stående udvalgs kompetence afledt fra kommunalbestyrelsen, men kommissionen  

 er dog ikke et stående udvalg.
 Det fastslås i § 9, stk. 3, at en række bestemmelser i lov om kommunernes  

 styrelse (den kommunale styrelseslov), bl.a. om de stående udvalgs  

 virksomhed, forholdet mellem kommunalbestyrelsen og de stående udvalg samt  

 tilsynet med de stående udvalg, finder tilsvarende anvendelse på  

 beredskabskommissionen og dens medlemmer.
3.2 Beredskabskommissionen skal i henhold til § 9, stk. 2, bestå af  

 borgmesteren, politimesteren og et flertal, som vælges af  

 kommunalbestyrelsen.
Kommissionens medlemstal skal være ulige, hvilket  

 medfører, at den altid består af mindst 5 medlemmer.
Borgmesteren er født formand, medmindre indenrigsministeren i særlige  

 tilfælde har godkendt, at et andet medlem af kommunalbestyrelsen udpeges til  

 formand.
Det fremgår af lovens forarbejder, at sådanne særlige tilfælde kan  

 forekomme i kommuner med magistratsordning.
I disse kommuner kan det være  

 hensigtsmæssigt, at den rådmand, der har ansvaret for den daglige forvaltning  

 på området, også er formand for kommissionen.
 Det fremgår endvidere af lovens forarbejder, at det i andre store  

 kommuner, hvor kommunens udvalgsarbejde ønskes fordelt på flere medlemmer af  

 kommunalbestyrelsen bl.a. af hensyn til borgmesterens arbejdsbyrde, kan være  

 rimeligt, at et andet medlem af kommunalbestyrelsen end borgmesteren udpeges  

 som formand for kommissionen.
3.3 Loven indeholder ikke krav om, at det flertal af medlemmer, der vælges  

 til kommissionen, tillige skal være medlemmer af kommunalbestyrelsen.
Det  

 fastslås alene, at kommunalbestyrelsen vælger kommissionens flertal.
Som  

 medlemmer kan derfor bl.a. vælges repræsentanter for de selskaber,  

 foreninger, organisationer mv., som kommunalbestyrelsen har indgået aftale  

 med i henhold til beredskabslovens § 13, stk. 1 og/eller 2.
 Personer, der ikke er medlemmer af kommunalbestyrelsen, kan kun vælges til  

 medlem af kommissionen, hvis de er villige hertil.
 Udpegningen til medlem af kommissionen følger den kommunale valgperiode,  

 jf. § 17, stk. 3, i den kommunale styrelseslov.
 3.4 Kommunalbestyrelsen kan i medfør af beredskabslovens § 9, stk. 4,  

 bestemme, at der skal ydes de valgte medlemmer diæter, tabt  

 arbejdsfortjeneste og befordringsgodtgørelse i overensstemmelse med reglerne  

 i den kommunale styrelseslovs § 16, stk. 3 og 9. Kommunalbestyrelsen kan  

 beslutte, at der skal udbetales diæter og tabt arbejdsfortjeneste, kun en af  

 ydelserne eller ingen af ydelserne.
Det følger af de nævnte regler, at samtlige medlemmer af  

 beredskabskommissionen tillægges de pågældende ydelser.
Som følge af reglerne  

 i den kommunale styrelseslov fremgår det dog af beredskabslovens § 9, stk. 4,  

 at kommunalbestyrelsesmedlemmer, der modtager tillægsvederlag efter § 16 a i  

 den kommunale styrelseslov, samt borgmestre og magistratsmedlemmer ikke kan  

 modtage diæter, ligesom kommunalt og statsligt ansatte ikke kan modtage  

 diæter, når varetagelsen af hvervet er et led i de pågældendes embedsgerning.
 Da politimestrenes medlemskab af beredskabskommissionen må anses for at  

 være en del af deres embedsgerning, kan der ikke udbetales dem diæter i  

 forbindelse med deres deltagelse i kommissionsmøder.
4. BEREDSKABSKOMMISSIONENS KOMPETENCE 4.1 Der er ikke i beredskabsloven tillagt kommissionen nogen selvstændig  

 kompetence.
Der er således ingen begrænsning i kommunalbestyrelsens adgang  

 til at tage sager om redningsberedskabet op til behandling.
Det forhold, at  

 en kompetence i beredskabsloven er tillagt kommunalbestyrelsen, er alene  

 udtryk for, at opgaven skal løses i kommunalt regi.
4.2 Beredskabskommissionens varetagelse af den umiddelbare forvaltning  

 indebærer, at kommunalbestyrelsens beslutninger vedr. redningsberedskabet  

 forberedes på kommissionsmøder.
Kommunalbestyrelsen kan dog træffe afgørelse  

 i hastende sager uden forelæggelse for kommissionen.
 I det omfang kommunalbestyrelsen ikke fastlægger andet om kommissionens  

 virksomhed, påhviler det kommissionen at træffe de beslutninger, der er et  

 nødvendigt eller naturligt led i forvaltningen af opgaverne inden for  

 redningsberedskabet.
4.3 Reglerne i den kommunale styrelseslovs § 20, stk. 1 - 3 og 5, om de  

 stående udvalgs mødevirksomhed mv. finder tilsvarende anvendelse for  

 beredskabskommissionen.
Beredskabskommissionen fastsætter således selv sin  

 forretningsorden, og kommissionens beslutninger indføres i en  

 beslutningsprotokol.
Enhver af kommissionens medlemmer kan kræve en afvigende  

 mening tilført protokollen, som efter hvert møde skal underskrives af de  

 medlemmer, der deltog i mødet.
 Kommissionen kan tillade, at ansatte i kommunen, herunder den daglige  

 leder af redningsberedskabet, deltager i kommissionens møder.
5. BEREDSKABSKOMMISSIONENS OPGAVER 5.1 Beredskabsloven fastslår, at beredskabskommissionen skal varetage den  

 umiddelbare forvaltning af redningsberedskabet.
Kommissionens opgaver  

 fastlægges i øvrigt nærmere af kommunalbestyrelsen.
 Beredskabskommissionen varetager som udgangspunkt især spørgsmål om  

 planlægningen af redningsberedskabet og forbereder kommunalbestyrelsens  

 beslutninger om redningsberedskabet.
 Det følger af beredskabslovens § 9, stk. 3, bl.a., at kommissionen i  

 medfør af den kommunale styrelseslovs § 21 efter anmodning fra  

 økonomiudvalget skal afgive bidrag til årsbudgettet og til flerårige  

 budgetoverslag vedr. det kommunale redningsberedskab.
 5.2 Beredskabskommissionen vil typisk varetage følgende opgaver:
- at afgive indstilling til kommunalbestyrelsen * om den samlede plan for kommunens redningsberedskab og civile beredskab, * om redningsberedskabets årlige driftsbudget, * om programoplæg, byggeprogram og dispositionsforslag for byg- ge- og  

 anlægsopgaver inden for redningsberedskabets område, * om anskaffelse af materiel, inventar og lign., * om etablering af tilstrækkelig vandforsyning til brandslukning, * om indgåelse af aftaler i henhold til beredskabslovens § 13, stk. 1  

 og/eller 2, * om opførelse af offentlige beskyttelsesrum og om udpegning af  

 supplerende rum til beskyttelse, * om kriterier for påbud om opførelse af sikringsrum i nye bygnin- ger og  

 påbud om udførelse af murgennembrydninger, * om kriteriet for benyttelse af offentlige beskyttelsesrum og sik-  

 ringsrum til andre formål, * om kriterier for påbud om etablering af bedriftsværn, - at sikre koordinationen af kommunens beredskabsplanlægning med  

 politimesterens og andre myndigheders beredskabsplanlægning, - at varetage drift og vedligeholdelse af redningsberedskabets bygninger,  

 herunder offentlige beskyttelsesrum, kommunale kommandocentraler og  

 øvelsesanlæg, og redningsberedskabets materiel mv., - at drage omsorg for, at redningsberedskabets personel, herunder de  

 kommunale værnepligtige, uddannes i overensstemmelse med gældende  

 uddannelsesbestemmelser.
 Kommunalbestyrelsen kan dog tillægge kommissionen kompetence til at træffe  

 beslutninger i videre omfang, fx om anskaffelse af materiel mv., om  

 etablering af tilstrækkelig vandforsyning, om indgåelse af aftaler i henhold  

 til beredskabslovens § 13, stk. 2, og om benyttelse af offentlige  

 beskyttelsesrum til andre formål.
 6. DEN DAGLIGE FORVALTNING AF REDNINGSBEREDSKABET OG  

 DET CIVILE BEREDSKAB.
6.1 Den daglige administration af beredskabslovens regler om kommunernes  

 opgaver varetages af kommunens forvaltning.
I modsætning til brandloven og  

 civilforsvarsloven indeholder beredskabsloven ikke bestemmelser om en chef  

 for kommunens redningsberedskab.
Det er dog forudsat, at der skal være en  

 beredskabschef, og at denne får en central placering i kommunens  

 organisation.
Der stilles heller ikke i beredskabsloven krav om en uddannelse af  

 beredskabschefen i dennes egenskab af chef.
Det vil dog i en bekendtgørelse  

 om personel i redningsberedskabet mv. blive fastsat, at den, der varetager  

 den brandtekniske byggesagsbehandling og/eller virker som indsatsleder, skal  

 have den fornødne uddannelse.
Hvis beredskabschefen bl.a. varetager disse  

 opgaver, skal den pågældende derfor have den fornødne uddannelse.
Den centrale placering begrundes bl.a. i kommunalbestyrelsens forpligtelse  

 til at udarbejde en samlet plan for kommunens redningsberedskab og civile  

 beredskab.
I denne plan indgår de samlede personel- og materielmæssige  

 ressourcer, der som en del af kommunens fredstidsberedskab skal kunne indgå i  

 det krigsmæssige beredskab, herunder også den kommunale forvaltnings  

 fortsatte virke.
I forbindelse med udarbejdelsen og ajourføringen af den integrerede plan  

 spiller samarbejdet med andre myndigheder, herunder politimesteren,  

 amtskommunen, civilregionen og det statslige regionale beredskab, en  

 væsentlig rolle.
Dette samarbejde er nærmere omtalt i en vejledning om  

 kommunernes beredskabsplanlægning, som vil blive udsendt af  

 Beredskabsstyrelsen.
 6.2 Der er ikke i beredskabsloven - i modsætning til brandlovens  

 bestemmelser om brandinspektørens og brandkommissionens opgaver - fastsat  

 nærmere regler om den kommunale forvaltnings opgaver.
 Udover forpligtelsen til at udarbejde beredskabsplanen skal  

 kommunalbestyrelsen i henhold til beredskabsloven varetage følgende opgaver,  

 som kan henlægges til den kommunale forvaltning:
- den daglige ledelse af redningsberedskabet, herunder den tekniske  

 ledelse af indsatsen på et skadested, jf. beredskabslovens § 16, - tilsynet med slukningsoverenskomster eller andre aftaler indgået i  

 medfør af beredskabslovens § 13, stk. 1, eller stk. 2, - det daglige samarbejde med andre beredskabsmyndigheder, - uddannelse og gennemførelse af øvelser for redningsberedskabets  

 personel, - oprettelse af vandforsyningssteder og kontrol med eksisterende  

 vandforsyningssteder, - brandteknisk byggesagsbehandling og eftersyn af brandfarlige bygninger  

 mv. i medfør af beredskabslovens kapitel 7 og de administrative forskrifter  

 udstedt i medfør af beredskabsloven eller den tidligere brandlovgivning, - fornøden ajourføring af planer for alarmering af brandvæsenet, herunder  

 mødeplaner for udrykning til virksomheder, bygninger mv., der kan indebære  

 særlig risiko i brandtilfælde, - forslag til beredskabskommissionens indstillinger om  

 redningsberedskabets årlige driftsbudget, anskaffelse af materiel mv. og  

 ansættelse af redningsberedskabets personel, - vedligeholdelse af redningsberedskabets materiel og bygninger, - drift og vedligeholdelse af offentlige beskyttelsesrum - administrationen af reglerne om sikringsrum, jf. lov nr. 1055 af 23.  

 december 1992 om beskyttelsesrum, og bedriftsværn, jf. beredskabslovens § 37.
7. SAMORDNING AF TO ELLER FLERE KOMMUNERS  

 REDNINGSBEREDSKABER 7.1 I medfør af beredskabslovens § 10 kan to eller flere  

 kommunalbestyrelser samordne deres redningsberedskab.
Som led i samordningen  

 skal der nedsættes en fælles beredskabskommission til at varetage de opgaver,  

 der er omfattet af samordningen.
Ved samordning forstås, at de deltagende kommunalbestyrelsers kompetence  

 og ansvar med hensyn til de opgaver, der samordnes, henlægges til den fælles  

 beredskabskommission.
Herved indskrænkes de deltagende kommunalbestyrelsers  

 kompetence og ansvar med hensyn til disse opgaver tilsvarende.
 Hvis ikke alle opgaver samordnes, skal de opgaver, der ikke er omfattet af  

 aftalen, varetages af en beredskabskommission, der nedsættes i den enkelte  

 kommune, jf. nærmere under pkt. 8.5.
7.2 Reglerne om samordning findes i beredskabslovens § 10. Ved en  

 samordning etableres et kommunalt fællesskab for så vidt angår de opgaver,  

 der omfattes af samordningen.
Det fremgår derfor af beredskabslovens § 10,  

 stk. 3, at en samordning skal godkendes af den kommunale tilsynsmyndighed i  

 overensstemmelse med § 60 i den kommunale styrelseslov.
De nærmere vilkår for  

 en samordning fastsættes i en aftale eller en vedtægt, der udarbejdes af de  

 deltagende kommunalbestyrelser, jf. nedenfor under pkt. 8.
 7.3 Sammensætningen af den fælles beredskabskommission fremgår af § 10,  

 stk. 2, hvorefter kommissionen skal bestå af et ulige antal medlemmer,  

 herunder borgmestrene i de deltagende kommuner og politimesteren.
 Indenrigsministeren kan i særlige tilfælde godkende, at  

 kommunalbestyrelsen i en af de deltagende kommuner udpeger et andet medlem af  

 kommunalbestyrelsen end borgmesteren til medlem af den fælles kommission.
Kommissionens øvrige medlemmer udpeges af de deltagende  

 kommunalbestyrelser.
Der er ikke i § 10, stk. 2, fastsat nærmere regler om  

 udpegningen af kommissionens medlemmer.
Indenrigsministeren kan i medfør af §  

 10, stk. 4, fastsætte sådanne regler, men der er ikke aktuelle planer herom.
Det er forudat, at kommunalbestyrelserne udpeger et flertal af  

 kommissionens medlemmer, jf. § 9, stk. 2, om nedsættelse og sammensætningen  

 af beredskabskommissionen.
Disse medlemmer behøver ikke at være medlemmer af  

 de respektive kommunalbestyrelser.
Det forudsættes endvidere, at  

 politimestrene fra flere politikredse indgår i kommissionen i de tilfælde,  

 hvor de deltagende kommuner er beliggende i to eller flere politikredse.
Det  

 forudsættes endelig, at kommissionen vælger een af de deltagende borgmestre  

 som formand.
 7.4 Den fælles beredskabskommission kan i medfør af § 9, stk. 4, bestemme,  

 at der skal ydes de valgte medlemmer diæter, tabt arbejdsfortjeneste og  

 befordringsgodtgørelse i overensstemmelse med reglerne i den kommunale  

 styrelseslovs § 16, stk. 3 og 9. Beredskabskommissionen kan beslutte, at der  

 skal udbetales diæter og tabt arbejdsfortjeneste, kun en af ydelserne eller  

 ingen af delene.
Det følger af de nævnte regler, at samtlige medlemmer tillægges de  

 pågældende ydelser.
Som følge af reglerne i den kommunale styrelseslov  

 fremgår det dog af beredskabslovens § 9, stk. 4, at  

 kommunalbestyrelsesmedlemmer, der modtager tillægsvederlag efter § 16 a i den  

 kommunale styrelseslov, samt borgmestre og magistratsmedlemmer ikke kan  

 modtage diæter, ligesom kommunalt og statsligt ansatte ikke kan modtage  

 diæter, når varetagelsen af hvervet er et led i de pågældendes embedsgerning.
8. SAMORDNINGSAFTALEN 8.1 En samordningsaftale mellem to eller flere kommuner skal indeholde en  

 præcisering af de opgaver, som samordningen skal omfatte.
Samordningsaftalen kan omfatte det kommunale redningsberedskabs opgaver i  

 henhold til beredskabslovens § 12, stk. 1, hvorefter »det kommunale  

 redningsberedskab skal kunne yde en forsvarlig indsats mod skader på  

 personer, ejendom og miljøet ved ulykker og katastrofer, herunder  

 krigshandlinger.« Samordningen vil således kunne omfatte rednings- og  

 slukningsopgaver i tilfælde af brand, opgaver i forbindelse med bekæmpelse af  

 olieforurening og andre farlige stoffer, opgaver i forbindelse med  

 modtagelse, indkvartering og forplejning af evakuerede og andre nødstedte.
En  

 samordningsaftale kan endvidere omfatte opgaverne i § 12, stk. 2.
 En aftale om et fællesskab, som får tillagt kompetence til at træffe  

 beslutninger, der forpligter de deltagende kommuner økonomisk, er omfattet af  

 § 10. Etablering af et sådant fællesskab kræver derfor som nævnt  

 tilsynsmyndighedens godkendelse, jf. § 10, stk. 3.
 En samordningsaftale bør som udgangspunkt omfatte alle opgaver efter § 12,  

 stk. 1, da et af hovedformålene med beredskabsloven har været at etablere et  

 integreret, eenstrenget redningsberedskab.
Aftaler mellem to eller flere kommuner om det daglige sluknings- og  

 redningsarbejde kan indgås i medfør af § 13, stk. 1, jf. pkt. 9.1. Endvidere  

 kan der indgås aftaler om andet praktisk samarbejde, der ikke omfatter det  

 daglige sluknings- og redningsarbejde, jf. pkt. 9.2. Ved indgåelsen af  

 sådanne aftaler afgiver kommunalbestyrelsen ikke kompetence og ansvar, og  

 sådanne aftaler skal derfor ikke godkendes af tilsynsmyndigheden.
Aftaler i  

 medfør af § 13, stk. 1, skal dog godkendes af Beredskabsstyrelsen, medens  

 aftaler om praktisk samarbejde ikke kræver nogen godkendelse.
8.2 En samordningsaftale skal udover de opgaver, der er omfattet af  

 aftalen, indeholde oplysninger om - sammensætningen af den fælles beredskabskommission, - fordelingen mellem de deltagende kommuner af udgifterne til varetagelsen  

 af de opgaver, der er omfattet af samordningen, - budgetkompetencen og godkendelsesprocedurer, - regnskabs- og revisionsregler, - regler for procedurer i forbindelse med ændringer i samordningsaftalen  

 og ved opsigelse af aftalen, - bestemmelser om opsigelse af aftalen og udtrædelse af samarbejdet, - ledelsen af fællesskabets daglige administration, - sekretariatsbetjeningen for den fælles kommission.
 8.3 Det bemærkes, at kompetencen til at træffe afgørelser i konkrete  

 sager , der i henhold til beredskabsloven skal varetages af  

 kommunalbestyrelsen, ikke kan overdrages til den fælles beredskabskommission.  

 Som eksempler på sådanne afgørelser kan nævnes konkrete afgørelser om de  

 forebyggende foranstaltninger, der er omfattet af beredskabslovens kapitel 7  

 og konkrete pålæg om sikringsrumspligt i medfør af beskyttelsesrumsloven  

 eller bedriftsværnspligt i medfør af beredskabslovens § 37. Sådanne  

 afgørelser kan således ikke overdrages til den fælles beredskabskommission.
Som nævnt under pkt. 6.1 skal kommunalbestyrelsen udarbejde en samlet plan  

 for kommunens redningsberedskab og civile beredskab.
Dette ansvar kan ikke  

 overdrages til den fælles beredskabskommission.
Det fremgår dog af  

 bemærkningerne til beredskabslovens § 25, at det vil være hensigtsmæssigt, at  

 kommuner, der samordner deres redningsberedskab, koordinerer den samlede  

 beredskabsplanlægning.
 8.4 Den daglige ledelse kan enten varetages af en af de deltagende  

 kommuners forvaltning eller af en selvstændig fælles forvaltning, der  

 etableres med henblik på at varetage den daglige administration af de  

 opgaver, der er samordnet.
 8.5 I de tilfælde, hvor en samordningsaftale ikke omfatter alle  

 redningsberedskabets opgaver efter § 12, skal de opgaver, der ikke er  

 omfattet af aftalen, varetages af en beredskabskommission, der nedsættes i  

 den enkelte kommune i henhold til § 9, stk., 2, jf. ovenfor pkt. 3. - 5.
 9. AFTALER OM SAMARBEJDE MV.
 9.1 Udover bestemmelserne i § 10 om samordning indeholder beredskabsloven  

 i § 13, stk. 1, regler om indgåelse af aftaler om udførelse af opgaver inden  

 for kommunens redningsberedskab.
 De opgaver, der er omfattet af reglerne i § 13, stk. 1, er især de opgaver  

 om den daglige varetagelse af et forsvarligt rednings- og slukningsarbejde,  

 som tidligere skulle godkendes efter reglerne i brandlovens § 6.
Disse aftaler omfatter dels aftaler mellem to eller flere kommuner om, at  

 en af kommunerne varetager rednings- og slukningsarbejdet i alle  

 aftalekommunerne, dels slukningsoverenskomster, der indgås med private  

 redningsvæsener som fx Falcks Redningskorps.
Aftaler mellem en kommune og  

 frivillige brandværn, som fx De Sønderjyske Frivillige Brandværnsforbund, er  

 også omfattet af § 13, stk. 1. Sådanne aftaler skal godkendes af  

 Beredskabsstyrelsen.
 Kommunalbestyrelsen kan endvidere indgå aftale med Beredskabsstyrelsen om,  

 at en af styrelsens beredskabscentre udfører slukningsopgaver i medfør af §  

 13, stk. 1.
Aftaler, indgået efter § 13, stk. 1, skal derimod ikke godkendes af  

 tilsynsrådet, da kommunalbestyrelsen ikke ved disse aftaler afgiver  

 kompetence.
Ved disse aftaler bevarer kommunalbestyrelsen ligeledes ansvaret  

 for, at redningsberedskabets opgaver i kommunen udføres i overensstemmelse  

 med de krav, som er fastsat i beredskabsloven eller administrative  

 forskrifter, udstedt i medfør af beredskabsloven eller tidligere lovgivning  

 på området.
9.2 Aftaler om praktisk samarbejde mellem to eller flere kommuner, som  

 ikke omfatter det daglige rednings- og slukningsarbejde i de deltagende  

 kommuner, kræver ikke godkendelse.
Tilsvarende kræves heller ikke godkendelse  

 af aftaler, der ikke medfører afgivelse af kompetence.
Et afgørende kriterium for, om kommunalbestyrelsen afgiver kompetence ved  

 indgåelse af en aftale om samarbejde, er bl.a., om et fælles samarbejdsorgan  

 får tillagt kompetence til at træffe beslutninger, der kan forpligte de  

 deltagende kommuner i økonomisk henseende.
Sådanne aftaler kræver som nævnt  

 tilsynsmyndighedens godkendelse i medfør af § 10, stk. 3, jf. styrelseslovens  

 § 60 og pkt. 7.2 og 8.1.
 Ved indgåelse af aftaler om praktisk samarbejde bør de deltagende  

 kommunalbestyrelser derfor sikre sig, at samarbejdsaftalen indeholder  

 bestemmelser om de økonomiske vilkår, herunder om at budgettet for det  

 praktiske samarbejde skal vedtages i alle de deltagende kommuner.
Som eksempler på aftaler om praktisk samarbejde kan nævnes - aftale om fælles uddannelse af de kommunale værnepligtige og frivillige, - aftale om fælles anvendelse af depoter, øvelsesanlæg, materiel, - aftale om fælles supplerende indsatsstyrker udover de indsatsstyrker,  

 som kommunens daglige beredskab skal omfatte, - aftale om en fælles beredskabsmedarbejder, der kan rådgive om  

 udarbejdelsen af de deltagende kommuners beredskabsplaner, - aftale om fælles indsatsledervagt.
Det bemærkes dog, at kravene i  

 cirkulære nr. 158 af 15. september 1991 om retningslinier for brandvæsenernes  

 beredskab og materiel til indsatslederens fremmøde på brandstedet skal kunne  

 opfyldes.
 9.3 Indgåelse af aftaler i medfør af beredskabslovens § 13, stk. 1, eller  

 aftaler om praktisk samarbejde ændrer ikke kommunalbestyrelsens forpligtelse  

 til at nedsætte en beredskabskommission i medfør af § 9, stk. 2.
 9.4 Kommunalbestyrelsen kan endvidere indgå aftale med foreninger,  

 organisationer og private personer om, at disse bistår ved udførelsen af  

 enkeltstående opgaver inden for redningsberedskabet, jf. § 13, stk. 2. Som  

 eksempler på sådanne opgaver kan nævnes hvervning og uddannelse af  

 frivillige, uddannelse af de kommunale værnepligtige samt  

 informationsopgaver.
 Sådanne aftaler, der ikke omfatter det daglige rednings- og  

 slukningsarbejde eller berører kommunalbestyrelsens kompetence, kræver heller  

 ingen godkendelse af andre myndigheder.
Indenrigsministeriet, den 23. november  

 1993 Birte Weiss /Elisabeth Bencard (* 1) Bilaget er udeladt her, da retsforskriften har været offentliggjort  

 i Lovtidende A samt forefindes i Retsinformation.
Bemærkningerne til  

 lovforslaget offentliggøres i Folketingstidende, Tillæg A og B, samt  

 forefindes i Retsinformation.
