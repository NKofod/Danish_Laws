Erstatningsansvarslovens § 3, nævnets j.nr. 09-520-13300 I n.j.nr. 09-520-13300 fandt nævnet alene grundlag for at tilkende ansøger godtgørelse for svie og smerte i den periode, hvor hun var indlagt på hospital:
Ansøger, en få måneder gammel pige, blev udsat for vold af sin far, der ved flere lejligheder rystede hende så voldsomt, at hun fik varig hjerneskade.
Faderen blev dømt for overtrædelse af straffelovens § 246, jf. § 245, stk. 1, for at have at have rystet hende samt i et enkelt tilfælde at have rystet hendes stol, så hun faldt ud.
Ansøger blev efter sin indlæggelse anbragt på et behandlingshjem og kom senere i familiepleje.
Nævnet tilkendte ansøger godtgørelse for svie og smerte for den periode, hvor ansøger var indlagt.
I perioden efter hospitalsindlæggelsen var ansøger ikke syg i erstatningsansvarslovens forstand, men nævnet gjorde opmærksom på muligheden for at få fastslået ansøgers méngrad.
Endvidere tilkendte nævnet ansøger 10.000 kr. i krænkelsesgodtgørelse efter erstatningsansvarslovens § 26, stk. 3, og oplyste samtidig, at spørgsmålet om krænkelsesgodtgørelsens størrelse kunne genoptages i nævnet, når ansøgers méngrad var blevet fastslået.
