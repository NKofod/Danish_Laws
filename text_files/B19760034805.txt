I henhold til § 80a i arvelov nr. 215 af 31. maj 1963 som ændret senest  

 ved lov nr. 259 af 22. maj 1974, § 30a i forordningen af 21. maj 1845  

 indeholdende nogle forandringer i lovgivningen om arv som ændret senest ved  

 lov nr. 259 af 22. maj 1974 og § 42a i arvelov for Grønland nr. 154 af 27.  

 maj 1964 som ændret ved lov nr. 259 af 22. maj 1974 har regeringen den 9.  

 december 1975 indgået overenskomst med den finske, islandske, norske og  

 svenske regering (* 1) om ophævelse af art. 4 og ændring af artiklerne 1, 2,  

 5, 7, 8, 11 og 28 i den konvention om arv og dødsboskifte, der er indgået  

 mellem disse lande den 19. november 1934, og som trådte i kraft den 1. januar  

 1936, jfr.
Lovtidende A 1935 side 1071-1111.
 I overensstemmelse hermed bestemmes:
 § 1.  Den nordiske konvention af 19. december 1934 om  

 arv og dødsboskifte som ændret ved overenskomst af 9. december 1975 træder i  

 kraft her i landet den 1. juli 1976. Konventionen er optrykt i bilaget til  

 denne bekendtgørelse.
 Stk. 2.  Bestemmelsen i art. 28 i den hidtidige  

 affattelse gælder dog, indtil konventionen af 16. marts 1932 mellem Danmark,  

 Finland, Island, Norge og Sverige om anerkendelse og fuldbyrdelse af domme er  

 ophævet og erstattet af andre regler om emnet.
 § 2.  For Færøerne gælder konventionens art. 4 og 5  

 fortsat i deres oprindelige affattelse.
 § 3.  Er arveladeren død før den 1. juli 1976, gælder  

 art. 4 og artiklerne 1, 2, 5, 7, 8 og 11 i den hidtidige affattelse fortsat.  

 Art. 28 i den hidtidige affattelse gælder for så vidt angår afgørelser, der  

 er truffet, og forlig, der er indgået, inden konventionen af 16. marts 1932  

 mellem Danmark, Finland, Island, Norge og Sverige om anerkendelse og  

 fuldbyrdelse af domme er ophævet og erstattet af andre regler om emnet.
 § 4.  Bekendtgørelsen træder i kraft den 1. juli 1976.
 Stk. 2.  Anordning nr. 273 af 4. oktober 1935 om  

 gennemførelse af konvention mellem Danmark, Finland, Island, Norge og Sverige  

 om arv og dødsboskifte ophæves.
 Justitsministeriet, den 24. juni 1976.
 Orla Møller.
/N.
Pontoppidan.
Bilag Konvention af 19. november 1934 mellem Danmark, Finland, Island, Norge og  

 Sverige om arv og dødsboskifte som ændret ved overenskomst af 9. december  

 1975.
I.
Arv og uskiftet bo.
 Artikel 1.
Når en statsborger i en af de kontraherende stater ved sin død var bosat i  

 en af de andre stater, skal retten til arv ifølge loven bestemmes efter loven  

 i den stat, hvor han havde bopæl.
Havde den afdøde ikke de sidste fem år  

 været bosat i denne stat, skal dog loven i den stat, hvor han var  

 statsborger, komme tilanvendelse, såfremt nogen arving eller legatar, for  

 hvem det har retslig betydning, begærer det.
Skulle arven efter  

 statsborgerlandets lov tilfalde staten, kan sådan begæring ikke fremsættes.
Begæring om anvendelse af statsborgerlandets lov skal være fremsat inden  

 seks måneder fra dødsfaldet.
Foregår skifte efter denne frist, kan begæring  

 dog fremsættes indtil skiftets slutning.
Efter at et skifte er sluttet, kan  

 den, der har deltaget i skiftet, ikke fremsætte begæring.
Bestemmelserne i stk. 1 og 2 om retten til arv anvendes også på den  

 efterlevende ægtefælles ret til at sidde i uskiftet bo, hvor livsarvinger  

 ikke findes, og på sådan ret til bidrag til underhold og uddannelse af et  

 dødsbos midler, som tilkommer arvinger eller en efterlevende ægtefælle.
Det  

 samme gælder retten for en efterlevende ægtefælle til at udtage midler til en  

 vis værdi af boet.
 Artikel 2.
Var den afdøde bosat i en stat, hvor loven giver en efterlevende ægtefælle  

 ret til hensidden i uskiftet bo med livsarvinger, kommer denne lov til  

 anvendelse, også når den afdøde var statsborger i en af de andre stater.  

 Havde han ikke været bosat i førstnævnte stat de sidste fem år, kan dog en  

 livsarving straks eller senere kræve skifte, hvis det er hjemlet ved loven i  

 den stat, hvor den afdøde var statsborger.
Demme ret tilkommer ikke en  

 livsarving, hvis den efterlevende ægtefælle, da ægteskabet blev indgået, var  

 statsborger i den stat, hvor den afdøde var bosat.
 Artikel 3.
Var den afdøde bosat i en stat, hvor loven ikke giver en efterlevende  

 ægtefælle ret til hensidden i uskiftet bo med livsarvinger, skal ægtefællen  

 dog have den ret til at hensidde i uskiftet bo, som måtte være hjemlet ved  

 loven i den stat, hvor den afdøde var statsborger, såfremt den afdøde ikke  

 havde været bosat i førstnævnte stat de sidste fem år.
De forretninger, som  

 statsborgerlandets lov henlægger til skifteretten eller anden offentlig  

 myndighed, udføres i så fald af den almindelige underret i den stat, hvor den  

 afdøde var bosat.
Er også den efterlevende ægtefælle bosat der, og  

 foreskriver statsborgerlandets lov tilsyn med forvaltningen af boet, udøves  

 tilsynet af en dertil af retten beskikket tilsynsførende (god man).Foreligger  

 der en af retten registreret opgørelse over boets ejendele og gæld  

 (bouppteckning), kommer bestemmelserne i statsborgerlandets lov om  

 udfærdigelse af sådanne opgørelser ikke til anvendelse.
 Artikel 4.
Ophævet (* 2) Artikel 5 (* 3).
 Bestemmelserne i artiklerne 2 og 3 om adgangen til at hensidde i uskiftet  

 bo med livsarvinger finder tilsvarende anvendelse på adgangen til at hensidde  

 i uskiftet bo med adoptivbørn eller dets livsarvinger.
 Artikel 6.
 Den, som i henhold til artiklerne 1, 2 eller 3 begærer statsborgerlandets  

 lov anvendt, skal om fornødent godtgøre, at de nævnte betingelser foreligger,  

 og fremlægge oplysninger om indholdet af statsborgerlandets lov.
 Artikel 7.
 Ved deling af ægtefællers bo efter den enes eller begges død forholdes  

 der, for så vidt ikke andet følger af artikel 1, stk. 3, efter de regler, som  

 artiklerne 3 og 6 i konventionen af 6. februar 1931 er givet om ægtefællers  

 formueforhold.
 Artikel 8.
Testamente, der er oprettet af en arvelader, som ved sin død var  

 statsborger i en af staterne og bosat i en af dem, skal i henseende til  

 formen anses for gyldigt, hvis testamentet opfylder de formkrav, som er  

 foreskrevet i loven på det sted, hvor testamentet er oprettet, eller hvor  

 testator var bosat enten ved oprettelsen eller ved sin død, eller i loven i  

 en stat, hvor testator var statsborger enten ved oprettelsen eller ved sin  

 død.
For så vidt testamentet angår fast ejendom, skal det tillige anses for  

 gyldigt i henseende til formen, hvis testamentet opfylder de formkrav, som er  

 foreskrevet i loven på det sted, hvor ejendommen ligger.
Reglerne i stk. 1 finder tilsvarende anvendelse ved ændring eller  

 tilbagekaldelse af testamentet.
Tilbagekaldelse skal også anses for gyldig i  

 henseende til formen, hvis tilbagekaldelsen er i overensstemmelse med en lov,  

 efter hvilken det testamente, der tilbagekaldes, var gyldigt i henseende til  

 formen efter reglerne i stk. 1.
 Havde testator efter loven i en ikke-kontraherende stat domicil i denne  

 stat, kan dette domicil påberåbes i stedet for bopæl i tilfælde, som omfattes  

 af stk. 1-2.
 Opstår der i øvrigt efter stk. 1-3 spørgsmål om at anvende loven i en  

 ikke-kontraherende stat, skal de almindelige regler, som gælder herom i hver  

 kontraherende stat, anvendes.
 Artikel 9.
Den alder og myndighed, som kræves til oprettelse eller tilbagekaldelse af  

 testamentet, bedømmes efter loven i den af staterne, hvor testator ved  

 oprettelsen eller tilbagekaldelsen var bosat.
Havde han da ikke de sidste fem  

 år været bosat i denne stat, er testamentet eller tilbagekaldelsen også  

 gyldig, hvis betingelserne ifølge statsborgerlandets lov var til stede.
 Artikel 10.
 Spørgsmål om testamentets eller tilbagekaldelsens ugyldighed på grund af  

 testators sindstilstand eller på grund af svig, vildfarelse, tvang eller  

 anden utilbørlig påvirkning bedømmes efter loven i den af staterne, hvor  

 testator var bosat, da testamentet blev oprettet eller tilbagekaldt.
 Artikel 11.
Bestemmelser i finsk eller svensk lov om, at et testamente efter testators  

 død skal indleveres til retten inden en vis tid (testamentsbevakning), får  

 også anvendelse på et testamente efter en statsborger i en anden af staterne,  

 såfremt han ved dødsfaldet var bosat i Finland eller Sverige.
Det samme  

 gælder bestemmelser i finsk eller svensk lov om, at en arving, som vil  

 angribe et testamentets gyldighed, skal rejse sag inden en vis tid, efter at  

 testamentet er forkyndt for ham (testamentsklander).
 Bestemmelser i norsk lov om, at ret på grundlag af testamente og  

 indvendinger mod gyldigheden af et testamente skal gøres gældende inden visse  

 frister, får også anvendelse på et testamente efter en statsborger i en anden  

 af staterne, såfremt han ved dødsfaldet var bosat i Norge.
 Artikel 12.
 Spørgsmål om den bindende virkning af dødsgaver, arvepagter og arveafkald  

 overfor arveladeren skal, når denne ved sin død var statsborger i en af  

 staterne, afgøres efter loven i den af staterne, hvor han var bosat, da  

 aftalen blev truffet.
 Det samme gælder spørgsmål om, hvorvidt midler, som en arving har modtaget  

 af arveladeren, medens denne levede, skal anses for forskud på arv.
 Artikel 13.
 De særlige regler, som i nogen af staterne gælder om en arvings ret til  

 fast ejendom med tilbehør eller om en arveladers adgang til ved testamente at  

 råde over sådan ejendom til fordel for enkelte arvinger, finder anvendelse på  

 ejendom i denne stat.
Retten til ved testamente at træffe fideikommissariske bestemmelser  

 vedrørende fast ejendom eller andre bestemmelser over sådan ejendom til  

 fordel for ufødte bedømmes ligeledes efter loven i den stat, hvor ejendommen  

 ligger.
På retten til at træffe sådanne bestemmelser angående andet end fast  

 ejendom kommer denne konvention ikke til anvendelse.
 Artikel 14.
 Efterlader en statsborger i en af staterne sig adoptivbarn, og er  

 adoptionsbevillingen i en af disse stater meddelt med forbehold om ret for  

 adoptanten til uafhængig af adoptionen at råde over sine efterladenskaber,  

 skal dette forbehold have gyldighed også i de andre stater.
 Artikel 15.
 Spørgsmål om forbrydelse af retten til arv eller legat og om adgang til at  

 gøre en arving arveløs bedømmes, når arveladeren var statsborger i en af  

 staterne, efter loven i den af staterne, hvor han ved sin død var bosat.
 Artikel 16.
 Om forældelse af retten til arv eller legat efter en statsborger i en af  

 staterne gælder loven i den af staterne, hvor arveladeren ved sin død var  

 bosat.
II.
Arveladerens gæld.
 Artikel 17.
Arvingers ansvar for gæld efter statsborger i en af staterne eller for  

 opfyldelse af legat eller testamentarisk pålæg bedømmes efter loven i den af  

 staterne, hvor arveladeren ved sin død var bosat.
Det samme gælder ansvaret  

 for opfyldelse af underholdspligt, som påhvilede den afdøde overfor barn  

 udenfor ægteskab eller et sådant barns moder.
 Artikel 18.
 Præklusivt proklama, som er udstedt i boet efter en statsborger i en af  

 staterne, får ikke virkning med hensyn til kendte fordringer, når  

 fordringshaveren er bosat i en af de andre stater og ikke i tide har fået  

 særskilt meddelelse om proklamaet og dets virkning eller på anden måde er  

 blevet bekendt dermed.
III.
Skiftebehandling.
 Artikel 19.
 Behandlingen af et dødsbo og skifte mellem den afdødes arvinger og den  

 efterlevende ægtefælle skal, når den afdøde var statsborger i en af staterne  

 og var bosat i en af dem, foregå efter loven i den stat, hvor han ved sin død  

 var bosat, og skal høre under retterne i denne stat, for så vidt loven  

 henlægger behandlingen til retten.
 Har en efterlevende ægtefælle som er statsborger i en af staterne,  

 hensiddet i uskiftet bo, og skal boet skiftes, foregår behandlingen efter  

 loven i den af staterne, hvor den efterlevende ægtefælle er eller ved sin død  

 var bosat, og i den udstrækning, hvori loven foreskriver det, under  

 medvirkning af denne stats retter.
 Behandlingen af boet skal også omfatte formue, som findes i de andre  

 stater.
 Artikel 20.
En efterlevende ægtefælles ret til på skifte at udtage visse ejendele mod  

 eller uden vederlag bedømmes efter den lov, som ifølge artikel 19 er  

 bestemmende for behandlingen af boet.
Det samme gælder ægtefællens adgang til  

 på skifte at opnå udsættelse med udbetalingen af en arvelod, mod at arvingen  

 får panteret for sin fordring, dog således at panteret i ejendele, som findes  

 i den andre stater kun kan stiftes efter der gældende regler.
 Artikel 21.
 Tvistigheder om retten til arv eller legat efter nogen, som var  

 statsborger i en af staterne og var bosat i en af dem, om en efterlevende  

 ægtefælles rettigheder og om fordringer, som gøres gældende mod dødsboet og  

 ikke mod arvingerne eller ægtefællen personlig, hører under retterne i den  

 stat, hvis lov efter artikel 19 er bestemmende for behandlingen af boet.
Er parterne enige, kan sagen dog anlægges i en anden af staterne,  

 medmindre boet er under behandling af skifteretten, testamentseksekutor eller  

 en af retten beskikket boutredningsman eller skiftesman, eller sagen angår  

 det i et sådant bo foretagne skifte.
Sag om gyldigheden af et testamente,  

 oprettet af nogen, som var bosat i Finland eller Sverige (testamentsklander),  

 kan ikke anlægges i de andre stater.
Det samme gælder sag, hvorved et skifte  

 efter nogen, som var bosat i Finland, søges omstødt (klander).
 Artikel 22.
Er der i en anden af staterne end den, hvis lov er bestemmende for  

 bobehandlingen, ejendele, som tilhører boet, skal retterne i den stat, hvor  

 ejendelene findes, på begæring sørge for disses registrering og midlertidige  

 bevaring samt for salg af ejendele, som ikke hensigtsmæssigt lader sig  

 opbevare.
I øvrigt skal myndighederne i sidstnævnte stat på begæring yde  

 bistand ved bobehandlingen i den udstrækning, hvori det er hjemlet ved loven  

 i denne stat.
 Begæringen kan rettes umiddelbart til vedkommende myndighed.  

 Omkostningerne kan, om fornødent, forlanges udredede forskudsvis.  

 Skriftstykker, som er affattet på finsk eller islandsk, skal være ledsaget af  

 bekræftet oversættelse til dansk, norsk eller svensk.
 Har dødsfaldet fundet sted i en anden stat end den, hvor den afdøde var  

 bosat, skal de efterladte ejendele også uden begæring tages i forvaring efter  

 de på stedet gældende forskrifter.
 Artikel 23.
 Er et dødsbo, som omhandles i artikel 19, under offentlig skiftebehandling  

 i Danmark, Island eller Norge, skal lovbestemmelser, der indskrænker en  

 fordringshavers adgang til tvangsfuldbyrdelse overfor boet, også anvendes med  

 hensyn til ejendele, som findes i en anden stat end den, hvor boet behandles.  

 Dette gælder dog ikke adgangen til at inddrive skatter og andre offentlige  

 afgifter, som er pålagt i den stat, hvor ejendelene findes, eller adgangen  

 til at opnå fyldestgørelse i ejendele, hvori fordringshaveren har panteret  

 eller tilbageholdelsesret.
 Artikel 24.
 Er et dødsbo, som omhandles i artikel 19, under offentlig skiftebehandling  

 i Danmark, Island eller Norge, får artikel 7 i konvention om konkurs af 7.  

 november 1933 tilsvarende anvendelse ved afgørelse af spørgsmål om  

 fortrinsret for fordringer.
 Artikel 25.
 Lovbestemmelser i en af staterne om, at tinglysning er nødvendig, for at  

 rettigheder, som er erhvervet ved retshandel eller ved udlæg eller  

 udpantning, skal have gyldighed overfor et dødsbo, kommer ikke til anvendelse  

 på ejendele, som ved dødsfaldet findes i de andre stater.
 Artikel 26.
For så vidt anvendelsen af foranstående bestemmelser afhænger af, hvor en  

 formuegenstand befinder sig, skal en fordring, som tilhørte arveladeren,  

 anses for at være i den stat, hvis lov efter artikel 19 er bestemmende for  

 behandlingen af boet.
Er fordringen knyttet til gældsbrev eller andet  

 dokument, hvis forevisning er nødvendig for at gøre den gældende, anses den  

 dog for at være i den stat, hvor dokumentet findes.
 Registreret skib eller luftfartøj anses for at befinde sig i den stat,  

 hvor det har hjemsted.
IV.
Almindelige bestemmelser.
 Artikel 27.
 Har en ret i en af staterne truffet afgørelse om, at et bo, som omhandles  

 i artikel 19, skal behandles af skifteretten, testamentseksekutor eller  

 boutredningsman eller skiftes under medvirkning af skiftesman, eller at det  

 skal udleveres til privat skifte, er afgørelse bindende også i de andre  

 stater.
 Det samme gælder afgørelser om en efterlevende ægtefælles ret til at  

 hensidde i uskiftet bo.
 Artikel 28 (* 4).
 Om anerkendelse og fuldbyrdelse af afgørelser og forlig om ret til arv  

 eller legat, en efterlevende ægtefælles rettigheder, dødsboskifte og ansvar  

 for en arveladers gæld gælder loven i den stat, hvori anderkendelse eller  

 fuldbyrdelse skal ske.
 Artikel 29.
 Denne konvention kommer ikke til anvendelse, når arveladeren er død før  

 konventionens ikrafttræden, og heller ikke, når en efterlevende ægtefælle har  

 hensiddet i uskiftet bo, og den førstafdøde ægtefælle er død før det nævnte  

 tidspunkt.
 Artikel 30.
 Konventionen skal ratificeres, og ratifikationsdokumenterne skal deponeres  

 i det danske udenrigsministeriums arkiv, så snart ske kan.
Konventionen træder i kraft mellem de ratificerende stater den 1. januar  

 eller den 1. juli, der indtræder, når tre måneder er forløbet, efter at  

 mindst tre af staterne har deponeret deres ratifikationsdokumenter.
I forhold  

 til senere ratificerende stater træder konventionen i kraft den 1. januar  

 eller den 1. juli, der indtræder, når tre måneder er forløbet efter  

 deponeringen af ratifikationsdokumentet.
 Enhver af staterne kan i forhold til hver af de andre opsige konventionen  

 med en frist af et år til ophør en 1. januar eller en 1. juli.
 Slutprotokol.
 I forbindelse med undertegnelsen i dag af konventionen mellem Danmark,  

 Finland, Island, Norge og Sverige om arv og dødsboskifte har de  

 befuldmægtigede for de kontraherende stater afgivet følgende erklæring:
De kontraherende stater er enige om, at anmodning om oplysning angående  

 indholdet af den i en af staterne gældende lov bliver at fremsende fra  

 vedkommende justits- eller udenrigsministerium og rettes, når der spørges om  

 dansk, finsk, islandsk eller norsk lov, til justitsministeriet, og når der  

 spørges om svensk lov, til udenrigsdepartementets retsafdeling.
Oplysninger  

 skal altid meddeles i det omfang, hvori der foreligger udtrykkelige  

 lovbestemmelser, og skal i øvrigt gives i den udstrækning, forholdene  

 tilsteder.
 Overenskomsten af 9. december 1975, der træder i kraft den 1. juli 1976,  

 indeholder følgende overgangsbestemmelse:
 Er arveladeren død før overenskomstens ikrafttræden, gælder artikel 4 og  

 artiklerne 1, 2, 5, 7, 8 og 11 i den hidtidige affattelse fortsat.Artikel 28  

 i den hidtidige affattelse gælder for så vidt angår afgørelser, der er  

 truffet, og forlig, der er indgået, inden konventionen af 16. marts 1932  

 mellem Danmark, Finland, Island, Norge og Sverige om anerkendelse og  

 fuldbyrdelse af domme er ophævet og erstattet af andre regler om emnet.
 (* 1) Overenskomsten trykkes i Lovtidende C 1976.
(* 2) Art. 4 gælder dog fortsat for Færøerne.
Bestemmelsen er sålydende:
 »Er der i medfør af dansk lov truffet bestemmelse om, at der skal  

 beskikkes tilsynsværge for enke, som vil hensidde i uskiftet bo, får  

 bestemmelsen kun virkning, såfremt enken ved mandens død var bosat i Danmark.  

 Bosætter hun sig senere i en af de andre stater, bortfalder  

 tilsynsværgemålet«.
(* 3) For Færøerne gælder art. 5 dog fortsat i sin hidtidige affattelse.  

 Denne er sålydende: »Bestemmelserne i artiklerne 2, 3 og 4 om adgangen  

 til at hensidde i uskiftet bo med livsarvinger finder tilsvarende anvendelse  

 på adgangen til at hensidde i uskiftet bo med adoptivbarn eller dets  

 livsarvinger.« (* 4) Bestemmelsen i art. 28 i den hidtidige affattelse gælder dog, indtil  

 konventionen af 16. marts 1932 mellem Danmark, Finland, Island, Norge og  

 Sverige om anerkendelse og fuldbyrdelse af domme er ophævet og erstattet af  

 andre regler om emnet.
 Den hidtidige affattelse af art. 28 er sålydende:
 »Bestemmelserne om anerkendelse og fuldbyrdelse af domme og forlig i  

 konvention af 16. marts 1932 skal også finde anvendelse på domme og forlig om  

 ret til arv og legat, om en efterlevende ægtefælles rettigheder og om ansvar  

 for arveladers gæld, såfremt den afdøde var statsborger i en af staterne og  

 var bosat i en af dem.
