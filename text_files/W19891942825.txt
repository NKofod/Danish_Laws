 Ankestyrelsen har behandlet 2 sager om udmåling af kontanthjælp til  

 ægtepar i tilfælde, hvor den ene ægtefælle er studerende.
 Udmålingen foretages som til ægtepar, men der kan foretages fradrag,  

 hvis den studerende ægtefælle ikke har udnyttet sine lånemuligheder.
 REDEGØRELSE FOR DE ENKELTE SAGER:
1. J.nr. 15152-88 REDEGØRELSE FOR SAGEN:
Sagen drejede sig om en familie bestående af ægtefællerne M og H og deres  

 4 børn.
H havde forsørget familien ved erhvervsarbejde, mens M var  

 studerende.
 I forbindelse med det 4. barns fødsel søgte H i begyndelsen af 1988 om  

 kontanthjælp til barseldagpengene.
 M havde mulighed for at optage statsgaranteret studielån for resten af  

 studieåret 1987/88 på 45.000 kr.
 AFGØRELSEN, DER KLAGES OVER:
 Social- og sundhedsforvaltningen fandt ikke H berettiget til supplerende  

 kontanthjælp men henviste M til at optage statsgaranteret studielån.
Socialforvaltningen anførte i sin afgørelse, at der ved beregning af  

 kontanthjælp til en ikke-uddannelsessøgende ægtefælle til en studerende bør  

 tages udgangspunkt i, at hjælpen skal beregnes som til et ægtepar.
Da det  

 imidlertid ikke er muligt at yde kontanthjælp til den studerende ægtefælle,  

 jf. herved bistandslovens § 40, stk. 2, og da begge ægtefæller har pligt til  

 at forsørge hinanden, jf. bistandslovens § 6, foretages der i den beregnede  

 hjælp fradrag svarende til det beløb, som den studerende ægtefælle bidrager  

 eller bør bidrage med, fx via stipendier, statslån eller statsgaranterede  

 lån, til underhold og de fælles faste udgifter.
Fradragets størrelse beror på  

 en konkret vurdering, idet der herunder også kan indgå ægteparrets hidtidige  

 fordeling af udgifterne.
 Under hensyn til at H inden overgangen til barseldagpenge var eneforsørger  

 for familien og under hensyn til, at der ikke kunne ydes hjælp til hendes  

 forsørgelse af M, traf socialforvaltningen afgørelse om, at der i beregningen  

 af kontanthjælp til H skulle foretages fradrag for et fiktivt beløb svarende  

 til, hvad M kunne have opnået i støtte fra Statens Uddannelsesstøtte.
 H var således principielt berettiget til supplerende hjælp, men  

 udmålingsreglerne bevirkede, at der intet kom til udbetaling.
 KLAGEN TIL ANKESTYRELSEN:
Afgørelsen blev anket af M, som henviste til SM 0-19-88 (* 1), og til § 4  

 stk. 2, i Socialministeriets bekendtgørelse om betaling for ophold i  

 daginstitutioner m.v.
Ifølge den nævnte bestemmelse betragtes studielån ikke  

 som indtægt.
 LOVGRUNDLAG:
 Bistandslovens § 6, § 37 og § 40, stk. 3.
 ANKESTYRELSENS AFGØRELSE:
 Ankestyrelsen tiltrådte social- og sundhedsforvaltningens afgørelse,  

 hvorefter M skulle optage statsgaranteret lån, og at der herefter ikke kunne  

 ydes supplerende kontanthjælp.
 Ankestyrelsen lagde ved afgørelsen vægt på, at M efter § 6 i lov om social  

 bistand havde pligt til at forsørge sig selv og bidrage til den fælles  

 forsørgelse med de økonomiske midler, herunder lån, som til enhver tid står  

 til rådighed for studerende.
 2. J.nr. 20447-89.
 REDEGØRELSE FOR SAGEN:
 H blev anset for berettiget til hjælp efter bistandslovens § 42 for  

 perioden 1. januar - 1. september 1989. Ægtefællen M var studerende.
 Det sociale udvalg udmålte hjælpen som grundydelse til en enlig samt  

 boligudgifter svarende til halvdelen af familiens boligudgifter.
 Det sociale udvalg lagde vægt på, at en udmåling som til ægtepar ville  

 medføre, at der indirekte ville blive ydet hjælp til M, som ikke var  

 berettiget til støtte i henhold til bistandsloven under sin uddannelse.
 AFGØRELSEN, DER KLAGES OVER:
 Amtsankenævnet tiltrådte det sociale udvalgs afgørelse med den af udvalget  

 givne begrundelse.
 KLAGEN TIL ANKESTYRELSEN:
Afgørelsen blev anket af H.
Antaget til principiel behandling:
 Sagen blev antaget til principiel behandling til afklaring af, om H ved  

 udmåling af § 42-støtte skulle bedømmes som enlig eller gift, og om udmåling  

 som til ægtepar ville medføre en ændring af hjælpen, herunder boligtillægget.
 LOVGRUNDLAG:
 Bistandslovens § 42, stk. 2.
 Socialministeriets vejledning af 26. juni 1987 om hjælp efter  

 bistandslovens § 42, pkt. 39.
Af vejledningen fremgår bl.a., at i de tilfælde, hvor ægtefællen (til den,  

 der modtager § 42-hjælp) er studerende og modtager stipendier og lån fra  

 Statens Uddannelsesstøtte, skal hjælpen beregnes som til ægtepar, selv om der  

 ikke kan ydes hjælp til den studerendes ægtefælle, jf. bistandslovens § 40,  

 stk. 2. Den del, ægtefællen vil kunne modtage i stipendier, statslån eller  

 statsgaranteret lån, skal normalt trækkes fra i den samlede hjælp.
Ved  

 beregning af fradragets størrelse skal der tages hensyn til de udgifter,  

 ægtefællen har i forbindelse med uddannelsen, herunder transportudgifter m.v.
 ANKESTYRELSENS AFGØRELSE:
 Den hjælp, der var bevilget efter bistandslovens § 42, skulle have været  

 udmålt som til ægtepar.
 Ankestyrelsen ændrede således amtsankenævnets afgørelse.
 Sagen hjemvistes til det sociale udvalg til fornyet beregning af hjælpen i  

 overensstemmelse med den ændrede afgørelse.
 (* 1) SM 0-19-88 drejede sig om en sag, hvor Ankestyrelsen traf afgørelse  

 om, at kontanthjælp til en arbejdsløs (ikke dagpenge- berettiget) ægtefælle  

 ikke kunne afslås med henvisning til, at ansøgerens studerende ægtefælle ikke  

 havde udnyttet sine muligheder for at optage statsgaranteret studielån.
