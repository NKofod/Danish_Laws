 Aktindsigt i rapport til Finanstilsynet fra revisionsfirma vedrørende  

 pengeinstitut under konkurs.
 En advokat (C), der repræsenterede to klagere, har i skrivelse af 5. maj  

 1989 klaget over, at Finanstilsynet i skrivelse af 28. april 1989 afslog at  

 give aktindsigt i en rapport om A-Bank udarbejdet af revisionsfirmaet B.
 Sagens omstændigheder er følgende:
Under behandlingen af A-Banks konkursbo for Sø- og Handelsretten i  

 København anmeldte advokat C på vegne de to klagere et krav på henholdsvis  

 21.950 kr. og 16.800 kr.
Kravene udgør tilbagebetaling af de beløb, som de  

 pågældende har betalt for nytegnede aktier ved A-Banks udvidelse af  

 aktiekapitalen i september 1987. Til støtte for kravene er anført, at  

 aktietegningen er ugyldig, idet det efterfølgende viste sig, at den i bankens  

 tegningsprospekt anførte egenkapital pr. 30. juni 1987 ikke var tilstede.
 Boets kuratorer ved advokat D har på boets vegne påstået de anmeldte krav  

 afvist.
I et processkrift af 10. februar 1989 opfordrede advokat C boet til bl.a.  

 at fremlægge en rapport afgivet af revisionsfirmaet B.
Under henvisning  

 hertil anmodede advokat D i skrivelse af 18. april 1989 Finanstilsynet om  

 tilladelse til at fremlægge den nævnte rapport under retssagen, idet han  

 anførte: »Da rapporten blev udarbejdet på foranledning af  

 Finanstilsynet, har jeg foreløbig meddelt advokat C, at rapporten kun vil  

 blive fremlagt med Finanstilsynets indforståelse.« I den påklagede skrivelse af 28. april 1989 afslog Finanstilsynet at give  

 tilladelse til, at rapporten fremlægges.
Som begrundelse herfor hedder det i  

 skrivelsen:
»...Rapporten blev udarbejdet i juni 1987 på foranledning af  

 Finanstilsynet som led i tilsynets undersøgelse af banken.
Undersøgelsen blev  

 foretaget af revisionsfirmaet B, idet Finanstilsynet på grund af et  

 usædvanligt arbejdspres i tilsynet på det pågældende tidspunkt, ikke havde  

 den fornødne personalemæssige kapacitet dertil.
 Rapporten er således et dokument i Finanstilsynets sag vedrørende  

 A-Banken, hvorfor en begæring om fremlæggelse af rapporten må opfattes som en  

 ansøgning om aktindsigt i sagen.
Finanstilsynets hjemmel til at anvende fremmed bistand ved undersøgelser i  

 pengeinstitutter findes i lov om banker og sparekasser m.v.  

 (lovbekendtgørelse nr. 374 af 15. august 1985) § 50, stk. 2. Ifølge § 50,  

 stk. 2 pålægges denne fremmede bistand den samme tavshedspligt, som ifølge §  

 50, stk. 3 gælder for tilsynets ansatte.
Denne særlige  

 tavshedspligtsbestemmelse begrænser ifølge offentlighedslovens § 14 den  

 almindelige adgang til aktindsigt efter offentlighedslovens §§ 4-6, hvorfor  

 aktindsigt ifølge disse bestemmelser ikke kan gives.
Udover offentlighedsloven gælder der ifølge forvaltningslovens kapitel 4  

 en adgang til aktindsigt for sagens parter.
Efter Finanstilsynets fortolkning  

 af forvaltningslovens partsbegreb kan aktionærer og øvrige selskabsdeltagere  

 ikke i deres egenskab heraf anses for at være omfattet heraf.
 Det er endvidere ikke godtgjort, at der foreligger sådanne særlige  

 omstændigheder, at advokats C's klienter vil kunne ligestilles med en part.
Finanstilsynet kan således ikke give aktindsigt i sagen i medfør af  

 forvaltningslovens kapitel 4...« Finanstilsynet gjorde advokat C bekendt med denne afgørelse ved skrivelse  

 af 1. maj 1989.
 Over for Erhvervsankenævnet har klagernes advokat (C) begrundet klagen i  

 klageskrivelsen af 5. maj 1989 og supplerende indlæg af 16. marts, 28. juni,  

 8. august og 3. oktober 1990.
Boets kuratorer har i skrivelser til ankenævnet af 29. december 1989, 27.  

 juni og 9. august 1990 samt 3. januar 1991 tilsluttet sig klagernes begæring  

 om tilladelse til at fremlægge den omtalte rapport, eventuelt således at der  

 for nogle engagementers vedkommende udelades oplysninger, som muliggør  

 genkendelse.
Kuratorerne tilføjer, at der også ud over prøvelsen af de nævnte  

 to fordringer er en betydeligt interesse for boet i, at rapporten kan  

 fremlægges.
 Finanstilsynet har i en redegørelse af 20. september 1989 og en  

 supplerende udtalelse af 25. maj 1990 fastholdt den trufne afgørelse.
 Finanstilsynet har overgivet sagen til Kammeradvokaten, der i skrivelse af  

 27. februar 1991 har anført:
»Finanstilsynet fastholder, at man ikke ønsker at udlevere den af  

 revisionsfirmaet B udarbejdede rapport til klagerne.
Der henvises herved til,  

 at klagerne ikke i forvaltningslovens og offentlighedslovens forstand kan  

 anses for parter i Finanstilsynets sag om A-Bank, jfr. bank- og  

 sparekasseloven § 50 a stk. 5.
Det kan imidlertid oplyses, at Finanstilsynet har udleveret B's rapport i  

 anonymiseret stand til kuratorerne i A-Bank ved advokat D.
Dette skyldes, at  

 kuratorerne i forhold til Finanstilsynet har partsstilling i ovennævnte  

 forstand.
Det kan iøvrigt tilføjes, at rapporten i forvejen er i kuratorernes  

 besiddelse i dens fuldstændige form, men kun til kuratorernes egen brug.
 Om lovgrundlaget i bank- og sparekasseloven bemærkes følgende.
 Reglerne om Finanstilsynets tavshedspligt fandtes tidligere i bank~ og  

 sparekasseloven § 50 stk. 3 med undtagelser uden betydning for nærværende sag  

 i stk. 4 - 5. Efter denne bestemmelse gik tavshedspligten ud på, at de  

 ansatte i Finanstilsynet er forpligtede til at hemmeligholde, hvad de gennem  

 deres virksomhed bliver vidende om.
Denne tavshedspligt har 2 sider.
Det er dels en tavshedspligt af hensyn  

 til vedkommende bank, således at Finanstilsynet ikke må give oplysninger til  

 trediemand om bankens situation.
Og bestemmelsen er dels en regel, der  

 beskytter bankkunder imod at deres engagementer med banken oplyses, herunder  

 de oplysninger, banken er i besiddelse af om dens kunders økonomiske forhold  

 m.v.
Det må antages, at tavshedspligten tillige går ud på, at Finanstilsynet  

 ikke må oplyse navne på kunder i en bank.
 De nugældende regler findes i lov nr. 306 af 16. maj 1990, som trådte i  

 kraft den 1. januar 1991, hvor hovedreglen fra den tidligere lovs § 50 stk. 3  

 nu findes i § 50 a stk. 1, 1. punktum.
I § 50 a stk. 2 pkt. 2) er gjort den undtagelse fra tavshedspligten, at  

 den ikke skal være gældende under en civil retssag, når et pengeinstitut er  

 erklæret konkurs eller er under lignende bobehandling, »såfremt  

 oplysningerne ikke vedrører trediemand, der er involveret i forsøg på at  

 redde pengeinstituttet.« Det er Finanstilsynets opfattelse, at denne undtagelse under pkt. 2) kun  

 vedrører den del af tavshedspligten, der vedrører hensynet til banken selv,  

 mens bestemmelsen ikke skal forstås således, at den gør begrænsning i den  

 tavshedspligt, der er gældende i forhold til bankens kunder.
Det er  

 Finanstilsynets opfattelse, at for en bank under konkurs er Finanstilsynets  

 tavshedspligt om kunderne og deres engagementer m.v. gældende ganske som om  

 banken ikke var konkurs.
 Bestemmelsen hidrører fra EF-rådets 2. direktiv af 15. december 1989 (2.  

 bankdirektiv) om ændringer af 1. bankdirektiv fra 1977. I 2. bankdirektiv  

 artikel 16 ændres 1. bankdirektivs artikel 12, hvor bestemmelsen svarende til  

 § 50 a stk. 2 pkt. 2) er angivet i næsten enslydende formulering i pkt. 1, 2.  

 stk.
 Direktivet går ud på et påbud til medlemsstaterne om samordning af  

 lovgivningen, og den danske lovgivningsmagt har derfor ved formuleringen af §  

 50 a været forpligtet til at tilpasse bestemmelsen efter direktivet.
 Det er imidlertid min opfattelse, at direktivet på lignende måde skal  

 forstås således, at det sigter på den tavshedspligt, der er gældende af  

 hensyn til banken, i modsætning til den tavshedspligt, der er gældende af  

 hensyn til bankens kunder.
Det gøres gældende, at man med den ændrede formulering af bank- og  

 sparekasseloven ikke har haft til hensigt at gøre ændring i tavshedspligten  

 vedrørende bankkunders engagementer og økonomiske forhold, uanset om banken  

 er gået konkurs.' Sagen har været forhandlet mundtligt for ankenævnet på et møde den 17. maj  

 1991 med deltagelse af klagernes advokat, advokat D fra kuratorerne og  

 Kammeradvokaten ved advokat E for Finanstilsynet.
Kammeradvokaten har herunder oplyst, at bankens direktion og bestyrelse  

 blev gjort bekendt med den omhandlede rapport ved dens fremkomst.
Endvidere  

 har Finanstilsynet anvendt rapporten som grundlag for nogle forhandlinger,  

 som tilsynet førte i sommeren 1987 med Nationalbanken, en kreditforening og  

 repræsentanter for bankens største aktionærer med henblik på en  

 rekonstruktion af banken, således at eksemplarer af rapporten i forbindelse  

 med forhandlingerne med Finanstilsynets samtykke er blevet udleveret til de  

 pågældende med tavshedspålæg.
Rapporten er endvidere blevet udleveret til den  

 advokat, der efter bankens betalingsstandsning blev beskikket som tilsyn.  

 Boets kuratorer er ligeledes i besiddelse af rapporten, og som nævnt i  

 skrivelsen af 27. februar 1991 har Finanstilsynet endvidere fremstillet en  

 anonymiseret udgave af rapporten til brug for kuratorerne.
Finanstilsynet har  

 imidlertid ikke herved taget stilling til, i hvilket omfang kuratorerne  

 ansvarsfrit kan anvende denne udgave, f.eks. til fremlæggelse under  

 retssager.
Finanstilsynet vil overlade til kuratorerne at vurdere, om de  

 efter de regler, der gælder for deres virksomhed, har ret eller eventuelt  

 pligt til udlevere et sådant eksemplar.
 Det er endvidere oplyst, at rapporten i dens fuldstændige form er fremlagt  

 af en af de sagsøgte i den retssag, som boet har anlagt mod bankens  

 direktion, bestyrelse og revision med påstand om erstatning.
 Klagernes advokat, advokat C, har under den mundtlige forhandling for  

 ankenævnet nedlagt påstand om, at det pålægges Finanstilsynet at give  

 tilladelse til, at den omhandlede rapport fremlægges under klagernes retssag  

 mod boet, principalt i sin fuldstændige form, subsidiært i anonymiseret form.
Til støtte herfor anføres, at klagerne må anses for parter i  

 forvaltningslovens forstand og derfor har ret til aktindsigt efter reglerne i  

 denne lov.
Klagernes aktindsigt er ikke begrænset af Finanstilsynets  

 tavshedspligt efter bank- og sparekasseloven, jf. forvaltningslovens § 9,  

 stk. 2. Klagerne har herved navnlig henvist til en udtalelse fra  

 Ombudsmanden, hvorefter indlånerforeningen i F-Bank må anses for part i  

 henseende til aktindsigt efter forvaltningsloven (Ombudsmandens beretning  

 1987, side 64 ff.). Klagernes sag er en prøvesag for et stort antal  

 aktietegnere, og disses situation må ganske sidestilles med indlånernes i  

 F-Bank.
Ankenævnets afgørelse i klagesagen må træffes efter den lovgivning,  

 der var gældende, da den påklagede afgørelse blev truffet.
Den af  

 Finanstilsynet påberåbte bestemmelse i bank- og sparekasselovens § 50 a, stk.  

 5, som først trådte i kraft pr. 1. januar 1991, er derfor uden betydning for  

 sagen.
Klagerne har tillige krav på aktindsigt efter offentlighedsloven.
Bank- og  

 sparekasselovens tavshedsbestemmelser er ikke til hinder for udlevering af  

 rapporten.
Skal lovens nugældende formulering anvendes - således som  

 Finanstilsynet påstår - følger det af § 50 a, stk. 2, nr. 2, at fortrolige  

 oplysninger kan videregives under en retssag, når et pengeinstitut er gået  

 konkurs.
Der er ikke i lovteksten noget holdepunkt for den indskrænkende  

 fortolkning af denne bestemmelse, som Finanstilsynet har anlagt.
Endvidere må  

 § 50 a, stk. 1, 2. pkt., give mulighed for udlevering af rapporten i  

 anonymiseret form.
 Klagernes advokat har desuden henvist til, at rapporten er udleveret såvel  

 til boet, der er klagernes modpart under retssagen, som til flere andre, og  

 til at fremlæggelse og omtale af rapporten eventuelt kan ske for lukkede døre  

 efter reglerne i retsplejeloven.
Kammeradvokaten har på Finanstilsynets vegne nedlagt påstand om, at den  

 påklagede afgørelse stadfæstes.
Når Finanstilsynet modsætter sig, at  

 rapporten udleveres, også i anonymiseret form, skyldes det navnlig, at  

 rapporten efter sin tilblivelse ikke er egnet til at blive anvendt som bevis  

 i en retssag.
Undersøgelsen blev af tilfældige årsager udført af et  

 revisionsfirma i stedet for af Finanstilsynets egne ansatte, og rapporten har  

 alene til formål at erstatte den rapport, som tilsynets medarbejdere ellers  

 ville have lavet.
En sådan rapport er kun beregnet til internt brug i  

 Finanstilsynet.
Rapporten er udarbejdet under et tidspres og er efter  

 karakteren af den foretagne undersøgelse behæftet med en betydelig  

 usikkerhed.
Klagerne kan ikke anses som parter i Finanstilsynets sag vedrørende tilsyn  

 med banken.
Dette er nu klart fastslået i bank- og sparekasselovens § 50 a,  

 stk. 5, hvorefter alene vedkommende pengeinstitut anses som part.
Denne  

 lovændring havde netop til formål at imødegå den fortolkning af  

 partsbegrebet, som bl.a. den påberåbte udtalelse fra Ombudsmanden er udtryk  

 for.
Det følger af almindelige forvaltningsretlige principper, at ankenævnets  

 afgørelse skal træffes på grundlag af den nugældende lovgivning.
Klagerne har  

 derfor ikke krav på aktindsigt efter forvaltningsloven.
Aktindsigt efter offentlighedsloven begrænses af Finanstilsynets  

 tavshedspligt efter bank- og sparekasseloven, jf. offentlighedslovens § 14.  

 Bestemmelsen i bank- og sparekasselovens § 50 a, stk. 1, 2. pkt., vedrører  

 statistik, årsberetninger og lignende, og kan ikke anvendes i det  

 foreliggende tilfælde.
Bestemmelsen i § 50 a, stk. 2, nr. 2, må forstås med  

 de begrænsninger, der er angivet i den ovenfor citerede skrivelse af 27.  

 februar 1991. Klagerne har derfor heller ikke krav på aktindsigt efter  

 offentlighedsloven.
Da Finanstilsynet herefter ikke kan give klagerne aktindsigt, kan tilsynet  

 heller ikke give samtykke til, at rapporten fremlægges i den retssag, som  

 klagerne har anlagt.
Såfremt klagerne mener, at en fremlæggelse af rapporten  

 er nødvendig for at varetage deres interesser under retssagen, må de henvises  

 til at gå frem efter reglerne i retsplejeloven om edition.
Kuratorerne har støttet klagernes påstand og har bl.a. anført, at de  

 usikkerhedsfaktorer, der følger af rapportens formål og tilblivelse, klart er  

 fremhævet i rapporten.
Det af Kammeradvokaten herom anførte bør derfor ikke  

 hindre, at rapporten fremlægges.
Kuratorerne har - blandt andet på  

 ankenævnets opfordring - overvejet, om de kunne fremlægge den fra  

 Finanstilsynet modtagne, anonymiserede udgave af rapporten til opfyldelse af  

 klagernes begæring.
Finanstilsynet har imidlertid som foran anført ikke givet  

 kuratorerne en almindelige tilladelse til at anvende denne udgave, men har  

 overladt ansvaret for anvendelsen til kuratorerne.
Dette ansvar ønsker  

 kuratorerne ikke at påtage sig i den foreliggende sag.
Iøvrigt er det  

 kuratorernes opfattelse, at rapporten bør fremlægges i sin fuldstændige form,  

 tret den anonymiserede udgave for en udenforstående er mere vildledende end  

 vejledende.
 Ankenævnet udtaler:
Efter bank- og sparekasselovens § 50 a, stk. 5, som affattet ved lov nr.  

 306 af 16. maj 1990, er alene vedkommende pengeinstitut at anse som part i  

 Finanstilsynets tilsynssager.
Klagerne kan derfor ikke anses for parter og  

 har følgelig ikke krav på aktindsigt efter reglerne i forvaltningslovens  

 kapitel 4.
Aktindsigt efter reglerne i offentlighedsloven begrænses efter lovens § 14  

 af særlige bestemmelser om tavshedspligt, herunder bestemmelserne om  

 tavshedspligt i bank- og sparekasseloven.
Efter denne lovs § 50 a, stk. 1, 1.  

 pkt., er de ansatte i Finanstilsynet forpligtede til at hemmeligholde, hvad  

 de gennem deres virksomhed bliver vidende om.
Efter § 50 a, stk. 2, nr. 2, er  

 bestemmelsen i stk. 1 dog ikke til hinder for, at fortrolige oplysninger  

 videregives under en civil retssag, når et pengeinstitut er erklæret konkurs.  

 Ankenævnet kan tiltræde, at denne bestemmelse - uanset sin ordlyd - må  

 forstås som anført af Kammeradvokaten i skrivelsen af 27. februar 1991. Det i  

 relation til kunderne tilfældige forhold, at banken er gået konkurs, kan ikke  

 medføre en øget adgang til indsigt i kundernes forhold.
I det omfang,  

 tavshedspligten er begrundet i hensynet til bankens kunder, må denne således  

 fortsat bestå.
Bestemmelsen kan derfor ikke føre til, at der gives aktindsigt  

 i rapporten i dens fuldstændige form.
Det er oplyst, at Finanstilsynet har fremstillet en anonymiseret udgave af  

 rapporten, og ankenævnet må efter det oplyste lægge til grund, at en  

 udlevering af rapporten i denne form ikke vil stride mod noget hensyn til  

 bankens kunder.
Tavshedspligt med hensyn til denne udgave kan alene begrundes  

 i et hensyn til banken selv.
Da banken er erklæret konkurs, følger det af §  

 50 a, stk. 2, nr. 2, at Finanstilsynets tavshedspligt ikke er til hinder for,  

 at rapporten i anonymiseret form udleveres til brug for en civil retssag.
Da udlevering af den anonymiserede udgave af rapporten efter det foran  

 anførte ikke er omfattet af Finanstilsynets tavshedspligt, har Finanstilsynet  

 efter offentlighedsloven, navnlig dennes § 4, stk. 1, 1. pkt., pligt til at  

 give klagerne aktindsigt, idet rapporten ikke ses at være omfattet af nogen  

 af de øvrige undtagelsesbestemmelser, der nævnes i loven.
Rapporten kan  

 således ikke anses for undtaget efter lovens § 7 om interne  

 arbejdsdokumenter, henset til den eksterne brug, som Finanstilsynet har gjort  

 af rapporten.
At rapporten muligvis efter sit formål og sin tilblivelse ikke  

 er egnet til at blive anvendt som bevis i en retssag - som af Kammeradvokaten  

 anført - kan ikke efter loven medføre, at den kan undtages fra aktindsigt.
 Det følger af det anførte, at klagerne efter loven har krav på aktindsigt  

 i den omhandlede rapport i den anonymiserede form, og Finanstilsynet har  

 herefter ikke grundlag for at modsætte sig, at rapporten i denne form  

 fremlægges under den af klagerne anlagte retssag.
 Ankenævnet ændrer derfor den påklagede afgørelse, således at det tillades,  

 at den omhandlede rapport i den af Finanstilsynet anonymiserede form  

 fremlægges under den retssag, klagerne har anlagt mod boet.
