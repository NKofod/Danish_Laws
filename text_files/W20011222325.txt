Fratrædelsesgodtgørelse/skattefri  

 godtgørelse.
Kompensation tilkendt ved Højesteret.
 Klagen skyldes, at Told- og skatteregionen har fundet, at erstatning i  

 forbindelse med ansættelsesophør, som klageren er blevet  

 tilkendt ved Højesterets dom af 12. maj 1999, er skattepligtig i  

 henhold til ligningslovens § 7 O, stk. 1, nr. 2 (lovbkg. nr. 819 af 3.  

 november 1997), hvorfor kommunen er anset pligtig til at indeholde A-skat og  

 arbejdsmarkedsbidrag i den udbetalte erstatning.
 Det fremgår af sagen, at klageren ved Højesterets dom af 12.  

 maj 1999 blev tilkendt en økonomisk kompensation på 200.000 kr.  

 med følgende begrundelse:
 "Af de grunde, der er anført af landsretten, tiltræder  

 Højesteret, at Kommunen ved afskedigelsen af A har tilsidesat de  

 forvaltningsretlige krav til høring, aktindsigt og begrundelse, og at  

 kommunen ikke har godtgjort, at den manglende iagttagelse af disse garantier  

 for rigtigheden af kommunens beslutning var uden afgørende betydning  

 for denne.
 Højesteret finder imidlertid, at kommunens manglende overholdelse  

 af de nævnte forvaltningsretlige regler ikke bør føre  

 til, at A's ansættelse ved kommunen fortsat består, men at der  

 alene tilkommer hende en økonomisk kompensation.
Under hensyn til de foreliggende mangler ved behandlingen af  

 afskedigelsessagen - herunder udformningen af afskedigelsesskrivelsen -  

 ansættelsens varighed, lønniveauet, A's manglende mulighed for  

 at finde anden beskæftigelse og i øvrigt praksis på  

 ansættelsesrettens område fastsættes denne kompensation  

 skønsmæssigt til 200.000 kr." Det fremgår videre, at klageren ved ansættelsesbrev af 10.  

 januar 1992 blev ansat som ledende sygeplejerske ved den integrerede  

 døgnpleje i kommunen.
Ansættelsesbrevet erstattede et tidligere  

 ansættelsesbrev af 15. juni 1989. Klageren blev opsagt ved brev dateret  

 13. september 1994 med 4 måneders varsel til fratræden 31. januar  

 1995. Klageren blev samtidig fritstillet i opsigelsesperioden.
Klageren havde  

 ifølge overenskomsten krav på løn i 5 måneder.  

 Klageren har fået udbetalt dette beløb og er blevet beskattet af  

 beløbet.
 Told- og skatteregionen har, med henvisning til kildeskattelovens § 46,  

 stk. 1 og arbejdsmarkedsfondslovens § 15, stk. 6, pålagt kommunen at  

 indeholde A-skat og arbejdsmarkedsbidrag af den udbetalte godtgørelse,  

 idet denne er anset for omfattet af ligningslovens § 7 O, stk. 1, nr. 2.
Regionen har henvist til, at det fremgår af dommen, at  

 beløbet bl.a. er blevet fastsat under hensyn til lønniveauet  

 samt A's manglende mulighed for at finde anden beskæftigelse.
Det er  

 derfor regionens opfattelse, at beløbet er udbetalt til dækning  

 af et økonomisk tab, der er omfattet af bestemmelsen i ligningslovens  

 § 7 O, stk. 1, nr. 2. Regionen har yderligere henvist til  

 ligningsvejledningen afsnit A.B.1.4.1. og Lsr. 1982.153.
 I afgørelsen er det anført, at godtgørelse i  

 anledning af fratræden af stilling skal medregnes til den særlige  

 indkomst, jf. dagældende lov om særlig indkomstskat § 2, nr. 9.  

 Det er i afgørelsen anført, at det fremgår af motiverne  

 til den nævnte lovbestemmelse, at den tilsigtede af gennemføre  

 en rimelig og ensartet beskatning i alle tilfælde, hvor der ved  

 fratræden af stilling bliver udbetalt et beløb, som overstiger  

 den skattepligtiges sædvanlige aflønning.
Ved ophævelse af særlig indkomstskat blev ligningslovens § 7 O  

 indført som afløser for ovennævnte bestemmelse.
I  

 lovforslaget hertil L137 94/95, er det anført, at der ikke er  

 tilsigtet nogen ændring af bestemmelsens anvendelsesområde.  

 Vedrørende TfS. 1999.273 har regionen henvist til, at der er  

 skattefrihed for godtgørelse efter ligebehandlingslovens § 14, da  

 godtgørelsen blev udbetalt til dækning af et ikke  

 økonomisk tab.
Klagerens advokat har principalt nedlagt påstand om, at den ved  

 Højesterets dom af 12. maj 1999 tilkendte kompensation er skattefri.  

 Højesteret har tilkendt en kompensation for "kommunens manglende overholdelse af de forvaltningsretlige regler" Han har til støtte herfor anført, at kompensationen er et  

 engangsbeløb til dækning af et ikke økonomisk tab og  

 dermed skattefrit jf. statsskattelovens §§ 4 og 5. Det gøres  

 gældende, at beløbet ikke er godtgørelse for  

 fratræden, og således ikke er skattepligtigt efter ligningslovens  

 § 7 O.
Højesteret har i sin dom anvendt begrebet "kompensation", og  

 det gøres gældende, at der dermed sondres mellem den  

 kompensation klageren er blevet tildelt og de almindeligt kendte begreber  

 erstatning og godtgørelse.
Højesteret har tilsluttet sig Østre Landsrets  

 præmisser, som anfører, at kompensationen er tildelt under  

 hensyn til at kommunen ikke har overholdt de forvaltningsretlige forskrifter  

 og regler, som dels er fastlagt i forvaltningsloven, dels er ulovbestemte.
De  

 i sagen omhandlede overtrædelser er forvaltningslovens § 19, § 21 og  

 §22 jf. § 24. Kommunens henvisning til, at kommunen ikke havde "den  

 fornødne tillid til....som leder af den integrerede ordning" er  

 ubestemt og opfylder ikke de i forvaltningslovens §§ 22 og 24 stillede krav  

 til indholdet af en begrundelse.
Det gøres derfor gældende, at  

 et udsagn som dette er identisk med retsstridige krænkelser i  

 erstatningsansvarslovens § 26, og at kompensationen derfor skal ligestilles  

 med en erstatning for tort, der er skattefri.
 Advokaten har henvist til, at der ikke foreligger trykt retspraksis om,  

 hvorledes kompensation for manglende overholdelse af de i forvaltningsloven  

 givne forskrifter skal behandles skattemæssigt.
Han har henvist til en afgørelse truffet af en told- og  

 skatteregion og en afgørelse truffet af en anden told- og  

 skatteregion, hvor erstatning for manglende overholdelse af de  

 forvaltningsretlige forskrifter om partshøring, blev anset for  

 skattefri.
Han har endvidere henvist til TfS. 1999. 273, hvor  

 Ligningsrådet ved bindende forhåndsbesked vedr. seksuel chikane  

 har fundet, at godtgørelse der tilkendes efter ligebehandlingslovens §  

 14 betragtes som et engangsbeløb til dækning af  

 ikke-økonomisk tab og derfor som skattefrit.
 Han har yderligere henvist til afgørelse fra en skatteforvaltning,  

 hvor forvaltningen havde fundet, at en økonomisk kompensation for  

 manglende overholdelse af forvaltningsretlige regler blev anset som skattefri  

 i henhold til statsskattelovens § 5.
 I nærværende sag har kommunen, der var  

 ansættelseskommune for klageren, krænket hendes rettigheder ved  

 ikke at overholde de forvaltningsretlige forskrifter som skulle sikre hende  

 en forvaltningsretlig rigtig behandling i forbindelse med afskedigelsen.
Godtgørelse for manglende oprettelse af ansættelsesbeviser  

 anses efter praksis for ikke at være skattepligtig.
Denne  

 godtgørelse er skattefri, uanset om godtgørelsen udbetales i  

 forbindelse med fratræden eller ej.
 Det der udløser kompensationen i klagerens sag, er ikke selve  

 afskedigelsen, men kommunens manglende overholdelse af de forvaltningsretlige  

 forskrifter.
 Klagerens advokat har subsidiært nedlagt påstand om, at et  

 beløb svarende til 65.224,08 kr. skal beskattes efter ligningslovens §  

 7 O, stk. 1, nr. 2 jf. stk. 3, mens det resterende beløb på  

 134.775,92 kr. er skattefrit som kompensation for et ikke økonomisk  

 tab jf. statsskattelovens §§ 4 og 5.
Han har til støtte herfor anført, at klageren i henhold til  

 funktionærlovens § 2 b ville, for en opsigelse, der ikke var rimeligt  

 begrundet i virksomhedens forhold, være berettiget til en  

 godtgørelse.
Denne godtgørelse ville ifølge § 2 b skulle  

 fastsættes under hensyn til funktionærens ansættelsestid og  

 sagens øvrige omstændigheder, men ikke overstige  

 funktionærens løn for en periode svarende til halvdelen af det  

 opsigelsesvarsel, der tilkommer den pågældende i henhold til § 2,  

 stk. 2 og 3. Såfremt funktionæren ved opsigelsen er fyldt 30  

 år, kan godtgørelsen dog udgøre indtil 3 måneders  

 løn.
 Klageren havde et opsigelsesvarsel på 4 måneder, og ville i  

 henhold til sidste led i funktionærlovens § 2 b, stk. 1, maksimalt  

 være berettiget til en godtgørelse svarende til 3 måneders  

 løn, hvilket svarer til 65.224,08 kr.
 Landsskatterettens bemærkninger:
Godtgørelse, der udbetales i forbindelse med fratræden af  

 stilling, medregnes efter reglerne i ligningslovens § 7 O.
Denne bestemmelse  

 afløser bestemmelsen i lov om særlig indkomstskat § 2, nr. 16.  

 Af forarbejderne til denne bestemmelse fremgår, at engangsudbetalinger  

 til en funktionær i forbindelse med fratræden af stilling  

 oprindelig enten var almindelig indkomstskattepligtig som tillæg til  

 lønnen eller var skattefri som erstatning for tab af stilling.  Ved  

 indførelse af reglerne om beskatning af  

 fratrædelsesgodtgørelse var det tilsigtet at gennemføre  

 en ensartet beskatning i alle tilfælde, hvor der ved fratræden  

 blev udbetalt et beløb ud over den sædvanlige aflønning.  

 Bestemmelsen omfatter således såvel tillæg til  

 lønnen som erstatning for tab af stilling.
Landsskatteretten bemærker, at klageren ifølge  

 Højesterets dom er blevet tilkendt en kompensation med den  

 begrundelse, at de forvaltningsretlige krav til høring, aktindsigt mv.  

 ikke har været  overholdt.
Klageren er efter funktionærlovens  

 regler berettiget til en godtgørelse udover indtægtstabet.
En  

 sådan godtgørelse er som udgangspunkt skattepligtig efter  

 ligningslovens § 7 O.
Den del af kompensationen, der ligger udover  

 godtgørelse efter funktionærlovens regler, må anses som  

 kompensation for retsstridige fejl, der må sidestilles med tort, der  

 efter praksis er skattefri efter statsskattelovens §§ 4 og 5.  

 Landsskatteretten kan derfor tiltræde advokatens subsidiære  

 påstand, hvorefter 134.775,92 kr. må anses som skattefri  

 kompensation for et ikke økonomisk tab, mens et beløb svarende  

 til 65.224,08 kr. er skattepligtig efter ligningslovens § 7 O.
