Skriftlig fremsættelse (30. januar  

 1990) Finansministeren (Henning Dyremose) :
 Herved tillader jeg mig for Folketinget at  

 fremsætte:
 Forslag til lov om privatisering af Statsanstalten for  

 Livsforsikring.
(Lovforslag nr.
L 178).
 Forslaget skal ses som et led i opfyldelsen dels af  

 regeringens handlingsplan om afbureaukratisering, dels af finanslovforliget  

 og endelig som en hensyntagen til Statsanstaltens forretningsmæssige  

 interesser.
 Lovforslaget bygger på den betænkning, som er  

 afgivet af et udvalg nedsat af Finansministeriet i juni 1989.  

 Betænkningen er offentliggjort den 19. januar i år.
 Udvalget konkluderer på grundlag af  

 Justitsministeriets og kammeradvokatens juridiske undersøgelser, at  

 Statsanstaltens karakter af en statslig virksomhed ikke er til hinder for  

 dens privatisering ved lov.
 Regeringen lægger vægt på, at  

 forsikringstagerens berettigede bonusforventninger kan imødekommes  

 også efter privatiseringens gennemførelse.
 Regeringen mener, at forsikringstagernes interesser,  

 herunder hensynet til deres berettigede bonusforventninger, varetages gennem  

 lovforslagets selskabskonstruktion sammen med nogle bindinger på de  

 kommende aktionærers dispositionsret over  

 livsforsikringsaktieselskabet.
I lovforslaget er endvidere optaget en bestemmelse om, at  

 staten fortsat yder garanti for de forsikringer, der er tegnet i  

 Statsanstalten inden privatiseringen, og for de øvrige forpligtelser,  

 som overtages fra Statsanstalten.
For de forsikringer og øvrige  

 forpligtelser, der tegnes og påtages efter lovens ikrafttræden,  

 vil der ikke være statsgaranti.
Privatiseringen gennemføres ved, at  

 finansministeren stifter et livsforsikringsaktieselskab med en aktiekapital  

 på 100 mio. kr., som tegnes af staten.
Det bestemmes i lovforslaget, at  

 livsforsikringsaktieselskabet indtræder i Statsanstalten for  

 Livsforsikrings rettigheder og forpligtelser.
 Finansministeren stifter endvidere et holdingselskab med  

 en aktiekapital på 300 mio. kr., som tegnes af staten, dels ved indskud  

 af statens aktier i lovsforsikringsaktieselskabet, dels kontant.
 Der indsættes en særlig udbytte- og  

 udlodningsbegrænsningsklausul i selskabets vedtægter, ligesom det  

 i lovforslaget foreslås, at staten skal kunne udpege et medlem af  

 livsforsikringsselskabets bestyrelse, så længe statsgarantien  

 gælder.
 Vedrørende de skattemæssige  

 spørgsmål foreslås det, at livsforsikringsaktieselskabet  

 succederer i Statsanstaltens skattemæssige stilling svarende til, hvad  

 der gælder ved sparekassers omdannelse til aktieselskaber.
 Af hensyn til selskabets forretningsmæssige  

 omstillingsproces er det hensigten, at selskabet kan lade ordet  

 »Statsanstalten« indgå i sit navn i perioden frem til udgangen af  

 1995.
Lovforslaget indebærer, at de overenskomstansatte i  

 Statsanstalten umiddelbart overgår til ansættelse i  

 livsforsikringsaktieselskabet på uændrede vilkår.
Med  

 hensyn til tjenestemændene er det foreslået, at de  

 tjenestemænd, som ikke ønsker at overgå til  

 ansættelse i livsforsikringsaktieselskabet, kan vælge at  

 gøre tjeneste i livsforsikringsaktieselskabet under bevarelse af deres  

 ansættelsesforhold til staten som statstjenestemænd.
De  

 statstjenestemænd, der ikke ønsker at acceptere et af disse  

 tilbud, vil som følge af deres stillingers bortfald blive afskediget  

 med krav på ventepenge m.v.
Regeringen ønsker aktierne i holdingselskabet  

 afhændet kort tid efter lovens vedtagelse.
Salget og vilkårene  

 herfor vil blive forelagt Finansudvalget til godkendelse.
Det bemærkes,  

 at det er tanken, at ca. 20 pct. af aktierne skal tilbydes forsikringstagerne  

 og medarbejderne.
Lovforslaget indebærer ophævelse af den  

 gældende lov om Statsanstalten for Livsforsikring.
Privatiseringen af  

 Statsanstalten for Livsforsikring nødvendiggør ændring i  

 forskellige love, som indeholder bestemmelser om Statsanstalten for  

 Livsforsikring.
 Regeringen vil derfor snarest fremsætte forslag til  

 lov om ændring af forskellige love, som gennemfører de  

 nødvendige justeringer af den gældende lovgivning, således  

 at behandlingen af de to lovforslag så vidt muligt kan ske  

 samtidigt.
 Idet jeg i øvrigt henviser til lovforslaget med  

 bemærkninger, anbefaler jeg hermed forslaget til velvillig behandling i  

 Tinget.
