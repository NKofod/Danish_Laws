 Kommentarer til SM-afgørelser - om fastsættelse af  

 tilbagebetalingsordning, selv om der fortsat modtages kontanthjælp - SM  

 O-36-96.
 Ankestyrelsen har ved SM 0-36-96, offentliggjort den 15. februar 1996  

 meddelt, at det forhold, at en ansøger var kontant- hjælpsmodtager, ikke i  

 sig selv udelukkede, at han var omfattet af bistandslovens § 27. Der kunne  

 således fastsættes en tilbagebetalingsordning under forudsætning af, at han  

 selv og familien ikke ville komme til at mangle det nødvendige til eget og  

 familiens underhold.
 Udgangspunktet for afgørelsen var, at der ikke i bistandslovens § 27,  

 eller i loven iøvrigt er hjemmel til at undtage kontanthjælpsmodtagere fra  

 tilbagebetalingsreglen, såfremt betingelserne for tilbagebetaling i øvrigt er  

 opfyldte.
Ankestyrelsen skal i denne forbindelse oplyse, at der ikke er tale om et  

 holdningsskift i Ankestyrelsen.
Det fremgår således af SM 0-26-90, at et  

 tilbagebetalingskrav efter bistandslovens § 25 mod en kontanthjælpsmodtager  

 først bør gennemføres, når betingelserne i bistandslovens § 27 er opfyldte.  

 »Disse betingelser vil i almindelighed ikke være opfyldt, når  

 pågældende.. som her ...fortsat modtager kontanthjælp.« Således som denne afgørelse er formuleret udelukker den således ikke, at  

 der retligt ville kunne kræves tilbagebetaling af kon- tanthjælp i en  

 kontanthjælpsperiode.
De dagældende udmålingsregler udelukkede imidlertid, at  

 tilbagebetaling i praksis ville kunne finde sted, da netop udmålingsreglerne,  

 som var behovsbestemte, medførte, at der ikke blev plads i budgettet til  

 mulighed for at tilbagebetale hjælpen.
Efter bruttoficeringen af kontant-hjælp pr. 1. januar 1994, hvor  

 kontanthjælpen blev skattepligtig og som udgangspunkt ens for alle, varierer  

 rådighedsbeløbet fra den ene kontanthjælpsmodtager til den anden.
Der vil  

 således i en række situationer, afhængig af især skattetræk og huslejens  

 størrelse, kunne forekomme tilfælde, hvor det efter en konkret vurdering af  

 familiens behov, jf. bistandslovens § 27, vil være økonomisk muligt at  

 fastsætte en tilbagebetalingsordning.
I den konkrete sag, som er behandlet i SM 0-36-96 var der tale om et  

 ægtepar uden børn, der efter fradrag af faste udgifter havde et  

 rådighedsbeløb på 6.090 kr om måneden.
En konkret vurdering af familiens  

 økonomiske forhold viste således, at der var mulighed for at fastsætte en  

 tilbagebetalingsordning, til trods for at forsørgelsesgrundlaget var  

 kontanthjælp.
 Havde forsørgelsesgrundlaget i den konkrete situation været  

 arbejdsløshedsdagpenge og ikke kontanthjælp, ville afgørelsen formentlig ikke  

 have givet anledning til betænkeligheder.
 Ankestyrelsen er opmærksom på, at der ved fastsættelse af en  

 tilbagebetalingsordning i en kontanthjælpssituation kan være risiko for, at  

 kontanthjælpsniveauet generelt sænkes for en række personer.
 Det er derfor vigtigt at pointere, at der skal foretages en konkret  

 økonomisk vurdering i hvert enkelt tilfælde, før der fastsættes en  

 tilbagebetalingsordning.
 Ankestyrelsen vil desuden være opmærksom på eventuelle urimeligheder og er  

 indstillet på at antage sådanne sager til principiel behandling.
