Nr BTL 168 Betænkning over Forslag til lov om forsikring mod følger af arbejdsskade  

  

 Nr L 168 1991-92, 1. samling Afgivet af Socialudvalget Afgivet: 19920512 Udvalget har behandlet lovforslaget i en række møder og har herunder stillet spørgsmål til socialministeren, som denne har besvaret skriftligt.
Nogle af udvalgets spørgsmål og socialministerens svar herpå er optrykt som bilag til den trykte betænkning.
 Endvidere har udvalget modtaget skriftlige og/eller mundtlige henvendelser  

 fra:
Arbejdernes Fællesorganisation, Assurandør-Societetet, BAT-Kartellet, Byggefagenes Samvirke i København, Dansk Arbejdsgiverforening, Dansk Sygeplejeråd, Funktionærernes og Tjenestemændenes Fællesråd, Grafiske Forbunds Sikkerhedsudvalg, HK's Fællesorganisation for Storbyerne, JU-forsikring G/S, Kommunernes Landsforening, Landsorganisationen i Danmark, Landssammenslutningen af Hospitalslaboranter, Murerforbundet i Danmark, Teknisk Landsforbund, Sammenslutningen af Hospitalslaboranter, Socialarbejdernes Fællesudvalg og Socialpædagogernes Landsforbund.
 Der er af socialministeren og af nogle mindretal stillet ændringsforslag,  

 hvorom henvises til de ledsagende bemærkninger.
På baggrund af de overvejelser om mulighederne for forebyggelse af  

 arbejdsskader, som lovforslaget har givet anledning til, og af  

 Socialdemokratiets ændringsforslag til § 10 vedrørende udvidelse af  

 erhvervssygdomsbegrebet har socialministeren med hensyn til spørgsmålet om  

 nedsættelse af et udvalg om det fremtidige arbejdsskadesystem fundet  

 anledning til at bemærke, at der under lovforslagets behandling i Folketinget  

 har været bred enighed om, at det er vigtigt at forebygge, at arbejdsskader  

 opstår.
Det har i den forbindelse været et ønske, at der overvejes et  

 erstatningssystem, som skaber yderligere motivation til at forebygge  

 arbejdsskader.
 På denne baggrund vil regeringen nedsætte et udvalg, der skal komme med  

 forslag til et fremtidigt arbejdsskadesystem m.v.
 Det har i denne forbindelse også været væsentligt, at direktivet om  

 samordning af love og administrative bestemmelser vedrørende direkte  

 forsikringsvirksomhed bortset fra livsforsikring m.v. (Tredje  

 skadesforsikringsdirektiv) senest den 1. januar 1999 skal anvendes på  

 arbejdsskadeforsikringen i Danmark.
 Udvalget skal fremlægge forslag til strukturen for et mere forebyggende  

 arbejdsskadesystem, herunder hvilke ydelser der bør omfattes af systemet, og  

 hvordan det skal finansieres og administreres.
Udvalget skal se på mulighederne for, at spontant opståede skader i  

 forbindelse med vanskeligt løftearbejde m.v., uden at der foreligger  

 ulykkestilfælde, kan blive anerkendt som arbejdsskader.
Udvalget skal  

 endvidere se på, hvordan godtgørelse for tabt arbejdsfortjeneste og for svie  

 og smerte kan blive omfattet af systemet, samt i det hele taget forholdet til  

 ydelserne efter erstatningsansvarsloven.
 Udvalget skal komme med forslag til indførelsen af et socialt  

 erstatningssystem for arbejdsskader (til afløsning af forsikringssystemet)  

 finansieret af afgifter og med graduering af afgifterne efter arbejdsmiljøets  

 tilstand på den enkelte virksomhed, således at systemet både erstatter  

 arbejdsskader som følge af dårligt arbejdsmiljø og samtidig bidrager til  

 forebyggelse af skaderne, eventuelt ved en fremadrettet risikovurdering.
Forslagene bør tage højde for inddragelse af afledede offentlige udgifter  

 ved arbejdsskader under systemet med forebyggende effekt.
Eventuelt  

 kompensation til virksomhederne, således at udgifterne til ordningen ikke  

 skal belaste konkurrenceevnen unødigt, bør tages i betragtning.
 Udvalget skal også komme med forslag til etableringen af et forenklet og  

 effektivt administrativt system, der inddrager arbejdsmarkedets parter i  

 ansvaret for udviklingen af både forebyggelsen af arbejdsskader og  

 erstatningen for arbejdsskader.
Den samlede administration bør ikke overskride de ressourcemæssige rammer,  

 som i det eksisterende system medgår til at administrere forebyggelse og  

 erstatning, og rollefordelingen skal defineres klart, således at  

 dobbeltadministration og kompetencestridigheder undgås.
Det fremtidige  

 administrative system skal kunne varetage de samme opgaver og opfylde de  

 samme forpligtelser som det eksisterende system.
 Der skal også peges på, hvilke andre instanser der kan styrkes for at opnå  

 en højere grad af forebyggelse af arbejdsskader samt på fornødne forsøgs- og  

 overgangsordninger.
Udvalget må redegøre for de administrative, økonomiske og  

 fordelingsmæssige konsekvenser af overvejelserne og kan indhente oplysninger  

 fra særligt sagkyndige.
Udvalget nedsættes under Socialministeriet og  

 sammensættes af repræsentanter for de relevante ministerier og  

 arbejdsmarkedets parter.
 Resultatet af udvalgets overvejelser bør foreligge inden den 1. oktober  

 1993. Udvalget har mulighed for at afgive delbetænkninger.
Med hensyn til spørgsmålet om en udvidelse af erhvervssygdomsbegrebet har  

 socialministeren noteret sig, at Socialdemokratiet havde stillet et  

 ændringsforslag til lovforslagets § 10, hvorefter der skulle indføres  

 speciallovgivning for skulder-nakke-lidelserne.
Dette forslag er nu trukket  

 tilbage.
 Socialministeren kunne ikke støtte Socialdemokratiets ændringsforslag, men  

 har imidlertid forståelse for de betragtninger, der ligger bag  

 ændringsforslaget.
 Socialministeren vil derfor anmode chefen for Arbejdsskadestyrelsen om at  

 fremskynde overvejelserne om, under hvilke betingelser  

 skulder-nakke-lidelserne kan komme på erhvervssygdomsfortegnelsen, og  

 afslutte disse overvejelser i efteråret 1992.
 Herefter indstiller et flertal (udvalget med undtagelse af  

 Socialistisk Folkepartis og Fremskridtspartiets medlemmer) lovforslaget til  

vedtagelse med de under nr. 2, 4, 11, 12, 13, 14 og 15 stillede  

 ændringsforslag.
 Et mindretal inden for flertallet (Socialdemokratiets medlemmer af  

 udvalget) udtaler, at med vedtagelsen af lovforslaget og de af ministeren og  

 af mindretallet stillede ændringsforslag og med socialministerens  

 tilkendegivelser i betænkningen lægges grundlaget for en række forbedringer  

 af arbejdsskadesystemet, som mindretallet gennem lang tid har ønsket.  

 Mindretallet lægger vægt på, at der af socialministeren og af et flertal i  

 udvalget er givet udtryk for, at der skal ske en tilpasning af  

 arbejdsskadesystemet, så der dels lægges vægt på den forebyggende virkning,  

 en præmiegraduering og en tilbageførsel af det offentliges udgifter til  

 skadevolderen, dels sker en tilpasning af arbejdsskadebegrebet, så det i  

 højere grad dækker de skader, der faktisk opstår i forbindelse med arbejdet  

 eller de forhold, hvorunder det udføres.
Den forebyggende virkning opnås bl.a. ved indførelse af et socialt  

 erstatningssystem finansieret ved afgifter, der gradueres efter en vurdering  

 af arbejdsmiljøets tilstand på den enkelte virksomhed.
Mindretallet lægger  

 vægt på, at denne vurdering ikke udelukkende bliver erfaringsbaseret.
 Med hensyn til udvidelse af arbejdsskadebegrebet lægger mindretallet vægt  

 på, at der nu skal tages stilling til, under hvilke omstændigheder  

 skulder-nakke-lidelserne kan optages på erhvervssygdomslisten, og hvorledes  

 ulykkesbegrebet kan udvides til at omfatte pludseligt opståede skader som  

 følge af f.eks. tungt løftearbejde.
 Mindretallet ønsker at henlede opmærksomheden på, at ministeren har  

 redegjort for tillidsrepræsentanters stilling i forhold til arbejdsskadeloven  

 i svaret på spørgsmål 24, jf. bilag 26, og spørgsmål 36, jf. bilag 49, og  

 endvidere redegjort for forholdet til sygedagpengelovens 52-ugers-regel for  

 arbejdsskade i svaret på spørgsmål 38, jf. bilag 49.
 Ministeren har endvidere som svar på spørgsmål 47, jf. bilag 59, i punkt 7  

 oplyst, at der allerede efter § 25 i gældende lov er adgang til at betale for  

 behandling hos psykolog og for optræning af hjerneskadede.
 Et mindretal (Socialistisk Folkepartis medlem af udvalget)  

 indstiller lovforslaget til vedtagelse med de under nr. 1, 2, 3, 5, 7,  

 8, 9, 10, 11, 12, 13, 14 og 15 stillede ændringsforslag.
Mindretallet støtter nedsættelsen af det af socialministeren foreslåede  

 udvalg.
Det er en nødvendighed, at der bliver taget skridt til at få  

 arbejdsskadelovgivningen i overensstemmelse med EF-reglerne allerede nu for  

 derved at forhindre hovsaløsninger den 1. januar 1999.
Mindretallet lægger vægt på, at den fremtidige ordning også inddrager de  

 afledede samfundsmæssige udgifter, der er forbundet med arbejdsskader.  

 Samtidig lægger mindretallet vægt på, at et fremtidigt system, som formuleret  

 af socialministeren, skal kunne varetage de samme opgaver og opfylde de samme  

 forpligtelser som det eksisterende system.
Mindretallet ønsker i den  

 forbindelse at understrege hensynet til retssikkerheden i den konkrete  

 sagsbehandling, herunder at de almindelige forvaltningsmæssige krav til  

 saglig forvaltning opfyldes, og naturligvis at Folketingets Ombudsmand  

 fortsat vil have indsigt i den fremtidige forvaltning.
 Et andet mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling, men kan dog  

 stemme for de under nr. 2, 3, 6, 7, 8, 11 og 15 stillede ændringsforslag.
 Mindretallet kan ikke støtte lovforslaget trods de få ændringer, der vil  

 ske, idet det er mindretallets generelle holdning, at det offentlige slet  

 ikke skal blande sig i dette område, da det må være op til arbejdsmarkedets  

 parter.
 Det er udelukkende i et forsøg på at få loven så lidt dårlig som muligt,  

 at mindretallet kan støtte nogle af ændringsforslagene, men disse ændringer  

 vil ikke være nok til, at mindretallet stemmer for lovforslaget.
Under udvalgsbehandlingen trak Socialdemokratiet sit ændringsforslag om,  

 at der skal foreligge en afgørelse efter 3 måneder i modsætning til de 9  

 måneder i dag.
Mindretallet overtog i den anledning ændringsforslaget, idet  

 mindretallet ikke længere blot vil se passivt på, at ministeren og  

 Folketinget gang på gang opfordrer til kortere sagsbehandlingstider.  

 Forvaltningerne kan ikke forstå et vink med en vognstang, og derfor er vi  

 tvunget til at lovgive på en sådan måde, at de tvinges til kortere  

 sagsbehandlingstider.
Det drejer sig om menneskeskæbner, og så er det ikke rimeligt, at det  

 offentlige skal sidde og trække sagerne i langdrag.
I det modsatte tilfælde,  

 hvor det er private, som skal aflevere ting til det offentlige, må  

 privatpersoner arbejde dag og nat for at overholde tidsfristerne.
Den  

 forskelsbehandling og forkælelse af det offentlige kan mindretallet ikke  

 godkende.
Under udvalgsbehandlingen har desuden spørgsmålet om graduering af  

 arbejdsskadeforsikringerne været fremherskende.
Her er det mindretallets  

 klare holdning, at det må være et anliggende mellem  

 arbejdsgiverne/arbejdstagerne og forsikringsselskaberne, hvilket også i stor  

 udstrækning er tilfældet i dag.
Det offentlige skal således heller ikke  

 blande sig i dette område.
Ændringsforslag Af et mindretal (SF):
Til § 3 1) I nr. 2 indsættes efter »virksomheden«:  

 »eller mellem flere arbejdspladser samt i øvrigt i forbindelse med  

 udøvelsen af deres tillidshverv i henhold til gældende regler«.
 Af socialministeren , tiltrådt af udvalget:
Til § 10 2) Stk. 3 affattes således:
»Stk. 3. Sygdomme, der er omfattet af stk. 1, nr. 2, og stk.  

 2, kan kun anerkendes efter forelæggelse for Erhvervssygdomsudvalget, jf. §  

 58. Disse sygdomme skal forelægges Erhvervssygdomsudvalget, medmindre  

 Arbejdsskadestyrelsen skønner, at forelæggelsen vil være udsigtsløs.« Til § 12Af et mindretal (SF), tiltrådt af et mindretal (FP):
 3) Stk. 2 udgår.
 Af et mindretal (S), tiltrådt af et flertal (KF, V, CD, RV  

 og KRF):
 4) Stk. 2 affattes således:
» Stk. 2 . Godtgøres det, at den anmeldte personskade ikke  

 udelukkende er forvoldt af den anmeldte skade, skal skadelidte underrettes  

 herom senest samtidig med meddelelsen om skadestilfældets anerkendelse, jf. §  

 23.« Af et mindretal (SF):
 Til § 19 5) I stk. 1 indsættes efter 1. pkt. som nyt  

 punktum:
»Socialministeren fastsætter endvidere efter forhandling med  

 arbejdsministeren retningslinier for arbejdsmiljømyndighederne med det formål  

 at sikre, at erfaringer fra konkrete arbejdsskader indgår i  

 arbejdsmiljømyndighedernes videre arbejde.« Af et mindretal (FP):
 Til § 23 6) I stk. 1 affattes 2. pkt. således:
»Fristen er ligeledes 3 måneder for sygdomme på fortegnelsen over  

 erhvervssygdomme, jf. § 10, stk. 1, nr. 1.« Af et mindretal (SF), tiltrådt af et mindretal (FP):
 Til § 26 7) 2. pkt. udgår.
 Til § 31 8) Efter stk. 2 indsættes som nyt stykke:
»Stk. 3. Når en arbejdsskade medfører sygdom i 13 uger eller  

 derover, ydes der løbende erstatning for tabt arbejdsfortjeneste, dog  

 maksimalt, hvad der svarer til fuld erhvervsevnetabserstatning under  

 forudsætning af, at den pågældende ikke modtager løn under sygdom.
Denne  

 erstatning ydes, indtil tilstanden er stationær eller raskmelding foreligger.  

 Erstatningen kan tidligst ydes fra det tidspunkt, hvor arbejdsskaden er  

 anmeldt til Arbejdsskadestyrelsen eller det pågældende  

 forsikringsselskab.« Stk. 3 bliver herefter stk. 4.
 Af et mindretal (SF):
 Til § 32 9) Efter stk. 2 indsættes som nyt stykke:
»Stk. 3. Når revalidering eller omskoling bliver nødvendig  

 som følge af arbejdsskaden, er den forsikrede berettiget til en  

 revalideringsydelse, der svarer til fuld erhvervsevnetabserstatning.
Efter  

 revalideringens eller omskolingens afslutning træffes den endelige afgørelse  

 om kapitalisering, jf. § 43. Ydelsen kan normalt løbe i indtil 5 år, idet  

 eventuel forrevalidering ikke indregnes heri.
Ydelsen løber fra det  

 tidspunkt, hvor revalidering eller omskoling påbegyndes, dog tidligst fra det  

 tidspunkt, hvor skaden er anmeldt til Arbejdsskadestyrelsen eller til det  

 pågældende forsikringsselskab.« Stk. 3-7 bliver herefter stk. 4-8.
 Til § 39 10) Paragraffen udgår.
 Af socialministeren , tiltrådt af udvalget:
 Til § 42 11) Stk. 4 affattes således:
» Stk. 4 . Ved fastsættelsen af løbende erstatningsydelse,  

 kapitalerstatning samt godtgørelsesbeløb beregnes erstatningen og  

 godtgørelsen, som om arbejdsskaden var indtruffet på afgørelsens  

 tidspunkt.« Af et mindretal (S), tiltrådt af et flertal (KF, V, SF, CD,  

 RV og KRF):
 Til § 58 12) I stk. 2 ændres »6 andre« til:  

 »8 andre«.
 13) I stk. 3 indsættes i 2. pkt. efter  

 »Arbejdstilsynet«: », et medlem efter indstilling fra de  

 offentlige arbejdsgivere, et medlem efter indstilling fra Funktionærernes og  

 Tjenestemændenes Fællesråd«.
 Ny paragraf 14) Efter § 68 indsættes i kapitel 11 som ny  

 paragraf:
»§ 01. Arbejdsskadestyrelsen aflægger skriftlig beretning med  

 statistiske oversigter een gang årligt.
Beretningen og statistikken skal også  

 omfatte Erhvervssygdomsudvalgets arbejde.« Af socialministeren , tiltrådt af udvalget:
 Til § 70 15) Stk. 3 affattes således:
» Stk. 3 . I sager, der er omfattet af stk. 2, anvendes denne  

 lovs §§ 43, 44, 54 og 55 i stedet for §§ 39, 40, 53 og 54 i lov om  

 arbejdsskadeforsikring 1) ved omsætning af løbende årlig erstatning for tab af erhvervsevne og  

 for tab af forsørger til efterladt ægtefælle m.fl. til kapitalbeløb, 2) ved udbetaling af erstatning og godtgørelsesbeløb, 3) ved høring af sagens parter og 4) ved aktindsigt og klageadgang for sagens parter og  

 arbejdsgiveren.« Bemærkninger Til nr. 1 Ved ændringsforslaget præciseres det, at også  

 tillidsrepræsentanter og sikkerhedsrepræsentanter, der dækker flere  

 arbejdspladser, er dækket af forsikringen, når de som led i deres hverv  

 bevæger sig mellem de forskellige arbejdspladser.
 Endvidere sikres personer i tillidshverv, når de deltager i møder og  

 kurser m.v. uden for arbejdstiden, når disse er en forudsætning for eller et  

 led i deres tillidshverv.
Til nr. 2 Der har under lovforslagets behandling vist sig et udtalt ønske  

 om, at adgangen til at forelægge sager for Erhvervssygdomsudvalget ikke  

 begrænses som foreslået.
Da der på den anden side er forståelse for, at  

 Erhvervssygdomsudvalget ikke bør belastes af udsigtsløse sager, foreslås det,  

 at sager, der er omfattet af stk. 1, nr. 2, og stk. 2, skal forelægges for  

 udvalget, medmindre Arbejdsskadestyrelsen ud fra sit kendskab til  

 Erhvervssygdomsudvalgets praksis skønner, at sagen ikke kan anerkendes efter  

 forelæggelse for udvalget, det vil sige, når forelæggelse er åbenbart  

 irrelevant.
Til nr. 3 Ved ændringsforslaget bringes arbejdsskadelovgivningen i  

 overensstemmelse med erstatningsansvarsloven.
Der åbnes hermed mulighed for,  

 at en forudbestående lidelse ikke får konsekvenser for en  

 erstatningsfastsættelse, når der ikke er tale om, at skadelidte har en nedsat  

 erhvervsevne.
 Ved ændringsforslaget imødekommes den kritik, ombudsmanden har rejst.
 Til nr. 4 Tilføjelsen af ordene »Godtgøres det« tjener det  

 formål at understrege, at det skal være klart dokumenteret, at den anmeldte  

 personskade ikke udelukkende er forvoldt af den anmeldte skade.
 Til nr. 5 Ved ændringsforslaget sikres det, at der er hjemmel til at  

 fastsætte regler om samarbejde mellem de sociale myndigheder og  

 arbejdsmiljømyndighederne for så vidt angår det forebyggende arbejde, der  

 findes at være nødvendigt i anledning af konkrete arbejdsskader.
 Til nr. 6 Ændringsforslaget tager alene sigte på at ændre den nugældende  

 frist i stk. 1, sidste pkt., fra 9 måneder til 3 måneder.
 Der vil herefter gælde de samme frister for ulykker som for  

 erhvervssygdomme, som er optaget på fortegnelsen over erhvervssygdomme, jf. §  

 10, stk. 1, nr. 1.
 Til nr. 7 Ændringen er en konsekvens af ændringsforslag nr. 3 (til § 12),  

 og der henvises til bemærkningerne hertil.
Til nr. 8 I perioden fra en arbejdsskade indtræder og til afgørelse kan  

 træffes, opstår undertiden den situation, at den skadelidte afskediges på  

 grund af sygdom og henvises til sygedagpenge.
Ifølge sygedagpengeloven er der  

 en tidsgrænse, idet der er ret til sygedagpenge i 52 uger inden for de sidste  

 18 måneder.
Herefter er skadelidte henvist til kontanthjælp, som, når der  

 foreligger ægteskab, ofte er forsvindende lille og medfører en del økonomiske  

 problemer for de ramte familier.
 Da en afgørelse om, hvorvidt der tilkommer skadelidte erstatning for tab  

 af erhvervsevne og godtgørelse for varigt men, kan trække ud, fordi der ikke  

 foreligger en stationær situation, er der derfor behov for at sikre  

 skadelidte mulighed for en løbende ydelse.
 Den foreslåede ydelse svarer ikke til fuld løn, men blot til 80 pct.  

 heraf, dog maksimalt ca. 280.000 kr. årligt, hvilket er i overensstemmelse  

 med arbejdsskadelovens øvrige erstatningsniveau ved erhvervsevnetab.
Til nr. 9 Arbejdsskadestyrelsen er ofte blevet kritiseret for, at  

 styrelsen ikke i tilstrækkelig grad tager hensyn til den arbejdsskadedes  

 mulighed for at generhverve sin arbejdskraft.
Denne kritik er berettiget, men  

 lider dog af den mangel, at der i den hidtidige lovgivning ikke er hjemmel  

 til at foretage den fornødne indsats for at få reetableret erhvervsevnen.
Dette ændringsforslag åbner op for, at Arbejdsskadestyrelsen i langt  

 højere grad kan være aktiv i forsøget på at forhindre lang tids passivitet,  

 der ofte får den konsekvens, at erhvervsevnen helt forsvinder hos skadelidte.  

 Samtidig giver ændringsforslaget socialministeren et reelt redskab i forsøget  

 på at få et aktivt samarbejde mellem kommunerne og arbejdsskadestyrelsen i de  

 konkrete sager.
Kommunerne vil kunne få en fordel herved, idet man ved en  

 hurtig indsats ofte kan forhindre en fremtidig pensionering.
Til nr. 10 Ved ændringsforslaget udgår bestemmelsen om, at der skal ske  

 modregninger på grund af tjenestemandspensionen.
Det forekommer ikke  

 rimeligt, at mennesker, som ansættes efter tjenestemandsregler, på denne måde  

 stilles ringere end mennesker, der kan modtage pension via  

 pensionskasseopsparing eller via privat opsparing.
Til nr. 11 Da formuleringen i lovforslaget kan give anledning til tvivl,  

 fordi godtgørelsesbeløb ikke er nævnt, jf. § 33, foreslås det, at  

 retstilstanden præciseres med det foreslåede ændringsforslag.
Der er ikke  

 indholdsmæssige ændringer i forhold til det foreliggende lovforslag.
 Til nr. 12 og 13 Det synes rimeligt, at også repræsentanter for det  

 offentlige arbejdsmarked får indflydelse på udviklingen af  

 erhvervssygdomsbegrebet.
 I store dele af de sektorer, der arbejder med mennesker f.eks. dele af  

 sundhedssektoren, politiet og lignende, optræder arbejdsskader, der er  

 specifikke for området, og det er ønskeligt, at disse gruppers særlige  

 problemer bliver kendt i udvalget.
 Til nr. 14 Bestemmelsen er ny.
 Den skriftlige beretning med statistiske oversigter, som  

 Arbejdsskadestyrelsen pålægges at udarbejde een gang årligt, skal ligeledes  

 omfatte Erhvervssygdomsudvalgets arbejde og bør derfor udarbejdes i  

 samarbejde med medlemmerne af Erhvervssygdomsudvalget.
 Beretningen skal tjene bl.a. det formål at skabe et klart overblik over  

 skadesudviklingen.
 Til nr. 15 Med ændringsforslaget præciseres, at reglerne i  

 forvaltningsloven og i lov om forsikring mod følger af arbejdsskade om  

 partshøring, aktindsigt og klageadgang også anvendes i sager, der fortsat  

 behandles efter lov om arbejdsskadeforsikring, jf. § 70, stk. 2.
Jytte Andersen (S) Pernille Forchhammer (S) Jytte Hilden (S) Jørn  

 Pedersen (S) Jan Petersen (S) Grete Schødts (S) Taanquist (S) nfmd.
Hanne Thanning Jacobsen (SF) Bente Juncker (CD) Pia Christmas-Møller (KF)  

 Per Tærsbøl (KF) Grethe Fenger Møller (KF) Eva Kjer Hansen (V) Hanne  

 Severinsen (V) Tom Behnke (FP) Lone Dybkjær (RV) Kofod-Svendsen (KRF)  

 fmd.
Bilag Nogle af udvalgets spørgsmål og socialministerens svar herpå Spørgsmål 24:
»Ministeren bedes redegøre for, i hvilken udstrækning  

 tillidsrepræsentanter og sikkerhedsrepræsentanter er dækket af virksomhedens  

 arbejdsskadeforsikring under udførelse af tillidshvervet uden for  

 virksomhedens område.« Svar:
 En virksomhed har forsikringspligt efter arbejdsskadeforsikringsloven for  

 sine tillidsrepræsentanter og sikkerhedsrepræsentanter under disses udførelse  

 af aktiviteter, som direkte vedrører tillids- og sikkerhedsforhold på  

 virksomheden.
 I det omfang sådanne virksomhedsrelaterede aktiviteter foregår uden for  

 virksomhedens geografiske område, er repræsentanterne ligeledes omfattet af  

 virksomhedens arbejdsskadeforsikring.
Omvendt vil repræsentanterne ikke være omfattet af virksomhedens  

 forsikring under udførelse af aktiviteter, som måske er relevante for  

 varetagelsen af disse hverv generelt, men som ikke relaterer sig til konkrete  

 forhold på virksomheden.
Dette gælder, selv om aktiviteten måtte finde sted  

 på virksomhedens område.
 Følgende eksempler belyser forsikringsdækningens omfang og grænser.
 Eksempel 1:
En tillidsrepræsentant arbejder med en konkret sag vedrørende forholdet  

 mellem en medarbejder og virksomhedens ledelse.
Medarbejderen er sygemeldt og  

 må derfor besøges i hjemmet.
Her vil tillidsrepræsentantens færden til  

 medarbejderens bopæl, opholdet hos medarbejderen og færden tilbage være  

 forsikret aktivitet.
 Eksempel 2:
En tillidsrepræsentant kommer til skade, da han er i færd med på sit  

 kontor i virksomheden at skrive en ansøgning til sin fagorganisation om  

 deltagelse i et kursus i forhandlingsteknik.
Dette tilfælde er ikke omfattet  

 af virksomhedens arbejdsskadeforsikring.
 Spørgsmål 36:
 Ad svaret på spørgsmål 24, jf. bilag 26, samt kommentaren til FTF's  

 forslag om tillidsrepræsentanterne, jf. bilag 28.
»a.
Skal svaret og kommentaren forstås således, at en  

 fællestillidsrepræsentant, der dækker flere filialer af en virksomhed  

 placeret geografisk spredt, er omfattet af arbejdsskadeforsikringslovens  

 beskyttelse ved sin færden mellem disse filialer? b.
Hvad er begrundelsen for, at en tillidsrepræsentant ikke er omfattet af  

 loven ved udførelse af hverv som f.eks. deltagelse i kursusvirksomhed, når  

 dette sker i overensstemmelse med reglerne aftalt med arbejdsgiver og er en  

 del af almindelig tillidsrepræsentantuddannelse/-arbejde?» Svar:
 Ad a:
 En fællestillidsrepræsentant, der færdes mellem forskellige geografisk  

 spredte filialer af samme virksomhed, er dækket efter lov om  

 arbejdsskadeforsikring under sin færden frem og tilbage samt under opholdet  

 på den »fremmede filial«.
Det er en forudsætning, at formålet med besøget på den »fremmede  

 filial« er et tillidshverv eller et led i den pågældendes arbejde på  

 virksomheden i øvrigt.
Det vil sige, a tillidsmanden ikke er dækket, hvis  

 formålet er af privat karakter.
 Ad b:
 Det er arbejdsskadeforsikringslovens sigte at dække de risici, der er  

 forbundet med arbejdet.
 Efter Arbejdsskadestyrelsens praksis vil skader, der rammer  

 tillidsrepræsentanter, blive anerkendt, når skaden opstår under  

 tillidsrepræsentantens direkte arbejde som tillidsrepræsentant.
For så vidt angår ansattes skader under deltagelse i kurser lægges der  

 blandt andet vægt på, i hvilket omfang arbejdsgiveren konkret har betalt for  

 kurset eller har givet den ansatte tjenestefri med løn eller har aftalt  

 kurset med den ansatte.
Videre lægges der vægt på, om der er tale om en  

 kursusaktivitet i virksomhedens interesse eller i den ansattes interesse.
I  

 mange tilfælde vil et kursus være i begge parters interesse, og her vil der  

 blive tale om en interesseafvejning.
Specielt for så vidt angår tillidsrepræsentantens deltagelse i  

 tillidsrepræsentantuddannelse anser styrelsen tillidsrepræsentantens  

 deltagelse i sådanne kurser m.v. for en personlig uddannelse af den  

 pågældende.
Derfor anerkender styrelsen ikke skader, der indtræder under  

 sådan kursusaktivitet.
 Spørgsmål 37:
 Ad kommentaren fra FTF vedrørende § 12.
»Hvad er begrundelsen for, at vægtningen af forbeholdet først sker  

 ved erstatningsudmålingen?» Svar:
 Med lovforslaget indføres frister for anerkendelse/afvisning af anmeldte  

 skader.
 Til brug for afgørelsen om anerkendelse/afvisning indhenter styrelsen  

 lægelige og andre oplysninger om den anmeldte skade og dens følger.
 I forbindelse hermed får styrelsen også oplysninger om eventuelle  

 ikke-arbejdsrelaterede skader, men ikke nødvendigvis tilstrækkelige  

 oplysninger om disses følger.
 Når der er truffet afgørelse om anerkendelse af en konkret skade som  

 arbejdsskade, indhenter styrelsen supplerende oplysninger om arbejdsskadens  

 følger med henblik på erstatningsudmålingen.
 Styrelsen træffer afgørelse om erstatning, når de varige følger af skaden  

 kan vurderes (lovforslagets § 31, som afløser § 26 i gældende lov).
 Det er først, når styrelsen kan vurdere de varige følger af arbejdsskaden,  

 at forbeholdet kan vægtes.
 Derfor vægtes forbeholdet først ved erstatningsudmålingen.
 Spørgsmål 38:
 Ad kommentaren fra FTF vedrørende § 31.
»Ifølge bemærkningerne til de sidste ændringer af § 26 blev fristen  

 for afgørelse om erstatning ændret fra 3 år til 2 år med følgende  

 begrundelse: »Der opnås hermed harmoni mellem  

 arbejdsskadeforsikringslovens og sygedagpengelovens regler om  

 varighedsbegrænsningen, hvorefter dagpenge normalt ikke kan udbetales i mere  

 end 2 år.« Hvordan harmonerer dette med kommentarens henvisning til, at der ikke i  

 forbindelse med sygedagpengelovens ændring af varighedsbegrænsningen var en  

 sådan sammenhæng? Forlængelsesreglerne i sygedagpengeloven går netop på den situation, hvor  

 der er en stationær tilstand med mulighed for revalidering, eller under  

 behandling/konkret ventetid på behandling, hvor der er mulighed for at få  

 genskabt arbejdsdygtigheden.
Men efter arbejdsskadeforsikringsloven kan man  

 jo netop ikke skønne over erstatningens størrelse, før tilstanden er  

 stationær.
De mennesker, som stadig er syge, hvor der ikke er  

 revalideringsmuligheder for tiden eller behandlingsmuligheder, falder derfor  

 i et hul mellem de to lovgivninger.
Erstatningsfastsættelsen trækker ud,  

 fordi der ikke er mulighed for at skønne over skadelidtes fremtidige  

 helbredstilstand, og samtidig kan man ikke forlænge sygedagpengene ud over de  

 52 uger, fordi betingelserne ikke er opfyldt.
Er det rimeligt?» Svar:
Begrundelsen for at sætte varighedsbegrænsningen til et år i  

 sygedagpengeloven har været, at en for lang periode med sygedagpenge ikke må  

 virke som en barriere for, at de nødvendige foranstaltninger iværksættes, før  

 sygedagpengeperiodens varighed i sig selv bliver et problem for at vende  

 tilbage til arbejdsmarkedet.
Der må inden for et år normalt kunne tages  

 stilling til, om pågældende kan vende tilbage til arbejdsmarkedet, eller om  

 der skal søges om pension.
Formålet med nedsættelsen af varighedsbegrænsningen i sygedagpengeloven  

 har også relevans for arbejdsskade.
Også i tilfælde hvor erstatningens  

 størrelse ikke har kunnet fastlægges inden for et år, vil det normalt være  

 muligt at afgøre, om der skal iværksættes revalidering eller søges pension.  

 En sådan afgørelse bør ikke udskydes blot for at afvente den endelige  

 afgørelse om størrelsen af erstatningen efter  

 arbejdsskadeforsikringslovgivningen.
 Hertil kommer, at Arbejdsskadestyrelsen ved administrationen af loven er  

 opmærksom på et eventuelt dagpengeophør og søger at tilrettelægge  

 sagsbehandlingen efter dette.
 Arbejdsskadestyrelsen søger således at imødegå uheldige følger af  

 dagpengeophør ved at træffe en foreløbig (midlertidig) afgørelse om  

 erstatning for tab af erhvervsevne med virkning fra dagpengenes ophør.
For at styrelsen kan benytte denne mulighed, er det en forudsætning, at  

 der er tale om en anerkendt arbejdsskade.
Det kan i visse sager - typisk ved  

 erhvervssygdomssager og ved for sent anmeldte arbejdsulykkessager -  

 undtagelsesvis være vanskeligt at træffe denne afgørelse i rette tid.
For så vidt angår spørgsmålet om det rimelige i, at skadelidte kan falde i  

 et hul mellem de to lovgivninger, skal der henvises til, at skadelidte efter bistandsloven har mulighed for bistand i denne  

 periode, at Arbejdsskadestyrelsen, som det fremgår, har mulighed for at træffe  

 foreløbige (midlertidige) afgørelser i denne periode, at Arbejdsskadestyrelsen efterfølgende har mulighed for at træffe  

 afgørelse om erstatning med tilbagevirkende kraft, og at der i de retningslinjer, der skal fastsættes efter forslagets § 19,  

 også bliver mulighed for en koordinering mellem kommunerne og  

 Arbejdsskadestyrelsen på dette punkt.
 Der henvises i øvrigt til socialministerens kommentarer af 11. marts 1992  

 til FTF's brev af 10. januar 1992.
