 I en årrække havde en arbejdsgiver, hvis regnskabsår sluttede 31.
marts, indbetalt pensionsbidrag til kapitalpensionsordning for en  

 ansat i marts måned vedrørende den ansattes indkomst i det foregående  

 kalenderår.
I anledning af en lovændring blev der i 1986 indbetalt bidrag  

 både for 1985 og 1986, men dette blev ikke anset for at medføre beskatning i  

 henhold til pensionsbeskatningslovens § 16, jf.
 § 21.
 A klagede over, at ligningskommissionen havde forhøjet hans selvangivne  

 indkomst for 1986 med 53.900 kr., svarende til den del af en præmie på  

 134.500 kr., som klagerens arbejdsgiver havde indbetalt på klagerens  

 kapitalpensionsordning, som oversteg det i pensionsbeskatningslovens § 16,  

 stk. 2, angivne maksimum for 1986 på 80.600 kr.
Det fremgik af sagens oplysninger, at klageren var direktør og  

 hovedaktionær i selskabet B A/S.
I april 1974 havde klageren indgået en  

 overenskomst om kapitalpension med selskabet og med C som kontoførende bank.  

 Som pensionsbidrag skulle indbetales 15% af årslønnen.
Der var i  

 overenskomsten ikke indgået aftale om forfaldsdato for præmiernes  

 indbetaling.
Ved tillæg til overenskomsten var det i marts 1983 aftalt, at de  

 årlige indbetalinger på nævnte kapitalpensionskonto fremover skulle andrage  

 20% af den samlede lønindtægt.
Det var endvidere oplyst, at arbejdsgiveren, hvis regnskabsår sluttede pr.  

 31. marts, stedse havde indbetalt de for klageren beregnede  

 kapitalpensionsbidrag for det forudgående kalenderår, der var klagerens  

 indkomstår, inden den 31. marts det følgende år.
For indkomståret 1985 var  

 præmieindbetalingerne følgelig foretaget ca. 3 måneder efter udløbet af  

 klagerens indkomstår, i marts 1986. For indkomståret 1986 skulle  

 indbetalingerne ligeledes have fundet sted inden den 31. marts 1987.
 Da lovgivningen vedrørende kapitalpension blev ændret ved lov nr. 148 af  

 19. marts 1986 med virkning fra 1. januar 1987, var der - med bankens  

 indforståelse - indbetalt 72.500 kr. på grundlag af klagerens indkomst i  

 1986. De to indbetalinger på kapitalpensionskontoen i kalenderåret 1986 kom  

 derved tilsammen til at overstige det tilladte maksimumbeløb for et enkelt år  

 med 53.900 kr., jf. pensionsbeskatningslovens § 16, stk. 2.
Klagerens revisor havde herefter anmodet det tidligere  

 Statsskattedirektorat, nu Told- og Skattestyrelsen, om tilladelse til uden  

 skatte- og afgiftsmæssige konsekvenser at få tilbagebetalt 53.900 kr. til  

 arbejdsgiveren vedrørende de for meget indbetalte bidrag til  

 kapitalpensionsordningen.
Styrelsen havde udtalt, at der i klagerens tilfælde  

 ikke var hjemmel til at bevilge dispensation.
Klagerens revisor nedlagde påstand om, at arbejdsgiveren var berettiget  

 til i kalenderåret 1986 dels at indbetale det bidrag, der kunne henføres til  

 klagerens lønindkomst i 1986, og dels det bidrag, der kunne henføres til  

 lønindkomsten i 1985, og som i overensstemmelse med mangeårig praksis blev  

 indbetalt inden den 31. marts det følgende år.
Det skyldtes alene den  

 foretagne lovændring med virkning fra 1. januar 1987, at arbejdsgiveren  

 indbetalte 1986-bidraget den 30. december 1986.
 Til støtte for sin påstand henviste revisoren til klagerens lønseddel for  

 1986 og til en erklæring fra banken, hvoraf fremgik, at der i marts 1986 var  

 indbetalt 62.000 kr., beregnet på grundlag af indtægten for 1985. Den 30.  

 december 1986 var indbetalt 72.500 kr., beregnet på grundlag af indtægten for  

 1986, således at de to stedfundne indbetalinger vedrørte 2 forskellige  

 indkomstår, både for klageren og for selskabet.
 Endvidere vedlagde revisoren dokumentation for, at selskabet stedse havde  

 indbetalt pensionsbidragene 3 måneder efter udløbet af klagerens regnskabsår.  

 Endvidere for, at der i selskabets regnskaber kun var opført en indbetaling  

 om året som bidrag til klagerens kapitalpensionsordning, ligesom  

 indbetalingsbeløbene - bortset fra bidraget på 72.500 kr. - vedrørte  

 klagerens forudgående optjeningsår.
Efter de foreliggende oplysninger fandt Landsskatteretten, at de  

 bortseelsesberettigede pensionsbidrag måtte anses for anvendt i vedkommende  

 indkomstår, for hvilket de var beregnede.
Da maksimumgrænserne i  

 pensionsbeskatningslovens § 16 herefter ikke var overskredet for indkomståret  

 1986, blev ansættelsen nedsat med 53.900 kr.
 LV 1989, I 2.7.7.
