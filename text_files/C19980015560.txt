Vejledning om aktindsigt m.v. i  

 helbredsoplysninger 1. Indledning Ved lov nr. 482 af 1. juli 1998 om patienters retsstilling  

 er der fastlagt en samlet lovgivning, der regulerer de grundlæggende og  

 generelle principper for den enkelte patients selvbestemmelse og  

 retssikkerhed i forhold til sundhedsvæsenet i forbindelse med  

 undersøgelse, behandling og pleje.
Loven er optrykt som bilag  

 11) til vejledningen.
 Hvor der i vejledningen er nævnt loven, refereres  

 således til lov om patienters retsstilling.
Reglerne i lov om aktindsigt i helbredsoplysninger er nu  

 indeholdt i lov om patienters retsstilling.
Lov om aktindsigt i  

 helbredsoplysninger ophæves derfor samtidig med, at lov om patienters  

 retsstilling træder i kraft 1. oktober 1998, Reglerne om aktindsigt i patientjournaler m.v. er i  

 forhold til den gældende lovgivning ændret på  

 følgende væsentlige punkter:
Patienter får ret til flere oplysninger end, hvad der  

 følger af lov om aktindsigt i helbredsoplysninger, jf. lovens  

 § 20, stk. 1. Udover aktindsigt i de foreliggende oplysninger skal  

 der fremover gives patienterne information om formålet med behandlingen  

 af personoplysninger, om kategorierne af modtagere af oplysningerne og  

 tilgængelig information om, hvorfra disse stammer.
Disse  

 ændringer i forhold til den eksisterende lovgivning er en følge  

 af Europaparlamentet og Rådets direktiv 95/46/EF om behandling af  

 personoplysninger m.v., som skal være indarbejdet i dansk ret den 24.  

 oktober 1998. Der henvises til vejledningens afsnit 7.
 Patienter, der er fyldt 15 år, er berettiget til aktindsigt  

 efter lovens regler, jf. lovens § 8, stk. 3.
 Nærmeste pårørende til afdøde patienter har  

 som udgangspunkt ret til oplysninger om en afdød patients  

 sygdomsforløb, dødsårsag og dødsmåde, jf.  

 lovens § 28.
Udover disse ændringer er der tale om en stort set  

 uændret videreførelse af de gældende regler, herunder  

 gældende praksis.
Enkelte steder er der i forhold til den tidligere  

 vejledning foretaget sproglige præciseringer.
2. Hvilke institutioners og personers journaler m.v. er omfattet? Retten til aktindsigt omfatter alle patientjournaler m.v.,  

 der i forbindelse med sundhedsmæssig virksomhed er udarbejdet af  

 autoriserede sundhedspersoner eller på autoriserede sundhedspersoners  

 ansvar.
Herved forstås journaler m.v., som udfærdiges i  

 forbindelse med behandling af patienter.
Ved begrebet behandling  

 forstås undersøgelse, diagnosticering, sygdomsbehandling,  

 genoptræning, sundhedsfaglig pleje og sundhedsfaglige  

 forebyggelsestiltag over for den enkelte patient m.v., jf. lovens § 3.  

 Når der nedenfor i vejledningen er brugt begrebet »behandling« skal det  

 således forstås i denne betydning, bortset fra lovens § 20,  

 stk. 1 om aktindsigt, som er nærmere omtalt i vejledningens afsnit  

 7.
I loven er der nu anvendt et ensartet begreb om journaler,  

 nemlig patientjournaler m.v.
I lov om aktindsigt i helbredsoplysninger  

 anvendtes begrebet »patientjournaler, patientoptegnelser og patientregistre  

 m.v.« Den ændrede formulering i lov om patienters retsstilling  

 indebærer ikke nogen realitetsændring i forhold de hidtil  

 gældende bestemmelser.
 Loven gælder fortsat ikke for oplysninger i  

 registre, som er omfattet af lov om offentlige myndigheders registre, eller  

 for registrering, der udelukkende finder sted til videnskabelige eller  

 statistiske formål, jf. lovens § 19, stk. 2. Det skal  

 bemærkes, at denne bestemmelse forventes ændret i forbindelse med  

 det forslag til lov om personoplysninger, som genfremsættes af  

 justitsministeren i folketingssamlingen 1998 - 99, idet lov om offentlige  

 myndigheders registre med dette lovforslag foreslås ophævet.
Hvor helbredsoplysninger er indeholdt i et register,  

 f.eks.
Landspatientregistret, har en registreret person efter begæring  

 ret til at få meddelelse om de oplysninger, der er registreret om  

 vedkommende, jf. § 13 i lov om offentlige myndigheders registre.
 Retten til aktindsigt omfatter efter loven kun journaler  

 m.v., der er udarbejdet af autoriserede sundhedspersoner, dvs. læger,  

 tandlæger, sygeplejersker, jordemødre, fysioterapeuter,  

 ergoterapeuter, kliniske tandteknikere, optikere, tandplejere, kliniske  

 diætister, fodterapeuter og kiropraktorer eller personer, der handler  

 på disses ansvar.
Med hensyn til ret til aktindsigt i autoriserede  

 psykologers journaler er der i § 14, stk. 3 - 5, i lov om  

 psykologer m.v. fastsat regler om aktindsigt.
Reglerne om aktindsigt i  

 kapitel 4 i lov om patienters retsstilling gælder derfor ikke for denne  

 gruppe sundhedspersoner, jf. lovens § 2.
 Retten til aktindsigt omfatter herefter patientjournaler  

 m.v., udfærdiget af autoriserede sundhedspersoner på sygehuse,  

 klinikker, ambulatorier og andre institutioner, hvor der foretages behandling  

 af patienter, hvad enten disse sygehuse m.v. er offentlige eller private.
 Både private sygehuse som gigt- og  

 sclerosehospitalerne og private betalingssygehuse samt private  

 behandlingsklinikker er omfattet af loven.
 Sygeplejefaglige optegnelser (ofte benævnt  

 sygeplejekardex), journaler m.v. på kommunale tandplejeklinikker og  

 optegnelser hos skolelæge/sundhedsplejerske og plejejournaler på  

 plejehjem er tillige omfattet.
Såfremt en patient anmoder om aktindsigt i en  

 patientjournal på et sygehus skal dette forstås som en anmodning  

 om aktindsigt i den lægelige journal.
Det skal således alene  

 gives aktindsigt i sygeplejeoptegnelser, såfremt der specifikt er  

 anmodet herom, idet relevante oplysninger fra disse optegnelser  

 vedrørende undersøgelse, behandling m.v. altid skal  

 fremgå af patientjournalen ved overførelse til denne.
Endvidere er journaler og optegnelser i privat praksis  

 ført af en autoriseret sundhedsperson omfattet af retten til  

 aktindsigt.
Dette vil typisk omfatte journaler m.v. ført af alment  

 praktiserende læge, speciallæge, kiropraktor, fysioterapeut,  

 fodterapeut, klinisk tandtekniker, tandplejer m.fl.
For så vidt angår aktindsigt i  

 speciallægeerklæringer, f.eks. til forsikringsselskaber, vil  

 disse også være omfattet af retten til aktindsigt, idet  

 erklæringerne må betragtes som en del af speciallægens  

 journalmateriale i relation til reglerne om aktindsigt i lov om patienters  

 retsstilling, såfremt lægens erklæring baserer sig på  

 undersøgelse, behandling og pleje af patienten.
Baggrundsmaterialet  

 for en sådan speciallægeerklæring vil typisk af lægen  

 blive returneret til det sted, hvorfra det er rekvireret uden at  

 speciallægen er forpligtet til at tage en kopi heraf til journalen.
En  

 speciallæge er derfor alene forpligtet til at give aktindsigt i  

 speciallægeerklæringen.
Såfremt speciallægen er i  

 besiddelse af baggrundsmaterialet, er dette imidlertid undergivet aktindsigt,  

 da det i givet fald vil være en del af journalen.
Også optegnelser, der foretages af autoriserede  

 sundhedspersoner som led i behandling i private hjem, omfattes af retten til  

 aktindsigt.
Dette gælder f.eks. vagtlægers, sundhedsplejerskers  

 og hjemmesygeplejerskers optegnelser.
 Tilsvarende omfattes optegnelser på institutioner  

 uden for sundhedsvæsenet, f.eks. journaler ført i  

 Kriminalforsorgens syge- og hospitalsafdelinger, når optegnelserne er  

 foretaget af autoriserede sundhedspersoner som led i behandling af patienten.  

 Det samme gælder journaler ført på Statens  

 Øjenklinik under Socialministeriet.
Oplysninger, der f.eks. i forbindelse med pleje nedskrives  

 af ikke-autoriserede sundhedspersoner, omfattes af loven i det omfang, disse  

 oplysninger indføres i patientjournalen m.v., f.eks. fordi de noteres  

 ned efter bemyndigelse fra den autoriserede sundhedsperson og på dennes  

 ansvar.
Derudover vil patienten, hvor der er tale om offentlige institutioner  

 have adgang til aktindsigt i ikke-autoriserede sundhedspersoners optegnelser  

 efter reglerne i offentlighedsloven (§§ 4, stk. 2, 8 og 11). En  

 smidig anvendelse af princippet om meroffentlighed, jf. offentlighedslovens  

 § 4, stk., 2, vil kunne løse de fleste praktiske problemer i  

 denne forbindelse.
Optegnelser om enkeltpersoners helbredsforhold, der  

 foretages af andre end autoriserede sundhedspersoner og uden at indgå  

 som led i sundhedsmæssig behandling, er ikke omfattet af loven.
Det  

 betyder, at en anmodning om aktindsigt heri ikke skal behandles efter  

 reglerne i lov om patienters retsstilling, men efter reglerne i  

 offentlighedsloven, forvaltningsloven eller registerlovgivningen eller efter  

 de specielle regler, der gælder for det pågældende  

 område.
Det kan f.eks. være helbredsoplysninger, der  

 indgår i sager, som er under behandling i Arbejdsskadestyrelsen eller i  

 Den Sociale Ankestyrelse.
Det kan også være oplysninger om  

 analyser af blod eller urin, der er foretaget i kontrolmæssigt  

 øjemed, f.eks. inden for Kriminalforsorgen.
 3. Aktindsigtens formål, omfang af aktindsigt m.v.
 Der har siden 1. januar 1987 været ret til  

 aktindsigt i sygehusjournaler, og fra 1. januar 1994 har der været ret  

 til aktindsigt i praktiserende sundhedspersoners patientjournaler m.v.
 Retten til aktindsigt i sygehusjournaler gælder for  

 journaler udfærdiget efter 1. januar 1987 og for tilførsler til  

 eksisterende sygehusjournaler foretaget efter dette tidspunkt.
 For praktiserende sundhedspersoners journaler er der ret  

 til aktindsigt i de oplysninger, som er nedskrevet i journaler m.v. efter 1.  

 januar 1994. I de tilfælde, hvor praktiserende sundhedspersoner har  

 anvendt elektronisk databehandling til journalføring, vil der efter  

 lovens § 37 være ret til aktindsigt også i de oplysninger,  

 der er tilført journalen før 1. januar 1994. Baggrunden herfor  

 er, at der efter § 7 a i lov om private registre, tidligere er  

 indført ret til indsigt i journaler, som føres på  

 edb.
Retten til aktindsigt omfatter hele journalen.
Omfattet af  

 journalen er også materiale, såsom lægeerklæringer og  

 røntgenbilleder/beskrivelser samt resultatet af undersøgelses-  

 og behandlingsforløb, i det omfang de har betydning for diagnose,  

 behandling, observationer m.v.
Retten til aktindsigt omfatter også  

 ikke-optegnelsespligtige oplysninger, som måtte indgå i  

 journalen, samt eventuel brevveksling med f.eks. andre myndigheder eller  

 pårørende, som er tilført journalen som bilag.
Biologiske  

 præparater er ikke en del af patientjournalen.
Selvom patienten ikke har et retskrav på aktindsigt  

 i journaler m.v. før 1. januar 1994 ført af praktiserende  

 sundhedspersoner eller før 1. januar 1987 for så vidt  

 angår sygehusjournaler, vil den ansvarlige autoriserede sundhedsperson  

 ikke være afskåret fra at give patienten aktindsigt i  

 sådanne helbredsoplysninger.
Det kan ske efter en konkret vurdering af  

 journaloplysningernes indhold og deres betydning for patienten.
 I de tilfælde, hvor journaler m.v. oprettet  

 før 1. januar 1994 (eller før 1. januar 1987 for  

 sygehusjournalers vedkommende) indgår i en såkaldt  

 afgørelsessag (f.eks. en pensions- eller klagesag), vil disse  

 journaler være omfattet af reglerne om parters aktindsigt i kapitel 4 i  

 forvaltningsloven.
4. Formålet med vejledningen Vejledningen har til formål at gøre  

 både amtskommuner og kommuner, sundhedspersoner samt offentligheden i  

 almindelighed opmærksom på reglerne om aktindsigt i  

 helbredsoplysninger og at vejlede om, hvordan patienten i praksis kan  

 opnå indsigt i sin journal m.v.
 I det følgende belyses forskellige  

 spørgsmål i forbindelse med reglernes anvendelse:
Hvem har ret til aktindsigt? (afsnit 5) Fremgangsmåde ved anmodning om aktindsigt (afsnit  

 6) Hvordan gives aktindsigt? (afsnit 7) Hvornår kan anmodning om aktindsigt afslås?  

 (afsnit 8) Klage over afgørelser om aktindsigt (afsnit 9) Journalføring (afsnit 10) Gebyr  (afsnit 11) Tvivls spørgsmål (afsnit 12) 5. Hvem har ret til aktindsigt? Det er den patient, der er eller har været indlagt  

 på sygehus, eller som i øvrigt er blevet undersøgt,  

 behandlet m.v., som har krav på at se den journal, der i forbindelse  

 hermed er oprettet af en autoriseret sundhedsperson.
Det kan undtagelsesvis  

 forekomme, at et ønske om aktindsigt ikke - eller ikke  fuldt ud  

 - kan imødekommes, jf. undtagelsesbestemmelsen i lovens § 20,  

 stk. 2. Der henvises til vejledningens afsnit 8 nedenfor.
 Særligt om aktindsigt i journaler  

 vedrørende børn og patienter, der ikke selv kan varetage deres  

 interesser m.fl.
Børn, der er fyldt 15 år, har nu efter  

 loven s § 8, stk. 3, et selvstændigt krav på  

 aktindsigt efter reglerne herom i lovens kapitel 4.  

 Forældremyndighedens indehaver til en patient under 18 år, vil  

 ligeledes have krav på aktindsigt efter loven.
I særlige  

 tilfælde vil aktindsigt til forældremyndighedensindehaver dog  

 helt eller delvist kunne nægtes, jf. vejledningens punkt 8.
Såfremt en patient ikke selv kan vare tage sine  

 interesser, indtræder den legale repræsentant i patientens  

 rettigheder efter loven.
En legal repræsentant kan efter loven  

 være forældremyndighedsindehaver, nærmeste  

 pårørende eller værge.
Den legale repræsentantsret  

 til at indtræde i patientens rettigheder efter loven vedrører  

 dog kun forhold, der er nødvendige for at varetage patientens  

 interesser og behov i den konkrete situation.
Det må bero  

  på et konkret skøn i hvilket omfang, der skal gives  

 repræsentanten aktindsigt i patientens journal.
Der bør her  

 anlægges en bred fortolkning, så repræsentanten ikke  

 forhindres i at bistå patienten, således at der i de fleste  

 tilfælde bør gives den legale repræsentant aktindsigt i  

 patientens journal.
 F.eks. vil en værge i de tilfælde, hvor en  

 patient er under værgemål, der omfatter personlige forhold,  

 herunder helbredsforhold, jf. værgemålslovens § 5, have krav  

 på aktindsigt i den pågældendes journal.
Den, som journalen vedrører, kan bemyndige en anden  

 til på sine vegne at benytte adgangen til aktindsigt i det omfang,  

 vedkommende selv vil have ret dertil.
Dette er i overensstemmelse med det  

 almindelige princip om, at den enkelte normalt har adgang til at lade sig  

 bistå eller repræsentere af andre.
 Såfremt nære pårørende til f.eks.  

 en alderdomssvækket plejehjemsbeboer, der ikke opfylder lovens krav om  

 ikke selv at kunne varetage sine interesser, fremsætter anmodning om  

 aktindsigt i den pågældendes plejehjemsjournal, bør der  

 normalt ikke stilles krav om indhentelse af en formel fuldmagt fra  

 plejehjemsbeboeren (eller om beskikkelse af en værge), hvis  

 plejehjemspersonalet i øvrigt er bekendt med, at de nære  

 pårørende gennem længere tid har varetaget den  

 pågældendes interesser, og hvis plejehjemsbeboeren må  

 antages at være indforstået hermed eller selv har bedt de  

 pårørende om at bistå sig.
Særligt om aktindsigt i en afdød patients  

 journal Med lov om patienters retsstilling får  

 afdødes nærmeste pårørende nu ret til at få  

 oplysninger om afdødes sygdomsforløb, dødsårsag og  

 dødsmåde, såfremt det ikke må antages at stride mod  

 den afdøde patients ønske og hensynet til afdøde, jf.  

 lovens § 28. Bestemmelsen tager sigte på den situation, hvor  

 afdødes nærmeste pårørende ønsker  

 oplysninger om årsagen til dødens indtræden m.v.
Dette vil  

 typisk ske ved, at de nærmeste pårørende henvender sig til  

 det sygehus, hvor vedkommende var indlagt og efterfølgende afgik ved  

 døden.
 Bestemmelsen omfatter tillige de tilfælde, hvor  

 vedkommende f.eks. er afgået ved døden på et plejehjem.  

 Her vil de pårørende efter begæring kunne få de  

 nævnte oplysninger af en sundhedsperson, typisk den læge, der har  

 konstateret dødens indtræden.
Personkredsen for de efterladte, der efter bestemmelsen  

 kan modtage oplysninger om afdøde, er ikke præcist angivet i  

 loven.
Det vil således bero på et skøn udfra den konkrete  

 situation, hvilke personer der i hvert enkelt tilfælde må anses  

 for nærmeste pårørende.
Ved nærmeste  

 pårørende forstås først og fremmest patientens  

 samlevende ægtefælle eller samlever, slægtninge i lige  

 linie, og alt efter de konkrete forhold, søskende.
Adoptivbørn  

 vil som regel og plejebørn jævnligt kunne betragtes som  

 nærmeste pårørende.
En partner i et registreret parforhold  

 falder også ind under begrebet.
Begrebet »nærmeste  

 pårørende« bør afhængigt af den konkret situation  

 fortolkes udvidende.
En nær ven, patientrådgiver m.fl., der er  

 fortrolig med patienten, og som af patienten blev opfattet som »den  

 nærmeste« falder ind under begrebet, hvis det er utvivlsomt, at  

 pågældende er den nærmeste.
Oplysningerne må kun videregives, såfremt det  

 ikke må antages at stride mod afdødes ønske, og hensynet  

 til afdøde eller andre private interesser ikke taler afgørende  

 herimod.
Det kan f.eks. være tilfældet, hvis journalen indeholder  

 oplysninger om afdøde eller forholdet mellem den afdøde og de  

 pårørende, som det konkret må antages, at den  

 afdøde ikke ville have ønsket, de pårørende blev  

 bekendt med.
Såfremt afdøde udtrykkeligt har fremsat  

 ønske om, at den pågældende ikke må få  

 aktindsigt, vil oplysningerne heller ikke kunne videregives, jf. dog  

 nedenfor.
I særlige tilfælde vil det efter lovens  

 § 28, stk. 1, 2. pkt., være muligt at underrette de  

 pårørende om sygdomsforløb m.v., selv om afdøde  

 udtrykkeligt har modsat sig dette.
Det er en betingelse for videregivelse  

 efter denne regel, at videregivelsen er nødvendig til berettiget  

 varetagelse af en åbenbar almen interesse eller af væsentlige  

 hensyn til patienten, sundhedspersonen eller andre.
Hvorvidt betingelserne  

 herfor er opfyldt, vil bero på et konkret skøn, men for så  

 vidt angår videregivelse til varetagelse af en åbenbar almen  

 interesse, forudsættes en sådan videregivelse kun undtagelsesvis  

 at finde sted.
Efter lovens § 28, stk. 2, vil der nu være  

 mulighed for de nærmeste efterladte at få oplysninger om  

 afdødes sygdomsforløb, dødsårsag m.v. hos  

 afdødes praktiserende læge.
I visse tilfælde vil det  

 således være den praktiserende læge, der gennem flere  

 år har nærmere kendskab til patienten, der bedst kan  

 drøfte sygdomsforløbet med de efterladte  

 pårørende.
Den pågældende læge er  

 således berettiget til at få oplysningerne fra sygehuset m.fl.,  

 men kun hvis der foreligger en anmodning herom fra afdødes  

 nærmeste pårørende.
Sygehuset må ikke automatisk videresende oplysninger  

 om afdøde patienter til patientens læge.
Der skal altid  

 foreligge en anmodning herom fra den pågældende læge i den  

 konkrete situation herom.
Foreligger der en anmodning fra afdødes  

 læge, vil sygehuset være forpligtet til at udlevere  

 oplysningerne, idet den pågældende læge kun må anmode  

 herom, når der foreligger en begæring fra de efterlade.
De  

 oplysninger, der kan videregives, vil typisk være epikriser.  

 Videregivelsen må heller ikke i denne situation stride mod  

 afdødes ønske, f.eks. fordi afdøde udtrykkeligt inden  

 dødsfaldet har frabedt sig en sådan videregivelse.
Det er i bemærkningerne til lov om patienters  

 retsstilling forudsat, at der lokalt søges etableret sådanne  

 procedurer, der kan sikre, at de nævnte oplysninger relativt hurtigt  

 kan fremsendes til den praktiserende læge m.fl., når der er  

 fremsat begæring herom fra den praktiserende læge.
Dette er  

 vigtigt med henblik på, at de efterlade så hurtigt som muligt kan  

 blive orienteret om afdødes sygdomsforløb m.v.
Reglerne om aktindsigt i lovens kapitel 4 gælder i  

 øvrigt ikke for obduktionserklæringer, idet obduktionerne ikke  

 foretages af en behandlingsinstitution, og obduktionernes indhold heller ikke  

 danner grundlag for behandling af patienter.
Nærmeste  

 pårørende vil dog efter reglerne i § 28 i visse situationer  

 have mulighed for aktindsigt i en obduktionserklæring, jf.  

 vejledningens afsnit 5.
Særligt om aktindsigt til tredjemand I forbindelse med tegning af livs- eller  

 pensionsforsikring, hvor helbredsoplysninger er af betydning, er det  

 sædvanlig praksis, at forsikringstager ved sin underskrift på  

 forsikringsansøgningen giver sit forsikringsselskab eller sin  

 pensionskasse fuldmagt til aktindsigt i sin journal.
Dette sker oftest i et  

 supplement til en særlig helbredserklæring, der er udfyldt af  

 forsikringstager, eller i en særlig helbredsattest, der er udfyldt af  

 såvel forsikringstager som forsikringstagers læge.
På  

 tilsvarende måde gives fuldmagt til aktindsigt ved  

 forsikringsbegivenhedens eventuelle indtræden, dvs. på  

 skadesanmeldelsen.
 Denne praksis er baseret på den oplysningspligt, der  

 efter forsikringsaftalelovens §§ 4-6 og 22 påhviler en  

 forsikringstager.
I disse tilfælde må det sikres, at det klart  

 fremgår af fuldmagten på forsikringsansøgningen eller  

 skadesanmeldelsen, hvilket formål aktindsigten (helbredsoplysningerne)  

 skal anvendes til.
Forsikringsselskabet vil nemlig kun være berettiget  

 til at rekvirere de journaloplysninger, der er nødvendige til det  

 givne formål.
Ved forsikringstegningen skal oplysningerne anvendes til  

 en vurdering af den risiko, forsikringsselskabet påtager sig ved at  

 tegne forsikringen.
En fuldmagt til aktindsigt i denne forbindelse omfatter  

 derfor kun oplysninger om forsikringstagerens helbred forud for  

 tegningstidspunktet.
Dette gælder, uanset hvornår fuldmagten  

 gøres gældende.
 Indeholder journalen oplysninger, der ikke vedrører  

 forsikringstagerens helbredsforhold og derfor ikke er relevante for  

 forsikringsselskabets risikobedømmelse, bør aktindsigten til  

 forsikringsselskabet ikke omfatte sådanne oplysninger.
Når der gives fuldmagt til aktindsigt ved  

 forsikringsbegivenhedens indtræden, vil de relevante oplysninger  

 være de helbredsoplysninger, der knytter sig til og nærmere  

 belyser forholdene i forbindelse med skaden og erstatningens  

 fastsættelse.
Der kan således ikke i almindelighed videregives  

 oplysninger om behandlinger, arvelige sygdomme m.v., der er uden betydning  

 for forsikringsbegivenheden.
Hvis et forsikringsselskabs anmodning om aktindsigt  

 på grundlag af en fuldmagt giver anledning til tvivl, vil det  

 være hensigtsmæssigt, at der rettes henvendelse til  

 forsikringsselskabet eller patienten herom.
Det vil f.eks. gælde, hvis  

 der skønnes at være behov for at få patientens  

 præcisering af, hvilke oplysninger fuldmagten skal anses at  

 vedrøre.
Det kan f.eks. være tilfældet i forbindelse med  

 en skadesanmeldelse, hvor journalen indeholder oplysninger om behandling af  

 en lidelse, der er opstået efter forsikringstegningen, når  

 oplysningerne skønnes irrelevante i forhold til skaden og  

 erstatningens fastsættelse.
Spørgsmålet om relevans kan  

 dog undertiden være vanskeligt for en ikke-forsikringskyndig at  

 vurdere.
 Frasortering af oplysninger kan enten ske ved  

 overdækning i forbindelse med fotokopiering eller ved at tilbageholde  

 dele af journalen med oplysning om, at dele er udeladt.
I visse tilfælde kan det være  

 hensigtsmæssigt at lade aktindsigten til en tredjemand, f.eks. et  

 forsikringsselskab, foregå via patienten.
Der vil da være adgang  

 til at overdrage en journalkopi til patienten, således at det overlades  

 til denne selv at tage stilling til spørgsmålet om videregivelse  

 af oplysningerne i journalen.
6. Fremgangsmåde ved anmodning om aktindsigt Der stilles ikke formkrav i forbindelse med anmodning om  

 aktindsigt.
Anmodningen kan fremsættes mundtligt eller skriftligt over  

 for den pågældende sundhedsperson eller på det  

 pågældende sygehus m.v.
I privat praksis vil det  

 sædvanligvis være naturligt, at en anmodning om aktindsigt  

 fremsættes i forbindelse med en konsultation, hvor patienten i  

 øvrigt er til behandling m.v.
Den, der anmoder om aktindsigt, skal dog afkræves  

 legitimation, medmindre sundhedspersonen eller sygehuset m.v. på  

 forhånd kender den pågældende.
Det skal tilføjes, at  

 der efter gældende overenskomster på sygesikringsområdet  

 ikke kan kræves honorar for meddelelse af aktindsigt.
7. Hvordan gives aktindsigt? Når en anmodning om aktindsigt er fremsat, skal der  

 snarest tages stilling til anmodningen.
 Særligt om de nye regler om aktindsigt i lovens § 20,  

 stk. 1.
 De nye regler i lovens § 20, stk. 1,  

 indebærer, at når en patient efter 1. oktober 1998  

 fremsætter en begæring om aktindsigt, er sundhedspersonen  

 forpligtet til at give patienten meddelelse om følgende  

 forhold:
1)	hvilke oplysninger, der behandles, 2)	behandlingens formål, 3)	kategorierne af modtagere af oplysningerne og 4)	tilgængelig information om, hvorfra disse oplysninger  

 stammer.
 Formålet med de ændrede regler om aktindsigt  

 er at sikre, at bestemmelsen om patienters ret til aktindsigt er forenelig  

 med Europa-Parlamentet og Rådets direktiv nr. 95/46/EF om behandling af  

 personoplysninger m.v., jf. artikel 12, litra a, i direktivet.
Ved begrebet »behandling« i denne bestemmelse  

 forstås - ligesom i ovennævnte EF-direktiv og forslaget til lov  

 om behandling af personoplysninger - enhver operation eller række af  

 operationer med eller uden brug af elektronisk databehandling, som  

 oplysninger gøres til genstand for.
Dette begreb er en nyskabelse i  

 forhold til den gældende lovgivning.
Omfattet af begrebet behandling er  

 enhver håndtering af oplysninger.
Det dækker således bl.a.  

 over indsamling, registrering, systematisering, opbevaring, tilpasning eller  

 ændring, selektion, søgning, brug, videregivelse ved  

 transmission, formidling eller enhver anden overladelse, sammenstilling eller  

 samkøring samt blokering, sletning eller tilintetgørelse.  

 Finder blot en af de nævnte former for håndtering af oplysninger  

 sted, vil der være tale om behandling i bestemmelsens forstand.
 Hvis der således behandles oplysninger om en  

 patients helbredsforhold i en patientjournal m.v., skal der på en let  

 forståelig måde gives den pågældende meddelelse om  

 ovennævnte fire forhold, mundtligt eller skriftligt.
Efter nr. 1 skal patienten have meddelelse om, hvilke  

 oplysninger der behandles i journalen.
Denne bestemmelse svarer til, hvad der  

 hidtil har været gældende ret efter lov om aktindsigt i  

 helbredsoplysninger.
Endvidere skal der efter nr. 2 gives meddelelse om  

 behandlingens formål.
Heri ligger ikke en forpligtelse for den  

 pågældende myndighed, institution eller sundhedsperson til at  

 meddele, hvad oplysningerne nøjagtigt vil skulle bruges til.
I kravet  

 om formålsangivelse ligger, at patienten skal have tilstrækkelig  

 information til, at den pågældende bliver klar over, hvad der er  

 baggrunden for, at der behandles oplysninger om den pågældende.  

 En generel angivelse af, hvad formålet med behandlingen er, vil  

 være tilstrækkelig.
F.eks. kan der om formålet med en  

 patientjournal henvises til lægelovens § 13, hvorefter læger  

 er forpligtede til at føre ordnede optegnelser (patientjournaler m.v.)  

 af hensyn til patientens sygebehandling, og/eller en henvisning til  

 Sundhedsstyrelsens cirkulære nr. 235 af 19. december 1996 om  

 lægers pligt til at føre ordnede optegnelser  

 (journalføring).
 Herudover skal der gives meddelelse om kategorierne af  

 modtagere af oplysningerne, jf. nr. 3. Dette vil f.eks. være  

 tilfældet, såfremt der er eller vil blive videregivet oplysninger  

 fra patientjournalen til andre sundhedspersoner, myndigheder, jf. lovens  

 § 24, stk. 2 og § 26, stk. 2.
Endelig skal der gives patienten tilgængelig  

 information om, hvorfra de oplysninger, der behandles, stammer, jf. nr. 4.  

 Denne pligt gælder kun, hvis der foreligger oplysning herom.
Det  

 påhviler således ikke sundhedspersonen efter denne bestemmelse  

 selvstændigt at tilvejebringe oplysning herom.
Typisk vil oplysninger  

 indeholdt i en patientjournal stamme fra patienten selv, eventuelle  

 pårørende, samt fra foretagne undersøgelser, behandlinger  

 m.v. foretaget på et sygehus, på et laboratorium, hos en  

 speciallæge eller en alment praktiserende læge m.v.
Det vil  

 oftest af oplysningerne direkte fremgå, hvorfra de stammer.
 Gennemførelse af aktindsigten m.v.
Afgørelsen træffes af den myndighed, den  

 institution eller den autoriserede sundhedsperson, som har patientjournalen i  

 sin besiddelse, jf. lovens § 21. For sygehusjournalers vedkommende  

 træffes afgørelsen af den overlæge, der er ansvarlig for  

 den pågældende sygehusafdeling, eller af en anden sundhedsperson,  

 som overlægen har bemyndiget hertil.
Med hensyn til sygeplejefaglige  

 optegnelser kan afgørelsen træffes af oversygeplejersken.
Det fremgår af lovens § 21, stk. 4, at i  

 de tilfælde, hvor en sundhedsperson er tillagt beføjelser med  

 hensyn til afgørelser om aktindsigt, påhviler det overordnede  

 ansvar for, at aktindsigt meddeles i overensstemmelse med loven den  

 driftsansvarlige myndighed.
Denne bestemmelse vil berøre f.eks.  

 overlæger på et sygehus.
Baggrunden for bestemmelsen i lovens  

 § 21, stk. 4, er at sikre, at reglerne om aktindsigt er forenelig  

 med direktiv 95/46/EF om behandling af personoplysninger m.v., jf.  

 vejledningens indledning.
I dette direktiv er der således pålagt  

 den registeransvarlige en række forpligtelser, f.eks. at sikre at  

 oplysninger behandles rimeligt og lovligt.
I de konkrete situationer, hvor en  

 patient anmoder om aktindsigt forudsættes det imidlertid at være  

 den pågældende sundhedsperson, der træffer afgørelse  

 om aktindsigt efter loven.
Der skal også tages stilling til, om aktindsigten  

 gennemføres ved, at patienten får lejlighed til at se journalen  

 igennem på stedet eller ved at få udleveret en afskrift eller  

 kopi af journalen, jf. lovens § 21, stk. 2. Patienten har krav  

 på at få kopi af journalindholdet hvis dette ønskes.
Der  

 kan således ikke stilles krav om patientens personlige gennemsyn af  

 journalen på stedet, selv om det findes betænkeligt at udlevere  

 fotokopi til patienten af journalen uden lægelig vejledning.
 Hvis en anmodning om aktindsigt ikke bliver  

 imødekommet eller afslået inden 10 dage efter, at den er  

 modtaget, er den pågældende myndighed, institution eller  

 sundhedsperson forpligtet til at underrette patienten om grunden hertil.  

 Patienten skal samtidig have besked om, hvornår en afgørelse kan  

 forventes, jf. lovens § 21, stk. 3.
Aktindsigt kan praktisk gennemføres ved, at  

 patienten får lejlighed til at læse journalen på stedet.  

 Hvor journalen føres på edb, kan patienten få lejlighed  

 til at læse skærmbilledet.
Hvis der er grund til at antage, at  

 patienten har behov for hjælp til at forstå oplysningerne i  

 journalen, skal der tilbydes hjælp og vejledning.
Dette kan ske ved, at  

 sundhedspersonen i fornødent omfang gennemgår journalen med  

 patienten.
Patienten har dog ret til at afslå et tilbud om gennemgang  

 af sin journal.
Såvel under indlæggelse som i forbindelse med  

 konsultation i lægepraksis kan det være naturligt og  

 hensigtsmæssigt, at lægen gennemgår journalen med den  

 patient, der har ønsket aktindsigt.
Denne fremgangsmåde er i  

 overensstemmelse med princippet om lægers pligt til at vejlede og  

 oplyse patienter om deres sygdomstilfælde og om  

 behandlingsmulighederne, jf. lovens § 7. Patienten har imidlertid altid  

 ret til at frabede sig en sådan gennemgang af journalen.
Hvis patienten anmoder om fotokopi af journalen, eventuelt  

 i uddrag, skal anmodningen normalt imødekommes, medmindre helt  

 særlige forhold gør sig gældende.
Helt særlige  

 forhold kan f.eks. være dokumenternes antal, karakter eller form.
 Afslag på udlevering af kopi på grund af  

 antallet af dokumenter vil dog normalt kun kunne gives, hvis antallet er  

 overordentligt stort.
 Afslag på grund af dokumenternes form vil normalt  

 kun kunne gives, hvis det er umuligt eller i hvert fald meget vanskeligt  

 eller bekosteligt at få fremstillet kopi af særlige aktstykker  

 som f.eks. prøver, modeller, lydbånd, røntgenbilleder  

 eller lignende.
Regler om betaling for kopier m.v. er fastsat i  

 Sundhedsministeriets bekendtgørelse om betaling for afskrifter,  

 edb-udskrifter og fotokopier m.v., der er optaget som bilag 2 til  

 vejledningen.
Se nærmere herom i vejledningens pkt. 11.
 Hvis patienten ønsker kopi af  

 røntgenbilleder eller andre specielle dokumenter som f.eks. lystryk,  

 lydbånd, film, modeller og lignende, kan det altid - efter  

 forudgående underretning af patienten - kræves, at patienten  

 betaler omkostningerne ved fremstillingen af kopien(erne), jf.  

 bekendtgørelsens § 3.
8. Hvornår kan anmodning om aktindsigt afslås? Det fremgår af lovens § 20, stk. 2, at  

 aktindsigt i oplysninger i patientjournaler m.v. kan begrænses i det  

 omfang, patientens interesse i at blive gjort bekendt med oplysningerne  

 findes at burde vige for afgørende hensyn til den  

 pågældende selv eller til andre private interesser.
Bestemmelsen skal forstås sådan, at der i  

 hvert enkelt tilfælde, hvor det overvejes at begrænse adgangen  

 til aktindsigt, skal foretages en konkret afvejning af på den ene side  

 patientens interesse i at få de pågældende oplysninger og  

 på den anden side afgørende hensyn til patienten selv.
Ved  

 afgørende hensyn til patienten selv tænkes navnlig på, om  

 det må antages at ville være til alvorlig skade for patienten,  

 hvis denne på det pågældende tidspunkt eller i den  

 pågældende situation gøres bekendt med oplysningerne.  

 Bestemmelsen forudsættes kun anvendt i ganske få tilfælde,  

 eksempelvis hvor det drejer sig om en alvorlig, uhelbredelig og  

 fremadskridende sygdom, og der er en nærliggende risiko for, at  

 patientens psykiske tilstand alvorligt vil lide under at blive gjort bekendt  

 med oplysningerne.
Endvidere kan det komme på tale at anvende  

 bestemmelsen i forbindelse med behandlingen af patienter med psykiske  

 lidelser, hvis der foreligger afgørende behandlingsmæssige  

 hensyn, som taler imod at give aktindsigt.
I sådanne tilfælde kan  

 et afslag undertiden begrænses til kun at være midlertidigt,  

 således at der f.eks. kun gives afslag på aktindsigt på det  

 stadium i et behandlingsforløb, hvor aktindsigten skønnes at  

 kunne være særligt belastende for patienten.
Ved »afgørende hensyn til andre private  

 interesser«, som ligeledes kan nødvendiggøre et afslag på  

 aktindsigt, forstås f.eks. tilfælde, hvor pårørende  

 har afgivet oplysninger til journalen uden patientens vidende, og kendskab  

 hertil må antages at kunne være alvorligt belastende for  

 forholdet mellem patienten og de pårørende.
Der bør dog  

 som udgangspunkt gives aktindsigt i den resterende del af journalen,  

 medmindre andre hensyn taler herimod.
Aktindsigt vil også kunne nægtes over for  

 forældre (forældremyndighedens indehaver) til en mindreårig  

 under omstændigheder, hvor forældrenes interesse i aktindsigt  

 bør vige for afgørende hensyn til den mindreårige.
Det  

 kan f.eks. være tilfældet, hvis journalen indeholder oplysninger  

 om anvendelse af prævention, om abortindgreb eller om behandling for  

 kønssygdomme, som er sket uden forældrenes vidende.
 Også i forbindelse med psykolog- eller  

 psykiaterundersøgelser af en mindreårig kan der forekomme  

 tilfælde, hvor aktindsigt bør nægtes forældrene i  

 oplysninger, som den mindreårige er fremkommet med.
 Hvis adgangen til aktindsigt er begrænset i forhold  

 til patienten selv, vil den være begrænset i samme omfang i  

 forhold til den, der anmoder om aktindsigt på grundlag af en fuldmagt  

 fra patienten.
 I sundhedspersonens afvejning af, om aktindsigt bør  

 begrænses helt eller delvis, bør i øvrigt den  

 omstændighed inddrages, at det kan give anledning til ængstelse  

 og uro hos patienten, når det undtagelsesvis findes nødvendigt  

 at afslå eller begrænse aktindsigten.
I tilfælde af, at der kun kan gives delvis  

 aktindsigt, kan den pågældende sundhedsperson formidle  

 aktindsigten ved at referere journalen for patienten med udeladelse af de  

 oplysninger, der undtages fra aktindsigten.
Hvis patienten herefter anmoder  

 om fuld aktindsigt, må sundhedspersonen meddele patienten, at  

 anmodningen ikke kan imødekommes.
Patienten skal, når der gives delvis aktindsigt, i  

 almindelighed gøres bekendt med, at der er dele af journalen, der er  

 udeladt.
Kun i de tilfælde, hvor der er grund til at antage, at det vil  

 være til alvorlig skade for patienten at få kendskab til, at  

 oplysninger tilbageholdes, kan sundhedspersonen undlade at give patienten  

 oplysning om tilbageholdelsen.
Det bør da noteres i patientens  

 journal, hvilke oplysninger der ikke er givet aktindsigt i, og med hvilken  

 begrundelse.
En sådan journalpåtegning kan også undtages  

 fra aktindsigt.
 Et afslag på anmodning om aktindsigt skal ledsages  

 af en begrundelse samt klagevejledning.
9. Klage over afgørelser om aktindsigt Det fremgår af lovens § 33, at der kan klages  

 over afgørelser om aktindsigt til Sundhedsvæsenets  

 Patientklagenævn efter reglerne herom i lov om sundhedsvæsenets  

 centralstyrelse.
Dette gælder alle former for afgørelser om  

 aktindsigt, dvs. både afgørelser, der går ud på helt  

 eller delvist afslag på anmodning om aktindsigt ud fra en  

 sundhedsfaglig vurdering, afslag på anmodning om udlevering af kopi og  

 afgørelser vedrørende betaling for udlevering af kopi m.v.  

 Klager kan eventuelt indgives til Patientklagenævnet gennem  

 embedslægeinstitutionerne.
Såfremt Patientklagenævnet skal bedømme  

 om et helt eller delvist afslag på anmodning om aktindsigt er  

 berettiget, indhenter nævnet kopi af det omhandlede journalmateriale.  

 Det skal i den forbindelse understreges, at når journalmaterialet til  

 brug for denne vurdering videregives til nævnet, bliver akterne ikke  

 derved undergivet aktindsigt.
Såfremt Patientklagenævnet finder,  

 at sundhedspersonen burde have udleveret journalen er det herefter  

 sundhedspersonen - og ikke Patientklagenævnet - der skal udlevere det  

 ønskede materiale til patienten.
 Efterladte pårørende har nu også i  

 medfør af loven adgang til at klage til Patientklagenævnet over  

 afslag på aktindsigt i en afdød patients journal.
Klager over afslag på anmodning om aktindsigt i en  

 autoriseret psykologs journal kan indbringes til Sundhedsvæsenets  

 Patientklagenævn, når den autoriserede psykolog udøver  

 sundhedsfaglig virksomhed inden for sundhedsvæsenet.
Uden for  

 sundhedsvæsenet kan et afslag påklages til den myndighed, som er  

 klageinstans i forhold til den autoriserede psykologs virksomhedsområde  

 i øvrigt i den sag, som anmodningen om aktindsigt vedrører.
Der  

 henvises til § 14, stk. 5, i lov om psykologer m.v., som  

 hører under Socialministeriet.
Patientklagenævnets afgørelse kan efter  

 § 33, 2. pkt. i lov om patienters retsstilling ikke indbringes for anden  

 administrativ myndighed.
Afgørelsen kan således heller ikke  

 indbringes for sundhedsministeren.
10. Journalføring Lov om patienters retsstilling stiller ikke ændrede  

 krav til journalføring inden for sundhedsvæsenet.
Der skal  

 således fortsat føres journaler i forbindelse med lægelig  

 undersøgelse og behandling af patienter på offentlige eller  

 private sygehuse, klinikker, ambulatorier, i privat praksis, i forbindelse  

 med behandling i private hjem, herunder vagtlægeordninger samt på  

 offentlige eller private institutioner, hvor der som led i  

 sundhedsmæssig virksomhed foretages undersøgelse og behandling  

 af patienter.
 Det følger af § 19 i Sundhedsstyrelsens  

 bekendtgørelse nr. 665 af 14. september 1998 om information og  

 samtykke og om videregivelse af helbredsoplysninger, at lægen skal  

 føre optegnelser i patientens journal om, hvilken information, der er  

 givet patienten, og hvad patienten på denne baggrund har tilkendegivet  

 i relation til behandling eller til videregivelse af helbredsoplysninger m.v.  

 til behandling eller til andre formål.
 Regler om lægers journalføringspligt er  

 fastsat i lægelovens §13, Indenrigsministeriets (nu  

 Sundhedsministeriets) bekendtgørelse nr. 244 af 26. juli 1937 om  

 lægers pligt til at føre optegnelser, Sundhedsstyrelsens  

 cirkulære nr. 235 af 19. december 1996 om lægers pligt til at  

 føre ordnede optegnelser (journalføring), og Sundhedsstyrelsens  

 vejledning m. 236 af 19. december 1996 om lægers  

 journalføring.
Det følger af ovennævnte  

 bekendtgørelse, at optegnelserne om den enkelte patient i hvert fald  

 skal give oplysning om 1)	patientens navn, alder og bopæl, 2)	tidspunktet for behandlingens indledning, 3)	lægens skøn angående sygdommens art og 4)	den iværksatte behandling.
 Efter Sundhedsstyrelsens cirkulære skal hver  

 patientjournal indeholde følgende oplysninger:
Patientens navn, alder (personnummer) og bopæl, dato for kontakten (konsultationen/behandlingen m.v.), årsagen til patientkontakten, undersøgelsesresultater, herunder resultater af eventuelle  

 røntgen- og laboratorieundersøgelser, som må antages at  

 være af betydning for diagnose, behandling og prognose, diagnose eller lægens skøn angående sygdommens  

 art, iværksat behandling, herunder operative indgreb, ordination af lægemidler (navn, styrke, mængde, dosering  

 og administrationsmåde), henvisning til undersøgelse og/eller behandling og oplysninger  

 herfra om diagnose og udførte behandlinger, hvilken information, der er givet til patienten, herunder udleveret  

 skriftligt informationsmateriale, og patientens tilkendegivelser på  

 baggrund af den givne information, aftaler om kontrol.
Journaler på sygehuse, klinikker og praktiserende  

 speciallægers journaler, bortset fra speciallæger i almen  

 medicin, skal desuden indeholde oplysninger om indikation for undersøgelsen/behandlingen, hvem der har foretaget undersøgelse og behandling, herunder  

 varetaget delopgaver ved f.eks. operative indgreb, særlige forhold som f.eks. allergi, oplysninger om implantation af alt medicinsk udstyr, konkret rådgivning, beslutninger truffet på afdelingskonferencer.
 Endvidere skal journalen indeholde relevante oplysninger  

 til opfyldelse af lov om patienters retsstilling § 20, stk. 1. Det  

 skal således fremgå af journalen, at der er meddelt aktindsigt i  

 journalen og hvilke oplysninger, der er udleveret og til hvem, det er  

 sket.
Det skal af journalen med navn klart fremgå, hvem  

 der er ansvarlig for et journalnotat.
I almen praksis og i andre mindre  

 enheder vil det være tilstrækkeligt at anvende initialer,  

 når navnet særskilt kan identificeres.
 Herudover er ved bekendtgørelser og vejledende  

 retningslinier fastsat journalføringsregler for tandlæger,  

 jordemødre, kiropraktorer, kliniske tandteknikere, kliniske  

 diætister, tandplejere og optikere.
11. Gebyr for udlevering af kopi Reglerne om gebyr er fastsat i Sundhedsministeriets  

 bekendtgørelse nr. 664 af 14. september 1998 om betaling for  

 afskrifter, edb-udskrifter og fotokopier, der udleveres efter kapitel 4 om  

 aktindsigt i lov om patienters retsstilling, jf. bilag 22)  

til denne vejledning.
Reglerne er uændrede i forhold til  

 tidligere.
 Første gang en patient efter anmodning får  

 udleveret kopi af sin journal, vil dette - som hidtil - som hovedregel  

 være gratis for patienten, jf. bekendtgørelsens § 2,  

 stk. 1. Der gælder dog særlige regler for privat  

 praktiserende autoriserede sundhedspersoner, jf. nedenfor.
Herudover er det hovedreglen, at der betales 10 kr. for  

 første side og 1 kr. for hver påbegyndt følgende side af  

 dokumenterne i en patientjournal, jf. bekendtgørelsens § 1,  

 stk. 1. Disse beløbsrammer er identiske med, hvad der  

 følger af Justitsministeriets bekendtgørelse nr. 647 af 18  

 september 1986 om betaling for afskrifter og fotokopier.
Når aktindsigt  

 meddeles ved fotokopi, tilfalder en eventuel betaling herfor vedkommende  

 myndighed, private praksis m.v.
Hvis den praktiserende sundhedsperson, der udleverer  

 journalkopi(er), enten udleverer en edb-udskrift eller ikke har det  

 nødvendige fotokopieringsudstyr eller lignende til sin disposition,  

 vil der også første gang, der gives aktindsigt ved journalkopi  

 kunne forlanges betaling.
I disse tilfælde kan den autoriserede  

 sundhedsperson kræve 10 kr. pr. påbegyndt side, dog maksimalt 200  

 kr., jf. bekendtgørelsens § 1, stk. 2. Disse beløb  

 svarer til, hvad der hidtil har kunnet kræves betalt efter  

 Justitsministeriets bekendtgørelse nr. 123 af 11. marts 1993 om  

 betaling for skriftlige meddelelser om indholdet af private edb-registre.
 De anførte beløb dækker også  

 eventuelle forsendelsesomkostninger, jf. bekendtgørelsens § 1,  

 stk. 3.
 Med hensyn til kopi af røntgenbilleder m.v. kan  

 patienten altid - efter forudgående underretning herom - afkræves  

 betaling svarende til omkostninger ved kopieringen, jf.  

 bekendtgørelsens § 3, samt ovenfor under punkt 6.
 Der kan i øvrigt kun kræves betaling, hvis  

 udlevering af afskrift, edb-udskrift eller fotokopi sker efter udtrykkelig  

 anmodning fra den, som ønsker aktindsigt, jf. bekendtgørelsens  

 § 1, stk. 4.
 12. Tvivlsspørgsmål m.v.
 Tvivlsspørgsmål vedrørende  

 forståelsen af reglerne om aktindsigt i helbredsoplysninger, herunder  

 denne vejledning, rettes til Sundhedsministeriet.
 Sundhedsministeriets vejledning nr. 193 af 7. december  

 1993 om aktindsigt i helbredsoplysninger ophæves samtidig.
