Vejledning om registreredes rettigheder  

 efter reglerne i  

 kapitel 8-10 i lov om behandling af personoplysninger 1. Indledning 1.1. Lovgrundlaget Lov nr. 429 af 31. maj 2000 om behandling af  

 personoplysninger (i det følgende: »persondataloven«) indeholder en  

 række regler, som giver den enkelte borger (»den registrerede«)  

 forskellige rettigheder over for myndigheder, virksomheder, foreninger m.v.  

 (»den dataansvarlige«), som behandler oplysninger om den  

 pågældende.
Reglerne har til formål at styrke den enkelte  

 borgers retsstilling, bl.a. ved at skabe åbenhed omkring behandlingen  

 af oplysninger og ved at give registrerede personer adgang til at gøre  

 indsigelse over for nærmere bestemte former for behandling af  

 oplysninger.
Denne vejledning er først og fremmest en vejledning  

 til de dataansvarlige om borgernes rettigheder efter den nye lov, og om  

 hvordan reglerne skal håndteres.
Vejledningen indeholder også  

 svar på en række spørgsmål, som borgere,  

 myndigheder, virksomheder, foreninger m.v. kan have brug for i forbindelse  

 med den praktiske gennemførelse af reglerne.
I den forbindelse skal  

 det dog nævnes, at vejledningen ikke retter sig mod domstolenes  

 behandling af oplysninger, idet Datatilsynet ikke fører tilsyn med  

 domstolene, jf. lovens kapitel 17.
 Reglerne om den registreredes rettigheder er indeholdt i  

 lovens afsnit III (kapitel 8-10).
Her er der fastsat bestemmelser om den dataansvarliges  

 oplysningspligt over for den registrerede, om den registreredes indsigtsret  

 og om en række øvrige rettigheder, som tilkommer den  

 registrerede, jf. nærmere nedenfor.
Enkelte af reglerne indebærer  

 en videreførelse af de tidligere gældende regler i lov om  

 private registre og lov om offentlige myndigheders registre, men der er i  

 vidt omfang tale om nye regler.
Det skal i den forbindelse nævnes, at  

 reglerne skal ses på baggrund af direktiv 95/46/EF af 24. oktober 1995  

 om beskyttelse af fysiske personer i forbindelse med behandling af  

 personoplysninger og om fri udveksling af sådanne oplysninger.
 Den registreredes rettigheder efter loven kan - i  

 oversigtsform - beskrives på følgende måde:
 -	Oplysningspligt over for den registrerede (lovens  

 §§ 28-30).
 -	Den registreredes indsigtsret (lovens §§ 31-34).
 -	Indsigelsesret over for behandlinger (lovens § 35).
 -	Ret til indsigelse mod og oplysning om visse behandlinger med  

 henblik på markedsføring (lovens § 36).
 -	Ret til berigtigelse, sletning eller blokering af oplysninger,  

 der er urigtige m.v. (lovens § 37, stk. 1).
 -	Ret til underretning af tredjemand, som har modtaget  

 oplysninger, der er berigtiget, m.v. (lovens § 37, stk. 2).
 -	Ret til at tilbagekalde et samtykke (lovens § 38).
 -	Ret til indsigelse mod visse automatiserede afgørelser,  

 samt ret til oplysning om beslutningsgrundlaget (lovens  

 § 39).
 -	Den registreredes ret til at klage til Datatilsynet
(lovens § 40).
 Lovens afsnit III om registreredes rettigheder er optrykt  

 som bilag 1 til vejledningen.
Med ikrafttrædelsen af persondataloven den 1. juli  

 2000 ophævedes lov om private registre og lov om offentlige  

 myndigheders registre, henholdsvis lovbekendtgørelse nr. 622 af 2.  

 oktober 1987 og lovbekendtgørelse nr. 654 af 20. september 1991, begge  

 med senere ændringer.
Samtidig ophævedes de administrative  

 retsforskrifter, der er udstedt i henhold til de nævnte love, herunder  

 de registerforskrifter, som offentlige myndigheder har udstedt med hjemmel i  

 lov om offentlige myndigheders registre.
 Også Registertilsynets vejledning nr. 137 af 23.  

 juli 1980 om registerindsigt (egenacces) i henhold til kapitel 4 i lov om  

 offentlige myndigheders registre er bortfaldet.
1.2. Lovens anvendelsesområde,  

 definitioner Til forskel fra den tidligere gældende  

 registerlovgivning bygger persondataloven ikke på en organisatorisk  

 afgrænsning.
Principielt er såvel enhver privat som offentlig  

 behandling af personoplysninger omfattet af loven.
Loven gælder først og fremmest for behandling  

 af personoplysninger, som helt eller delvis foretages ved hjælp af  

 elektronisk databehandling (edb). Det er uden betydning, om personoplysninger  

 indgår i et edb-register.
Loven omfatter også en række  

 andre behandlinger, herunder navnlig ikke-elektronisk behandling af  

 personoplysninger, der er eller vil blive indeholdt i et register (manuelle  

 registre), jf. lovens § 1, stk. 1.
 Hvad der skal forstås ved begreberne  

 »personoplysninger«, »behandling« og »register« er fastsat i lovens § 3,  

 nr. 1-3.
Ifølge lovens § 3, nr. 1, skal der ved  

personoplysninger forstås: »Enhver form for information om en  

 identificeret eller identificerbar fysisk person (den registrerede).«  

 Omfattet af begrebet personoplysninger er herefter oplysninger, som kan  

 henføres til en fysisk person, selv om det forudsætter kendskab  

 til personnummer, registreringsnummer eller lignende særlige  

 identifikationer som f.eks. løbenummer.
Det er uden betydning, om  

 identifikationsoplysningen er alment kendt eller umiddelbart  

 tilgængelig.
Også de tilfælde, hvor det kun for den  

 indviede vil være muligt at forstå, hvem en oplysning  

 vedrører, er omfattet af definitionen.
Hvad særligt angår  

 spørgsmålet om bipersoner henvises til pkt. 1.5. nedenfor.
Ved behandling forstås ifølge lovens  

 § 3, nr. 2: »Enhver operation eller række af operationer med eller  

 uden brug af elektronisk databehandling, som oplysninger gøres til  

 genstand for.« Begrebet behandling omfatter ikke blot - som efter den  

 tidligere gældende registerlovgivning - registrering, opbevaring og  

 videregivelse af oplysninger, men derimod enhver form for håndtering af  

 oplysninger.
Begrebet dækker således bl.a. over indsamling,  

 registrering, opbevaring, brug, videregivelse, samkøring, blokering og  

 sletning.
Ifølge lovens § 3, nr. 3, defineres begrebet  

register som: »Enhver struktureret samling af personoplysninger, der  

 er tilgængelige efter bestemte kriterier, hvad enten denne samling er  

 placeret centralt, decentralt eller er fordelt på et funktionsbestemt  

 eller geografisk grundlag.« Omfattet af bestemmelsens registerbegreb er  

 manuelle registre, såsom fortegnelser, kartoteker, journalkortsystemer  

 og andre samlinger af manuelt materiale, som opbevares struktureret efter  

 bestemte kriterier vedrørende personer for at lette adgangen til de  

 indeholdte personoplysninger.
Derimod er manuelle akter, som indgår i  

 den dataansvarliges konkrete sagsbehandling, mapper med sagsakter eller  

 samlinger af sådanne mapper, ikke omfattet af registerbegrebet.
Det skal dog i den forbindelse nævnes, at lovens  

 anvendelsesområde for så vidt angår den private sektor ikke  

 er begrænset til kun at gælde for manuelle registre.
Ligesom  

 efter den tidligere gældende lov om private registre gælder loven  

 tillige for anden ikke-elektronisk systematisk behandling, som  

 udføres for private, og som omfatter oplysninger om personers  

 private eller økonomiske forhold eller i øvrigt oplysninger om  

 personlige forhold, som med rimelighed kan forlanges unddraget  

 offentligheden, jf. lovens § 1, stk. 2. Dette indebærer  

 bl.a., at en privat dataansvarligs behandling af personoplysninger i en  

 struktureret samling af aktmapper (manuelle »papirsager«) falder inden for  

 lovens område.
Dette gælder dog ikke reglerne i lovens kapitel 8  

 og 9 om henholdsvis den dataansvarliges oplysningspligt over for den  

 registrerede og om den registreredes indsigtsret, jf. lovens § 1,  

 stk. 2, 2. pkt.
Uden for lovens anvendelsesområde falder en  

 række nærmere angivne behandlinger.
Det drejer sig bl.a. om  

 behandlinger, som en fysisk person foretager med henblik på  

 udøvelse af aktiviteter af rent privat karakter, jf. lovens § 2,  

 stk. 3, samt behandlinger der foretages for politiets og forsvarets  

 efterretningstjenester, jf. lovens § 2, stk. 11.
Behandlinger, der foretages for politi og anklagemyndighed  

 inden for det strafferetlige område, er ikke fuldt ud omfattet af  

 lovens regulering.
Sådanne behandlinger er undtaget fra reglerne i  

 lovens kapitel 8 (om den dataansvarliges oplysningspligt over for den  

 registrerede) og §§ 35-37 og § 39 (om den registreredes  

 øvrige rettigheder), dog gælder reglerne i § 38 og  

 § 40 om tilbagekaldelse af samtykke og om klageadgang til Datatilsynet.  

 Ligeledes finder reglerne i lovens kapitel 9 (om den registreredes  

 indsigtsret) anvendelse på behandlinger for politi og anklagemyndighed,  

 jf. lovens § 2, stk. 4, 2. pkt.
I lovens § 3, nr. 4-9, er fastsat yderligere  

 definitioner af en række centrale databeskyttelsesretlige begreber.
Det  

 drejer sig bl.a. om begrebet den dataansvarlige, hvorved forstås  

 »den fysiske eller juridiske person, offentlige myndighed, institution eller  

 ethvert andet organ, der alene eller sammen med andre afgør, til  

 hvilket formål og med hvilke hjælpemidler, der må foretages  

 behandling af oplysninger«, jf. lovens § 3, nr. 4. Nævnes kan  

 endvidere begrebet databehandleren, der defineres som »den fysiske  

 eller juridiske person, offentlige myndighed, institution eller ethvert andet  

 organ, der behandler oplysninger på den dataansvarliges vegne«, jf. lovens § 3, nr.  

 5.
1.3. Legitimationskrav Persondataloven skal bl.a. sikre, at den enkelte borgers  

 retsbeskyttelse og integritet ikke krænkes i forbindelse med den  

 dataansvarliges behandling af personoplysninger.
I overensstemmelse hermed er  

 det fastsat i lovens § 41, stk. 3, at den dataansvarlige skal  

 træffe de fornødne tekniske og organisatoriske  

 sikkerhedsforanstaltninger mod, at oplysninger kommer til uvedkommendes  

 kendskab, misbruges eller i øvrigt behandles i strid med loven.
Den dataansvarlige - og en eventuel databehandler - skal  

 derfor sikre sig, at den, der meddeles oplysninger til, er rette  

 person, så oplysninger om den registrerede ikke kommer til  

 uvedkommendes kendskab.
Der må kun udleveres oplysninger, når  

 vedkommende har legitimeret sig behørigt, eller når der på  

 anden måde er skabt sikkerhed for, at den, der f.eks. fremsætter  

 en indsigtsbegæring, er identisk med den person, som oplysningerne  

 vedrører.
 Der gælder ikke specifikke regler for, hvorledes  

 dette skal sikres, men sædvanlige legitimationspapirer, såsom  

 pas, kørekort eller ID-kort m.v., vil kunne kræves forevist.  

 Navnlig i forbindelse med udlevering af fortrolige oplysninger, herunder  

 særligt oplysninger om rent private forhold (f.eks. oplysninger om  

 strafbare forhold samt oplysninger om helbredsforhold og væsentlige  

 sociale problemer), er det vigtigt at sikre, at oplysningerne ikke udleveres  

 til uvedkommende.
Kravet om legitimation kan fraviges, når der  

 på anden måde er skabt sikkerhed for, at den person, som f.eks.  

 fremsætter en begæring om indsigt, er identisk med den person,  

 oplysningerne vedrører.
Herved tænkes navnlig på den  

 situation, at den medarbejder hos den dataansvarlige, som modtager  

 begæringen, i forvejen kender den person, der fremsætter  

 begæringen.
Når en henvendelse er fremsat skriftligt, og hvis  

 navn og adresse i brevet er identisk med de oplysninger, som i forvejen  

 fremgår af sagen, vil der i almindelighed ikke være grund til at  

 foretage særlige undersøgelser, inden oplysningerne sendes til  

 den registrerede på den angivne adresse.
Er dette derimod ikke  

 tilfældet, bør forholdet undersøges nærmere, f.eks.  

 ved at der rettes henvendelse til den person, der har fremsat  

 begæringen eller til folkeregisteret, evt. via onlineadgang til Det  

 Centrale Personregister (CPR). Særligt gælder det, at der  

 bør udvises forsigtighed med fremsendelse af fortrolige oplysninger  

 til en c/o-adresse, som den registrerede ikke selv har oplyst.
For så vidt angår elektroniske henvendelser,  

 f.eks. i form af en e-post, der er forsynet med en elektronisk signatur med  

 tilhørende kvalificeret certifikat, må disse kunne antages at  

 kunne sidestilles med skriftlige henvendelser, såfremt den elektroniske  

 signatur og det medfølgende kvalificerede certifikat opfylder kravene  

 i lov nr. 417 af 31. maj 2000 om elektronisk signatur.
Der vil således  

 heller ikke her - i tilfælde hvor navn og adresse i den elektroniske  

 henvendelse er identisk med de oplysninger, som i forvejen fremgår af  

 sagen - i almindelighed være grund til at foretage særlige  

 undersøgelser, inden oplysningerne sendes til den registrerede  

 på den angivne postadresse.
Ved telefoniske henvendelser og ved elektroniske  

 henvendelser i form af en e-post, der ikke er forsynet med elektronisk  

 signatur med tilhørende kvalificeret certifikat, skal der ligeledes  

 træffes de fornødne sikkerhedsforanstaltninger for, at der kun  

 udleveres oplysninger til de rette personer.
Det kan f.eks. være  

 nødvendigt at foretage en kontrolopringning.
I en række offentlige registre vil de registrerede  

 personer ikke være identificeret ved navn og adresse, men ved  

 personnummer, ligesom personnummeret ofte vil være  

 »indgangsnøgle« til registeret.
I disse tilfælde kan personen  

 opfordres til at oplyse sit personnummer tillige med navn og adresse.  

 Såfremt vedkommende ikke ønsker at oplyse personnummeret, vil  

 dette imidlertid ikke i sig selv være tilstrækkeligt grundlag for  

 at meddele afslag på f.eks. en indsigtsbegæring.
Hvis det af  

 praktiske grunde er nødvendigt for myndigheden at søge det  

 oplyst, må myndigheden i sådanne tilfælde søge  

 personnummeret oplyst på anden måde, f.eks. via onlineadgang til  

 Det Centrale Personregister (CPR).
Omvendt er det ikke tilstrækkelig legitimation, at  

 en person ved personligt fremmøde eller ved telefonisk henvendelse er  

 i stand til at oplyse en registreret persons personnummer.
Her skal det  

 på anden måde sikres, at den pågældende er identisk  

 med den registrerede eller på andet grundlag, f.eks. en fuldmagt, har  

 lovlig adkomst til oplysningerne.
Det gælder med andre ord, at  

hverken offentlige myndigheder eller private virksomheder m.v. må  

 basere sin datasikkerhed på personnummeret som en form for adgangskode (password).
Hvis den dataansvarlige har etableret adgang til at  

 søge indsigt i behandlede oplysninger gennem et elektronisk  

 selvbetjeningssystem, f.eks. via en hjemmeside, påhviler der den  

 dataansvarlige en pligt til at sikre, at uvedkommende ikke kan få  

 adgang til oplysningerne.
Også her gælder det naturligvis, at  

 adgangen til indsigt i oplysninger om den enkelte ikke må baseres  

 på personnummeret som adgangskode (password).
1.4. Adgangen til at lade sig  

 repræsentere af andre Der er i lov om behandling af personoplysninger ikke  

 fastsat regler om, hvem der kan repræsentere eller bistå en  

 registreret person.
Det står derfor den registrerede frit at lade sig  

 repræsentere eller bistå af såvel sagkyndige, såsom  

 advokater, revisorer m.v., som af andre, f.eks. en ægtefælle, en  

 samlever eller en bekendt.
Også juridiske personer, f.eks. en forening  

 eller en interesseorganisation, kan repræsentere eller bistå en  

 registreret person.
Det vil normalt kunne kræves, at den, der  

 repræsenterer en registreret person, er myndig.
Derimod vil der som  

 regel ikke være noget til hinder for, at mindreårige, der har den  

 fornødne modenhed, bistår en registreret person, f.eks. med  

 tolkning og lignende.
 Hvis en repræsentant for en registreret person  

 retter henvendelse til en dataansvarlig, påhviler det denne at sikre  

 sig, at den pågældende er berettiget til at handle på vegne  

 af den registrerede.
Det er den dataansvarlige, som afgør, hvorledes  

 repræsentanten skal godtgøre, at den pågældende er  

 berettiget til at optræde som repræsentant for den, om hvem  

 oplysninger behandles.
Er repræsentanten advokat, revisor, eller  

 optræder den pågældende i øvrigt typisk som  

 repræsentant inden for det pågældende område, vil der  

 i almindelighed ikke være grund til at forlange dokumentation for et  

 fuldmagtsforhold, medmindre det er særligt begrundet i sagens karakter  

 eller omstændighederne i øvrigt.
Der kan navnlig være  

 grund til at forlange dokumentation for fuldmagtsforholdet i de  

 tilfælde, hvor den dataansvarlige ikke i forvejen eller i løbet  

 af sagsbehandlingen er kommet i kontakt med den person, om hvem der behandles  

 personoplysninger, eller hvor det ikke på anden måde kan  

 konstateres, om den pågældende er indforstået med  

 fuldmagtsforholdet.
 Om spørgsmålet om adgangen til at lade sig  

 repræsentere eller bistå over for dataansvarlige  

 forvaltningsmyndigheder henvises i øvrigt til reglerne i  

 forvaltningslovens § 8.
1.5. Hovedpersoner/bipersoner Spørgsmålet om, hvem der faktisk kan anses  

 som »den person, der behandles oplysninger om«, navnlig set i forhold til  

 oplysningspligten og indsigtsretten, må afgøres konkret af den  

 dataansvarlige.
Et særligt spørgsmål er, hvordan  

 reglerne om registreredes rettigheder skal anvendes over for såkaldte  

bipersoner.
Herved forstås oplysninger om personer, der ikke er  

 den egentlige genstand for behandlingen, men derimod alene optræder  

 accessorisk i tilknytning til oplysninger om den registrerede.
Det kan f.eks.  

 dreje sig om pårørende til den registrerede eller om vidner i en  

 civil retssag.
 Oplysninger om en biperson vil ofte være registreret  

 i tilknytning til oplysninger om en hovedperson, og mange edb-systemer er  

 formentlig stadig indrettet således, at der kun kan fås  

 oplysninger om bipersonen via hovedpersonens navn, adresse og lignende.
Efter den tidligere gældende registerlovgivning blev  

 oplysninger om bipersoner i praksis kun i begrænset omfang anset for  

 omfattet af lovgivningen.
Denne praksis kan imidlertid ikke opretholdes efter  

 persondataloven, som også beskytter oplysninger om bipersoner.  

 Bipersoner har derfor nu som udgangspunkt samme rettigheder som andre  

 registrerede personer.
Om betydningen af reglerne om oplysningspligt (lovens  

 kapitel 8) i relation til behandling af oplysninger om bipersoner henvises i  

 øvrigt nærmere til pkt. 2.3.3. nedenfor.
Det tilsvarende  

 spørgsmål i forhold til reglerne om indsigtsret (lovens kapitel 9) er omtalt  

 under pkt. 3.2.2.
2. Den dataansvarliges oplysningspligt over for  

 den registrerede Persondataloven indeholder såvel specielle som  

 generelle regler om dataansvarliges oplysningspligt - på de  

 dataansvarliges eget initiativ - over for registrerede personer i  

 forbindelse med behandling af oplysninger.
De specielle regler om oplysningspligt  

 vedrører navnlig kreditoplysningsområdet.
Af lovens § 17,  

 stk. 1, følger således, at offentlige myndigheder har pligt  

 til at give skriftlig meddelelse til skyldneren, inden der sker videregivelse  

 til kreditoplysningsbureauer af oplysninger om gæld til det offentlige.  

 Endvidere følger det af lovens § 21, at kreditoplysningsbureauer  

 har en ubetinget oplysningspligt over for den registrerede i  

 forbindelse med behandling af oplysninger.
Disse regler om oplysningspligt  

 inden for kreditoplysningsområdet omtales ikke i vejledningen.
Det  

 gør derimod særreglen i lovens § 36 vedrørende  

 dataansvarlige virksomheders oplysningspligt over for registrerede personer i  

 forbindelse med behandling af oplysninger i  

 markedsføringsøjemed, jf. neden for under pkt. 4.2.
De generelle regler om dataansvarliges  

 oplysningspligt over for registrerede personer er fastsat i lovens kapitel 8  

 (§§ 28-30). Reglerne, der er fælles for offentlige myndigheder og  

 private virksomheder m.v., er nye i forhold til den tidligere gældende  

 registerlovgivning.
Med reglerne gennemføres bestemmelserne i artikel  

 10-11 og 13 i EF-direktivet om behandling af personoplysninger.
Formålet med reglerne er dels at sikre, at den  

 registreredes beslutning om at afgive oplysninger om sig selv træffes  

 på et pålideligt faktuelt grundlag med hensyn til en række  

 nærmere beskrevne forhold, dels at skabe større gennemsigtighed  

 og overblik vedrørende personregistreringer.
Der tages dog samtidig  

 hensyn til, at de dataansvarlige ikke bør pålægges for  

 vidtgående byrder.
 Systematisk er reglerne opbygget på den måde,  

 at spørgsmålet om den dataansvarliges oplysningspligt over for  

 den registrerede i forbindelse med indsamling af oplysninger hos den  

 registrerede selv er reguleret i lovens § 28, medens  

 spørgsmålet om den dataansvarliges oplysningspligt ved  

 indsamling af oplysninger hos andre end den registrerede selv er  

 reguleret i lovens § 29. Herudover er der i lovens § 30 fastsat en  

 række undtagelser, der knytter sig til den dataansvarliges  

 oplysningspligt over for den registrerede i begge de nævnte  

 situationer.
 Bestemmelserne i lovens §§ 28-30 beskrives i det  

 følgende under pkt. 2.1.-2.3.
Foreløbigt skal det alene bemærkes, at der  

 efter både § 28 og § 29 i loven påhviler den  

 dataansvarlige (eller dennes repræsentant) en pligt til af  

 egen drift at give den registrerede meddelelse om en række forhold  

 ved indsamling af oplysninger om den pågældende.
Der er  

 altså ikke tale om regler, der kun skal opfyldes, hvis den registrerede  

 fremsætter begæring herom.
 Det skal endvidere  

 fremhæves, at reglerne om oplysningspligt - som også nævnt  

 oven for under pkt. 1.2. - ikke gælder for visse manuelle behandlinger,  

 der udføres for private dataansvarlige (lovens § 1, stk. 2),  

 ligesom bl.a. også behandlinger, der udføres for politi og  

 anklagemyndighed inden for det strafferetlige område, er undtaget fra  

 reglerne (lovens § 2, stk. 4).
For så vidt angår allerede etablerede  

 kundeforhold eller for andre personer, der inden lovens ikrafttrædelse  

 den 1. juli 2000 er blevet indsamlet oplysninger om - enten hos den  

 registrerede selv eller hos andre end den registrerede - gælder, at  

 første gang den dataansvarlige efter den 1. juli 2000 indsamler  

 oplysninger om vedkommende, vil den dataansvarlige skulle iagttage reglerne  

 om bl.a. oplysningspligten.
Det er i den forbindelse uden betydning, om  

 oplysningerne indsamles hos den registrerede selv (lovens § 28) eller  

 hos andre (lovens § 29).
2.1. Oplysningspligt ved indsamling af  

 oplysninger hos den registrerede 2.1.1. På hvilket tidspunkt skal  

 oplysningspligten opfyldes? Efter lovens § 28, stk. 1, indtræder den  

 dataansvarliges oplysningspligt over for den registrerede ved  

 indsamlingen af oplysninger.
Begrebet indsamling, der er én blandt andre  

 behandlingsformer, jf. lovens § 3, nr. 2, dækker ikke blot over  

 den form for behandling, der finder sted, når den dataansvarlige ved  

 personlig eller telefonisk henvendelse eller gennem spørgeskemaer,  

 ansøgningsformularer og lignende aktivt indsamler oplysninger hos den  

 registrerede.
Indsamling foreligger også, når den registrerede,  

 evt. uopfordret, henvender sig til den dataansvarlige, hvadenten dette sker  

 ved personligt fremmøde, telefonisk, skriftligt eller på anden  

 måde, når blot den dataansvarlige modtager oplysningerne og  

 derefter undergiver dem en eller anden form for behandling, f.eks.  

 registrering eller opbevaring.
 Den registrerede skal som udgangspunkt have meddelelse om  

 de i § 28 nævnte forhold samtidig med indsamlingen af  

 oplysninger hos den registrerede.
I de tilfælde, hvor oplysninger indsamles i  

 forbindelse med, at den registrerede f.eks. skal indlevere en  

 ansøgning, blanket eller lignende til den dataansvarlige, kan  

 oplysningspligten opfyldes ved, at de fornødne informationer er  

 fortrykt på ansøgningen, blanketten m.v.
Det gælder  

 også, hvis oplysningerne indsamles elektronisk gennem en hjemmeside  

 på Internettet.
Hvis den registrerede selv henvender sig til den  

 dataansvarlige uden brug af en fortrykt ansøgningsformular eller  

 lignende, f.eks. i et almindeligt brev, skal den dataansvarlige opfylde sin  

 oplysningspligt snarest muligt, hvilket i almindelighed vil sige inden for 10  

 dage.
I praksis må det dog forventes, at oplysningspligten ofte ikke  

 gælder i disse situationer, jf. nærmere herom neden for under  

 pkt. 2.3.1.
 Den dataansvarlige er alene forpligtet til at give  

 meddelelse til den registrerede én gang.
Dette gælder såvel ved enkeltstående  

 indsamlinger som ved løbende indsamling af oplysninger hos den  

 registrerede.
Ved indsamling af oplysninger i samme sag, er en gentagelse af  

 oplysningerne til opfyldelse af oplysningspligten således ikke  

 nødvendig.
En betingelse for at undlade at underrette den  

 registrerede, hver gang der indsamles oplysninger, er dog, at de  

 efterfølgende indsamlinger ikke går ud over rammerne for den  

 meddelelse, som er givet til den registrerede i forbindelse med den  

 første indsamling.
2.1.2. Formkrav Der gælder ingen formkrav til meddelelsen til den  

 registrerede.
Fremgår de nævnte oplysninger af den  

 dataansvarliges henvendelse som sådan, f.eks. en  

 høringsskrivelse eller et ansøgningsskema, er særskilt  

 underretning ikke nødvendig.
Der er heller ikke noget krav om, at  

 oplysningerne skal opstilles på en speciel måde, at de skal  

 fremhæves særligt eller på anden vis skal gives  

 særskilt i forhold til henvendelsen i øvrigt.
Da det imidlertid  

 er den dataansvarlige, som - i tilfælde af uenighed om, hvorvidt der er  

 givet den fornødne underretning til den registrerede - skal kunne  

 dokumentere, at oplysningspligten er opfyldt, bør underretningen gives  

 skriftligt eller eventuelt elektronisk, jf. straks nedenfor.
Meddelelsen skal  

være både klar og entydig.
Hvis indsamlingen af oplysninger sker elektronisk, f.eks.  

 gennem udfyldelse af en elektronisk formular på den dataansvarliges  

 hjemmeside, skal den dataansvarlige også kunne dokumentere, at  

 oplysningspligten er blevet overholdt.
Beviset for, at oplysningspligten er  

 blevet overholdt, kan i sådanne tilfælde føres ved f.eks.  

 at gemme en udskrift af den side, hvorpå oplysningerne gives.
I tilfælde, hvor offentlige myndigheder indhenter  

 oplysningerne mundtligt, f.eks. under møder med den  

 pågældende, i forbindelse med interview, ved rapportoptagning  

 eller ved samtidig oprettelse af og tilførsel til en journal eller  

 lignende, kan det godt tænkes, at myndigheden vil kunne dokumentere, at  

 oplysningspligten er iagttaget, når det af rapporten, journalen m.v.  

 fremgår, at oplysningerne er afgivet mundtligt til den  

 pågældende.
Den, der noterer sådanne oplysninger på  

 sagen, har typisk ingen personlig interesse i sagens realitet og foretager  

 notatet under det tjenstlige og strafferetlige ansvar, hvorunder alle  

 offentligt ansatte virker, og notatet må derfor kunne tillægges  

 betydelig bevismæssig værdi.
Det bemærkes, at en offentlig myndighed, som  

 mundtligt modtager oplysninger vedrørende en sags faktiske  

 omstændigheder, der er af betydning for sagens afgørelse, eller  

 som på anden måde er bekendt med sådanne oplysninger, skal  

 gøre notat om indholdet af oplysningerne, jf. lov om offentlighed i  

 forvaltningen (offentlighedsloven) § 6. Pligten gælder dog ikke,  

 hvis oplysningerne i øvrigt fremgår af sagens dokumenter, eller  

 hvis der er tale om andet end afgørelsessager.
Det følger  

 imidlertid af begrebet »god forvaltningsskik«, at en myndighed - uanset om  

 der er tale om en afgørelsessag eller ej - skal sørge for, at  

 der gøres skriftlige notater om ekspeditioner af væsentlig  

 betydning for behandlingen af en sag, hvis de ikke fremgår af sagens  

 dokumenter i øvrigt.
2.1.3. Hvilke oplysninger skal  

 meddeles? Det, der skal gives den registrerede meddelelse om, er  

 for det første den dataansvarliges og dennes eventuelle  

 repræsentants identitet, jf. lovens § 28, stk. 1, nr. 1.  

 Dette kan opfyldes ved meddelelse om navn og adresse.
Hvis den dataansvarlige  

 indhenter oplysningerne skriftligt eller via en hjemmeside, vil det typisk  

 fremgå af selve skrivelsen eller hjemmesiden, at det er vedkommende  

 dataansvarlige, der forestår behandlingen af de personoplysninger, der  

 indhentes.
I andre tilfælde skal oplysning om, hvem der står bag  

 henvendelsen, gives.
Det gælder f.eks. hvis der er tradition for, at  

 oplysningerne indsamles af den enkelte ansatte hos den dataansvarlige, og  

 indhentelsen fremstår som iværksat af den pågældende,  

 f.eks. inden for forskning.
Indsamler en dataansvarlig oplysningerne på  

 en anden dataansvarligs vegne, vil det ikke være tilstrækkeligt  

 at give oplysning om, hvem der repræsenterer den dataansvarlige.  

 Indhenter politiet således oplysninger for en anden myndighed, f.eks.  

 et statsamt som led i behandlingen af en sag om samvær eller faderskab,  

 skal der gives oplysning om, at det er statsamtet og ikke politiet, der er  

 den dataansvarlige.
Endvidere skal der gives meddelelse om  

formålene med den behandling, hvortil oplysningerne er bestemt,  

 jf. lovens § 28, stk. 1, nr. 2. I kravet om formålsangivelse  

 ligger, at der skal gives den registrerede tilstrækkelig information  

 til, at den pågældende bliver klar over, hvad der er baggrunden  

 for, at der indsamles oplysninger om den pågældende.
Hvilke krav  

 der i det enkelte tilfælde skal stilles til formålsangivelsen,  

 vil bero på en vurdering af de konkrete omstændigheder omkring  

 behandlingen af oplysningerne.
Da hensigten med bestemmelsen - som  

 nævnt oven for under pkt. 2 - er at skabe åbenhed omkring  

 behandlingen af oplysninger, må det dog kræves, at den  

 dataansvarlige - som minimum - underretter den registrerede om, hvad de  

 indsamlede oplysninger skal bruges til eller påtænkes brugt til  

 på indsamlingstidspunktet.
Indsamlede oplysninger kan herefter i den  

 periode, som er nødvendig hertil, behandles i disse øjemed.  

 Oplysningerne vil endvidere i almindelighed kunne behandles (benyttes) til  

 andre, efterfølgende saglige formål, uden at den dataansvarlige  

 på ny skal give den registrerede meddelelse, hvis behandlingen ikke er  

 uforenelig med det eller de formål, som oprindeligt er oplyst til den  

 registrerede i forbindelse med opfyldelsen af oplysningspligten.
Kun i  

 særlige tilfælde vil der påhvile den dataansvarlige en  

 pligt til efterfølgende at oplyse om (nye) behandlingsformål,  

 som ikke er omfattet af den oprindelige meddelelse, og som aktualiseres efter  

 tidspunktet for indsamlingen af oplysninger.
 Endelig skal der gives meddelelse om alle yderligere  

 oplysninger, der under hensyn til de særlige omstændigheder,  

 hvorunder oplysningerne er indsamlet, er nødvendige for, at den  

 registrerede kan varetage sine interesser, jf. lovens § 28, stk. 1,  

 nr. 3. Efter bestemmelsen vil der bl.a. kunne blive tale om, at den  

 registrerede skal have meddelelse om kategorierne af modtagere af de  

 indsamlede oplysninger, om det er obligatorisk eller frivilligt at besvare  

 stillede spørgsmål, om mulige følger af ikke at  

 svare, samt vejledning om reglerne om indsigt i og berigtigelse af de  

 oplysninger, der vedrører den registrerede, jf. litra a-c.
Opregningen i litra a-c er ikke udtømmende.
Der vil  

 derfor efter omstændighederne kunne påhvile den dataansvarlige en  

 pligt til at give den registrerede anden information end de oplysninger, som  

 følger af bestemmelserne i litra a-c.
Om der skal gives den  

 registrerede anden (yderligere) information beror - ligesom med hensyn til  

 bestemmelserne i litra a-c - på en konkret vurdering af, om dette er  

 nødvendigt for, at den registrerede kan varetage sine interesser i det  

 enkelte tilfælde.
Der skal endvidere tages hensyn til de særlige  

 omstændigheder, hvorunder oplysningerne er indsamlet.
Oplysningspligten  

 omfatter som udgangspunkt alene oplysninger, som på  

 indsamlingstidspunktet må anses for nødvendige i bestemmelsens  

 forstand.
Efter omstændighederne kan der dog påhvile den  

 dataansvarlige en pligt til også at oplyse om (nye) forhold, som ikke  

 er omfattet af den oprindelige meddelelse, og som først aktualiseres  

 efter tidspunktet for indsamlingen af oplysningerne.
Hvad særligt angår de situationer, hvor der i  

 medfør af lovens § 28, stk. 1, nr. 3, litra a, skal oplyses  

 om kategorierne af modtagere, gælder det selvsagt, at der ikke  

 skal gives den registrerede fornyet meddelelse, hver gang indsamlede  

 oplysninger om den pågældende meddeles til en ny modtager, der  

 falder ind under de kategorier af modtagere, som oprindeligt er oplyst til  

 den registrerede.
Det bemærkes, at begrebet »modtager« defineres som:  

 »Den fysiske eller juridiske person, offentlige myndighed, institution eller  

 ethvert andet organ, hvortil oplysningerne meddeles, uanset om der er tale om  

 en tredjemand.
Myndigheder, som vil kunne få meddelt oplysninger som  

 led i en isoleret forespørgsel, betragtes ikke som modtager«, jf.  

 lovens § 3, nr. 7. Heraf følger, at hvor indsamlede oplysninger  

 skal anvendes internt i forskellige afdelinger og lignende inden for samme  

 myndighed (f.eks. en kommune) eller virksomhed, forening m.v., er der ikke  

 tale om overførsel af oplysninger til en modtager, og der vil derfor  

 ikke i sådanne tilfælde påhvile den dataansvarlige en pligt  

 til at underrette den registrerede herom.
I de situationer, hvor der derimod er tale om, at  

 indsamlede oplysninger meddeles til en modtager (f.eks. en anden myndighed,  

 virksomhed m.v.), påhviler det modtageren - i det omfang denne  

 foretager videre behandling af oplysningerne og således er at anse for  

 ny dataansvarlig for oplysningerne - at underrette den registrerede om den  

 foretagne indsamling af oplysninger, jf. lovens § 29 om oplysningspligt  

 ved indsamling af oplysninger hos andre end den registrerede selv.
Om  

 meddelelse skal gives vil bl.a. afhænge af, om den registrerede  

 allerede må antages at være bekendt med forholdet, f.eks. gennem  

 den oprindelige meddelelse, som den registrerede fik i forbindelse med  

 afgivelsen af oplysninger til den oprindelige dataansvarlige, jf.  

 nærmere neden for under pkt. 2.2.-2.3.
 Ofte vil det også være et naturligt led i  

 opfyldelsen af oplysningspligten efter nr. 3, litra b, at den dataansvarlige  

 i forbindelse med indsamlingen informerer den registrerede om, hvorvidt der  

 er pligt til at svare på spørgsmål, herunder om evt.  

 strafansvar for ikke at besvare en henvendelse om at få oplysningerne  

 eller på anden måde give indberetning og om konsekvenserne af  

 ikke at svare.
Hvad angår nr. 3, litra c, om indsigt og  

 berigtigelse vil der i de tilfælde, hvor den registrerede retter  

 uopfordret henvendelse til den dataansvarlige med oplysninger om sig selv,  

 f.eks. i et almindeligt brev, i almindelighed ikke være behov for at  

 oplyse herom.
Hvis indsamlingen af oplysninger sker gennem en blanket, et  

 ansøgningsskema eller lignende, vil den dataansvarlige dog uden  

 større udgift kunne give oplysningerne gennem en fortrykt, generel  

 vejledning på blanketten m.v.
2.2. Oplysningspligt  

 ved indsamling af oplysninger hos andre end den registrerede 2.2.1. På  

 hvilket tidspunkt skal oplysningspligten opfyldes? Oplysningspligten over for den registrerede i  

 forbindelse med indsamling af oplysninger om den pågældende hos  

 andre end den registrerede selv indtræder som udgangspunkt ved  

 registreringen af de indsamlede oplysninger.
I de tilfælde, hvor de  

 indsamlede oplysninger er bestemt til videregivelse til tredjemand,  

 indtræder oplysningspligten dog senest, når videregivelse af de  

 indsamlede oplysninger finder sted, jf. lovens § 29, stk. 1.
Hvilken tidsfrist, der kan indlægges i begrebet »ved  

 registreringen«, afhænger af sagens nærmere omstændigheder.  

 Den dataansvarlige skal dog altid - vurderet i forhold til den indsats der  

 kræves fra den dataansvarliges side for at opfylde oplysningspligten -  

 give den registrerede meddelelse så tidligt som muligt.
Hvis den  

 dataansvarlige allerede på selve registreringstidspunktet ved, at der i  

 løbet af ganske kort tid herefter skal rettes henvendelse til den  

 registrerede, f.eks. fordi den dataansvarlige skal forelægge sagens  

 dokumenter for den registrerede, eller der skal foretages andre  

 sagsbehandlingsskridt, vil oplysningspligten som altovervejende hovedregel  

 kunne opfyldes samtidig med denne senere henvendelse.
I øvrigt vil  

 oplysningspligten i almindelighed skulle opfyldes inden for 10 dage efter  

 registreringen.
I de tilfælde, hvor de indsamlede oplysninger er  

 bestemt til videregivelse til tredjemand, vil den dataansvarlige kunne vente  

 med at opfylde oplysningspligten til det tidspunkt, hvor videregivelsen  

 finder sted.
Det skal dog på tidspunktet for indsamlingen være  

 klart, at oplysningerne skal videregives til tredjemand.
Endvidere er det en  

 betingelse, at videregivelsen skal ske inden for en forholdsvis snæver  

 periode.
Oplysningspligten indtræder i givet fald, når  

 videregivelsen til tredjemand første gang finder sted.
Den dataansvarlige er - uafhængigt af hvornår  

 oplysningspligten indtræder - alene forpligtet til at give meddelelse  

 til den registrerede én gang.
Dette gælder såvel ved  

 enkeltstående indsamlinger som ved løbende indsamling af  

 oplysninger.
Ved indhentelse af yderligere oplysninger i samme sag, er en  

 gentagelse af oplysningspligten således ikke nødvendig.
En  

 betingelse for at undlade at underrette den registrerede hver gang, der  

 indsamles oplysninger hos andre end den registrerede, er dog, at de  

 efterfølgende indsamlinger ikke går ud over rammerne for den  

 meddelelse, som er givet til den registrerede i forbindelse med den  

 første indsamling eller videregivelse.
Til eksempel kan nævnes  

 de tilfælde, hvor et pengeinstitut med henblik på at udarbejde  

 kontooversigter for sine kunder løbende indsamler oplysninger om de  

 betalingstransaktioner, som kunderne foretager i forretninger, andre  

 pengeinstitutter m.v.
Her vil oplysningspligten således kunne opfyldes  

 én gang for alle ved kundeforholdets begyndelse.
Hvis en offentlig  

 myndighed løbende behandler henvendelser fra en borger, hvor der ikke  

 er tale om det samme forhold (sagsgenstand), f.eks. ansøgninger om  

 forskellige ydelser, skal hver henvendelse behandles særskilt i forhold  

 til reglerne om oplysningspligt.
2.2.2. Formkrav Der gælder ingen formkrav til meddelelsen til den  

 registrerede.
Da det imidlertid er den dataansvarlige, som - i tilfælde  

 af uenighed om, hvorvidt der er givet den fornødne underretning til  

 den registrerede - skal kunne dokumentere, at oplysningspligten er opfyldt,  

 bør underretningen gives skriftligt.
Meddelelsen skal være  

 både klar og entydig.  

 Se i øvrigt oven for under pkt. 2.1.2.
2.2.3. Hvilke oplysninger skal  

 meddeles? Hvis de indsamlede oplysninger ikke er indsamlet hos den  

 registrerede selv, skal der gives den registrerede meddelelse om den  

 dataansvarlige og dennes eventuelle repræsentants identitet, samt  

formålene med den behandling, hvortil oplysningerne er bestemt,  

 jf. lovens § 29, stk. 1, nr. 1 og 2. For så vidt angår  

 det nærmere indhold af disse bestemmelser henvises til det, som er  

 anført oven for under pkt. 2.1.3.
 Herudover skal der gives den registrerede alle  

 yderligere oplysninger, der under hensyn til de særlige  

 omstændigheder, hvorunder oplysningerne er indsamlet, er  

 nødvendige for, at den registrerede kan varetage sine interesser, jf.  

 § 29, stk. 1, nr. 3. Dette kan bl.a. være oplysninger om  

typen af oplysninger, som er indsamlet, om eventuelle kategorier af  

 modtagere, samt vejledning om reglerne for indsigt i og  

 berigtigelse af de indsamlede oplysninger, jf. litra a-c.
Opregningen i litra a-c er ikke udtømmende.
Der vil  

 derfor efter omstændighederne kunne påhvile den dataansvarlige en  

 pligt til at give den registrerede anden information end de oplysninger, som  

 følger af bestemmelserne i litra a-c.
Om der skal gives den  

 registrerede anden (yderligere) information beror - ligesom med hensyn til  

 bestemmelserne i litra a-c - på en konkret vurdering af, om dette er  

 nødvendigt for, at den registrerede kan varetage sine interesser i det  

 enkelte tilfælde.
Der skal endvidere tages hensyn til de særlige  

 omstændigheder, hvorunder oplysningerne er indsamlet.
Oplysningspligten  

 omfatter som udgangspunkt alene oplysninger, som på  

 indsamlingstidspunktet må anses for nødvendige i bestemmelsens  

 forstand.
Efter omstændighederne kan der dog påhvile den  

 dataansvarlige en pligt til også at oplyse om (nye) forhold, som ikke  

 er omfattet af den oprindelige meddelelse, og som først aktualiseres  

 efter tidspunktet for indsamlingen eller videregivelsen af oplysningerne.
Om  

 det nærmere indhold af bestemmelsen i lovens § 29, stk. 1,  

 nr. 3, henvises i øvrigt til det, som er anført oven for under  

 pkt. 2.1.3.
 I de situationer, hvor der i medfør af lovens  

 § 29, stk. 1, nr. 3, litra a, skal gives den registrerede  

 meddelelse om typen af oplysninger, som er indsamlet, påhviler  

 der ikke den dataansvarlige en forpligtelse til at oplyse den registrerede  

 om, hvilke konkrete oplysninger der er indsamlet om den  

 pågældende, jf. herved også lovens § 29, stk. 1,  

 nr. 3, litra c. Ønsker den registrerede at få oplyst, hvilke  

 konkrete oplysninger, der er indsamlet om vedkommende, må den  

 registrerede i stedet anmode om indsigt heri efter reglerne i lovens kapitel  

 9 (se herom neden for under pkt. 3).
 Endelig skal det fremhæves, at behovet for at give  

 den registrerede oplysninger efter nr. 3, litra c, om reglerne om indsigt i  

 og berigtigelse af indsamlede oplysninger generelt vil være  

 større i de situationer, hvor oplysningerne ikke er indsamlet direkte  

 hos den registrerede selv.
2.3. Undtagelser fra  

 oplysningspligten Som anført oven for under pkt. 2.1.-2.2.  

 påhviler der den dataansvarlige en pligt til at underrette den  

 registrerede om en række forhold i forbindelse med indsamling af  

 oplysninger hos såvel den registrerede selv som hos andre end den  

 registrerede, jf. lovens § 28, stk. 1, og § 29,  

 stk. 1.
Denne oplysningspligt gælder imidlertid ikke  

 ubetinget.
Efter lovens § 28, stk. 2, § 29, stk. 2-3, og  

 § 30, kan der gøres undtagelse fra oplysningspligten i en  

 række tilfælde, jf. herom neden for under pkt. 2.3.1.-2.3.4. De  

 nævnte undtagelsesbestemmelser har navnlig deres baggrund i, at en  

 ubetinget oplysningspligt ville være for vidtgående i forhold til  

 den dataansvarlige, der ville blive påført betydelige  

 omkostninger, som ikke i alle tilfælde ville stå mål med  

 det udbytte, en registreret person har af at modtage underretning om, at der  

 indsamles oplysninger om vedkommende.
2.3.1. Den registrerede  

 er allerede bekendt med oplysningerne 2.3.1.1. Indsamling hos den registrerede  

 selv Efter lovens § 28, stk. 2, kan der i de  

 situationer, hvor der indsamles oplysninger hos den registrerede selv,  

 gøres undtagelse fra oplysningspligten, hvis den registrerede  

 allerede er bekendt med de oplysninger, som er omfattet af  

 oplysningspligten.
Om dette er tilfældet, vil bero på en konkret  

 vurdering af omstændighederne omkring indsamlingen af  

 oplysningerne.
I de tilfælde, hvor indsamlingen af oplysninger sker  

 ved, at den registrerede selv, eventuelt uopfordret, har rettet henvendelse  

 til den dataansvarlige, vil det dog i almindelighed kunne lægges til  

 grund, at den registrerede allerede er bekendt med de oplysninger, der efter  

 lovens § 28, stk. 1, skal gives den pågældende.
Den  

 registrerede vil således som altovervejende hovedregel være  

 bekendt med den dataansvarliges identitet, samt formålene  

 med den behandling, hvortil oplysningerne er bestemt, jf. lovens § 28,  

 stk. 1, nr. 1 og 2. Endvidere vil det i almindelighed ikke - under  

 hensyn til de omstændigheder, hvorunder oplysningerne er indsamlet -  

 være nødvendigt at give den registrerede yderligere  

 oplysninger for, at den pågældende kan varetage sine  

 interesser, jf. § 28, stk. 1, nr. 3.
 Også i de situationer, hvor den dataansvarlige  

 aktivt indsamler oplysninger hos den registrerede (f.eks. gennem en  

 ansøgningsblanket), vil det i mange tilfælde kunne lægges  

 til grund, at den registrerede allerede er bekendt med de i lovens § 28,  

 stk. 1, nr. 1 og 2, anførte oplysninger.
 I begge de nævnte situationer gælder det dog,  

 at lovens § 28, stk. 2, bygger på den forudsætning, at  

 den dataansvarlige skal opfylde sin oplysningspligt, hvis den dataansvarlige  

 er i tvivl om, hvorvidt den registrerede allerede er bekendt med de i  

 stk. 1, nr. 1-3, anførte oplysninger.
2.3.1.2. Indsamling hos andre end den  

 registrerede Af lovens § 29, stk. 2, 1. led, følger,  

 at der i de tilfælde, hvor de indsamlede oplysninger ikke stammer fra  

 den registrerede selv, kan gøres undtagelse fra oplysningspligten,  

 hvis den registrerede allerede er bekendt med de oplysninger, som  

 efter bestemmelsens stk. 1 er omfattet af oplysningspligten.
Om dette er tilfældet, vil bero på en konkret  

 vurdering af omstændighederne omkring indsamlingen af oplysningerne.
I  

 modsætning til hvad der gælder efter undtagelsesbestemmelsen i  

 lovens § 28, stk. 2, jf. oven for under pkt. 2.3.1.1., vil den  

 dataansvarlige ofte ikke kunne lægge til grund, at den registrerede  

 allerede er bekendt med de oplysninger, som den dataansvarlige er forpligtet  

 til at give meddelelse om.
Navnlig spørgsmålet om, hvorvidt den  

 registrerede skal have meddelelse om de i § 29, stk. 1, nr. 3,  

 anførte oplysninger, må forventes at være svært at  

 vurdere i praksis.
Dette skal endvidere ses i lyset af, at lovens § 29,  

 stk. 2, 1. led, bygger på den forudsætning, at den  

 dataansvarlige skal give den registrerede meddelelse i overensstemmelse med  

 stk. 1, hvis den dataansvarlige er i tvivl om, hvorvidt den registrerede  

 allerede er bekendt med de i stk. 1, nr. 1-3, nævnte  

 oplysninger.
 Det anførte betyder bl.a., at hvis en  

 dataansvarlig, der har indsamlet oplysninger hos den registrerede og i den  

 forbindelse har opfyldt sin oplysningspligt efter lovens § 28,  

 efterfølgende videregiver de indsamlede oplysninger til en anden  

 dataansvarlig, skal denne nye dataansvarlige som udgangspunkt opfylde  

 oplysningspligten efter lovens § 29. Den nye dataansvarlige vil  

 således alene kunne undlade at give den registrerede meddelelse i  

 overensstemmelse med lovens § 29, stk. 1, hvis den oprindelige  

 dataansvarlige enten allerede har givet de fornødne oplysninger til  

 den registrerede, jf. lovens  

 § 29, stk. 2, 1. led, eller hvis en af de øvrige  

 undtagelsesbestemmelser er opfyldt, jf. nedenfor.
2.3.2. Registreringen eller videregivelsen  

 følger af lov Efter lovens § 29, stk. 2, 2. led, gælder  

 oplysningspligten ikke, hvis registreringen eller videregivelsen er  

 udtrykkeligt fastsat ved lov eller bestemmelser fastsat i henhold til  

 lov.
Heraf følger, at oplysningspligten efter lovens  

 § 29, stk. 1, ikke gælder, hvis det er udtrykkeligt fastsat i  

 lovgivningen, at der skal ske registrering eller videregivelse af  

 oplysninger.
Pligten eller retten til at registrere eller videregive  

 indsamlede oplysninger kan for det første følge af lov i formel  

 forstand, f.eks. regler i skattekontrolloven og i lov om Det Centrale  

 Personregister (CPR). Endvidere kan pligten eller retten til at registrere  

 eller videregive oplysninger følge af administrative forskrifter,  

 såsom anordninger og bekendtgørelser.
 I kravet om udtrykkelighed ligger, at det ikke må  

 give anledning til tvivl, hvorvidt det i lovgivningen er fastsat, at den  

 dataansvarlige skal foretage registrering eller videregivelse af de  

 indsamlede oplysninger.
2.3.3. Underretning viser sig umulig eller  

 uforholdsmæssig vanskelig Oplysningspligten efter lovens § 29, stk. 1,  

 gælder ikke, hvis underretning af den registrerede viser sig umulig  

 eller er uforholdsmæssigt vanskelig, jf. § 29,  

 stk. 3.
Med udtrykket uforholdsmæssigt vanskelig  

 fastsættes det, at der gælder et proportionalitetsprincip ved  

 vurderingen af, om meddelelse, som foreskrevet i lovens § 29,  

 stk. 1, skal gives.
Der skal ske en afvejning af på den ene side  

 betydningen af en sådan underretning for den registrerede, og på  

 den anden side den arbejdsindsats hos den dataansvarlige, der vil være  

 forbundet med en sådan underretning.
I hvilket omfang, underretning af  

 registrerede personer er uforholdsmæssigt vanskelig eller endog umulig,  

 skal afgøres i den enkelte situation.
Der skal i den forbindelse bl.a.  

 lægges vægt på antallet af registrerede, som skal have  

 meddelelse, oplysningernes alder, samt de kompensatoriske foranstaltninger,  

 f.eks. offentlige oplysningskampagner, der eventuelt måtte blive  

 truffet af den dataansvarlige i forbindelse med indsamlingen.
Endvidere  

 må det tillægges betydning, hvor betydelige de interesser er, af  

 hensyn til hvilke oplysningerne behandles, og hvor indgribende det er for den  

 enkelte, at der foretages behandling af oplysninger om vedkommende.
Det vil  

 herunder være af betydning, om behandlingen af oplysninger foretages  

 som led i enkeltsagsbehandling, eller om behandlingen foretages i en  

 række identiske sager.
Er der tale om enkeltsagsbehandling, vil der  

 være en formodning for, at det ikke vil være  

 uforholdsmæssigt vanskeligt at opfylde oplysningspligten, navnlig ikke  

 hvis opfyldelsen heraf kan ske i forbindelse med iværksættelsen  

 af andre sagsbehandlingsskridt m.v. over for den registrerede.
Er der tale om  

 et større antal identiske sager, vil det derimod ofte kunne være  

 uforholdsmæssigt vanskelig at opfylde oplysningspligten.
Der må  

 dog stilles krav om et meget betydeligt antal sager, førend forholdet  

 kan begrunde, at oplysningspligten ikke skal opfyldes, og der skal under alle  

 omstændigheder foretages en afvejning over for den registreredes  

 interesse i, at oplysningspligten bliver efterlevet, jf. nedenfor.
Det anførte skal ses i sammenhæng med, hvor  

 indgribende behandlingen af de indsamlede oplysninger er for den enkelte  

 borger.
Jo større betydning databehandlingen må antages at have  

 for den enkelte, jo mere taler for, at den dataansvarlige skal opfylde sin  

 oplysningspligt.
Omvendt i de tilfælde, hvor den registreredes  

 interesse i at modtage underretning om indsamlingen af oplysninger må  

 anses for at være begrænset.
Dette vil bl.a. kunne være  

 tilfældet med hensyn til eventuelle bipersoner, om hvem der  

 behandles personoplysninger.
Uanset at bipersoner som udgangspunkt har de samme  

 rettigheder efter persondataloven, som andre registrerede personer, jf. oven  

 for under pkt. 1.5., skal der - på baggrund af de ovennævnte  

 momenter - for hver enkelt behandling af oplysninger om bipersoner tages  

 stilling til, om oplysningspligten skal opfyldes over for den  

 pågældende.
En sådan vurdering vil i almindelighed falde ud  

 til, at eventuelle indsamlede eller registrerede oplysninger om bipersoner er  

 uden betydning for de pågældende i forbindelse med den behandling  

 af personoplysninger, som den dataansvarlige foretager.
Dette vil bl.a.  

 være tilfældet, hvis f.eks. en dataansvarlig kommune indhenter  

 oplysninger om en person og i samme forbindelse anmoder vedkommende om  

 oplysninger om andre personer, f.eks. familiens læge, angivet med navn  

 og tjenesteadresse, personens hjemmehjælper eller lignende personer.  

 Nævnes kan endvidere det tilfælde, at pårørende  

 optræder som bipersoner, f.eks. ved ansøgning om optagelse i  

 daginstitution, ved ansøgning om adoptionstilskud eller ved  

 ansøgning om offentlige ydelser eller offentlig service.
For alle  

 disse situationer gælder det, at behandlingen ikke vil have  

 konsekvenser for vedkommende biperson, hvorfor der normalt ikke vil skulle  

 gives underretning efter lovens § 29, stk. 1.
 Indgår i sagen oplysninger om bipersoners rent  

 private forhold, jf. lovens § 7, stk. 1, og § 8, stk. 1  

 og 4, kan dette efter omstændighederne tale for nogen tilbageholdenhed  

 med at anvende undtagelsen.
Hvis der foretages en behandling af oplysninger i  

statistisk øjemed eller til historiske eller videnskabelige  

 forskningsformål, vil afvejningen af på den ene side styrken  

 af den registreredes interesse i at modtage underretning om indsamlingen, og  

 på den anden side den arbejdsindsats, som i givet fald vil  

 påhvile den dataansvarlige, føre til, at der kun i  

 særdeles begrænset omfang påhviler den dataansvarlige en  

 oplysningspligt over for de personer, som berøres af behandlingen.
Det  

 bemærkes i den forbindelse, at det vil være særdeles  

 vanskeligt og til tider endog umuligt at opfylde en oplysningspligt i  

 relation til de mange databehandlingssystemer, der ikke er indrettet på  

 at udskrive personoplysninger, idet kendskab til navn og adresse på  

 deltagerne i forskningsprojekter ikke har været nødvendig.
Det  

 skal endvidere nævnes, at der i lovens § 10 er fastsat regler om,  

 at oplysninger, som alene behandles med henblik på at udføre  

 statistiske eller videnskabelige undersøgelser, ikke senere må  

 behandles i andet end statistisk eller videnskabeligt øjemed, jf.  

 § 10, stk. 2. Den registreredes interesse i at modtage underretning  

 om en eventuel indsamling af personoplysninger om den pågældende  

 til brug for forskning og statistik må derfor anses for at være  

 meget beskeden.
Også med hensyn til behandling af oplysninger i  

 private eller offentlige retsinformationssystemer vil der kun i  

 særdeles begrænset omfang påhvile de dataansvarlige en  

 pligt til at oplyse den registrerede om, at der behandles oplysninger om  

 vedkommende i systemerne.
I mange situationer vil det være umuligt for  

 den dataansvarlige at give en sådan underretning, idet det ikke  

 foreligger oplyst, hvilke personer der berøres af de indlagte domme  

 m.v.
Hertil kommer, at oplysninger, som behandles i et  

 retsinformationssystem, ikke senere må behandles i andet øjemed,  

 jf. lovens § 9, stk. 2. De registrerede personer vil derfor kun i  

 meget ringe omfang blive berørt af, at der behandles oplysninger om  

 dem.
 Endelig kan det nævnes, at hvis der er tale om en  

almindelig opdatering af forskellige stamoplysninger om den  

 registrerede, f.eks. opdatering af adresseoplysninger m.v. gennem Det  

 Centrale Personregister, vil der i almindelighed heller ikke bestå en  

 pligt til at oplyse den registrerede herom.
2.3.4. Yderligere undtagelser fra  

 oplysningspligten I lovens § 30 er fastsat yderligere regler om, i  

 hvilket omfang den dataansvarlige kan gøre undtagelse fra  

 oplysningspligten.
Bestemmelsen har kun betydning, hvis underretning af den  

 registrerede ikke kan undlades efter lovens § 28, stk. 2, og  

 § 29, stk. 2 og 3, jf. oven for under pkt. 2.3.1.-2.3.3.
 Af lovens § 30, stk. 1, følger, at den  

 dataansvarlige er fritaget fra oplysningspligten efter lovens § 28,  

 stk. 1, og § 29, stk. 1, hvis den registreredes interesse i at  

 få kendskab til oplysningerne findes at burde vige for  

afgørende hensyn til private interesser, herunder hensynet til  

 den pågældende selv.
 Undtagelse pga. afgørende hensyn til private  

 interesser kan efter omstændighederne gøres af hensyn til  

 forretningshemmeligheder eller af hensyn til beskyttelse af andre personer,  

 som indgår i behandlingen.
Anvendelse af undtagelsen af hensyn til vedkommende selv  

 vil formentlig kun komme på tale i ganske få tilfælde.
Der  

 vil kun sjældent være grundlag for at antage, at selve  

 underretningen om, at oplysningerne behandles af vedkommende dataansvarlig,  

 vil være til væsentlig skade for vedkommende.
Det kan dog  

 tænkes, f.eks. inden for det psykiatriske område, hvor  

 underretningen om relevante forhold for patienten i givet fald må  

 formidles på andre måder.
 Undtagelse kan endvidere gøres, hvis den  

 registreredes interesse i at få kendskab til oplysningerne i lovens  

 § 28, stk. 1, og § 29, stk. 1, findes at burde vige for  

afgørende hensyn til offentlige interesser, herunder
navnlig hensynet til 1) statens sikkerhed, 2) forsvaret, 3) den  

 offentlige sikkerhed, 4) forebyggelse, efterforskning, afsløring og  

 retsforfølgning i straffesager eller i forbindelse med brud på  

 etiske regler for lovregulerede erhverv, 5) væsentlige  

 økonomiske eller finansielle interesser hos en medlemsstat eller Den  

 Europæiske Union, herunder valuta-, budget- og skatteanliggender, og 6)  

 kontrol-, tilsyns- eller reguleringsopgaver, herunder opgaver af midlertidig  

 karakter, der er et led i den offentlige myndighedsudøvelse på  

 de i nr. 3-5, nævnte områder, jf. lovens § 30,  

 stk. 2.
Indskrænkning i den dataansvarliges oplysningspligt  

 kræver efter begge de nævnte bestemmelser i lovens § 30 en  

 konkret afvejning af de modstående interesser, som er anført.  

 Afvejningen må foretages for hver enkelt oplysning for sig med den  

 virkning, at der, såfremt sådanne hensyn kun gør sig  

 gældende for en del af de i lovens § 28, stk. 1, og  

 § 29, stk. 1, nævnte oplysninger, skal gives den registrerede  

 meddelelse om de øvrige oplysninger.
I visse tilfælde kan selve  

 det forhold, at der er indsamlet oplysninger om den registrerede, dog  

 være af en sådan fortrolig karakter, at der ikke påhviler  

 den dataansvarlige en pligt til at give underretning om nogen af de i  

 § 29, stk. 1, nævnte oplysninger, idet den registrerede i  

 givet fald vil få kendskab til, at der er indsamlet oplysninger om den  

 pågældende hos tredjemand.
I afvejningen efter bestemmelserne i lovens § 30  

 indgår som nævnt på den ene side den registreredes  

 interesse i at få kendskab til de i lovens § 28, stk. 1, og  

 § 29, stk. 1, nævnte oplysninger.
Heroverfor står  

 hensynet til offentlige og private interesser, herunder hensynet til den  

 registrerede selv.
De interesser, der kan beskyttes, er både den  

 dataansvarliges og tredjemands interesser, herunder bl.a. private  

 forretningshemmeligheder, den professionelle tavshedspligt, som læger  

 og advokater skal iagttage, retten til at forberede sit eget forsvar i  

 retssager samt beskyttelse af menneskerettighederne.
Med udtrykket »afgørende hensyn« er det  

 tilkendegivet, at undtagelse fra oplysningspligten kun kan gøres, hvor  

 der er nærliggende fare for, at privates eller offentliges interesser  

 vil lide skade af væsentlig betydning.
Bevisbyrden herfor  

 påhviler den dataansvarlige.
3. Den registreredes  

 indsigtsret Reglerne om den registreredes indsigtsret (egenacces) er  

 fastsat i lovens kapitel 9 (§§ 31-34). Reglerne, der gælder for  

 både offentlige myndigheder og private virksomheder m.v., er kun i  

 begrænset omfang ændret i forhold til reglerne om registerindsigt  

 i den tidligere gældende registerlovgivning. Ændringerne er  

 navnlig foretaget for at sikre en korrekt gennemførelse af  

 bestemmelserne i artikel 12, litra a, og artikel 13 i EF-direktivet om  

 behandling af personoplysninger.
 Udgangspunktet efter persondataloven er, at den  

 registrerede har ret til indsigt i en række forhold vedrørende  

 behandlingen af oplysninger om den pågældende, jf. lovens  

 § 31.
 Indsigtsretten er dog undergivet begrænsninger  

 på en række punkter, jf. lovens § 32. I den forbindelse skal  

 det endvidere nævnes, at indsigtsretten - som nævnt oven for  

 under pkt. 1.2. - ikke gælder med hensyn til ikke-elektronisk  

 behandling af en række personoplysninger, der foretages for private  

 virksomheder m.v., jf. lovens § 1, stk. 2.
 I lovens §§ 33-34 er der fastsat regler om den  

 registreredes adgang til at anmode om fornyet indsigt i behandlingen af  

 oplysninger om den pågældende samt regler om den registreredes  

 adgang til at kræve skriftlig indsigtsmeddelelse og om den  

 dataansvarliges mulighed for i givet fald at kræve betaling herfor.
 Lovens regulering af spørgsmålet om den  

 registreredes indsigtsret beskrives i det følgende under pkt.  

 3.1.-3.6.
3.1. Særlige krav  

 til indsigtsbegæringen Hovedreglen om indsigtsret er efter lovens § 31,  

 stk. 1, at enhver person, som fremsætter begæring herom, har  

 ret til at få meddelelse om en række forhold, herunder bl.a. om  

 der behandles oplysninger om den pågældende, og i givet fald  

 hvilke oplysninger der behandles.
Efter bestemmelsen kan der ikke stilles  

 særlige krav til en begæring om indsigt (egenacces), men der vil  

 alligevel kunne opstå en række spørgsmål om  

 begæringen og dens indhold.
Disse spørgsmål omtales i det  

 følgende.
3.1.1. Krav om identifikation af de behandlinger, som  

 begæringen retter sig imod? En begæring om indsigt skal rettes til den  

 dataansvarlige.
Dataansvarlig er: »Den fysiske eller juridiske person,  

 offentlige myndighed, institution eller ethvert andet organ, der alene eller  

 sammen med andre afgør, til hvilket formål og med hvilke  

 hjælpemidler der må foretages behandling af oplysninger«, jf.  

 lovens § 3, nr. 4, der også er omtalt oven for under pkt. 1.2.
Man kan rejse det spørgsmål, om den person,  

 som fremsætter en begæring om indsigt, skal kunne give en  

 præcis angivelse af de behandlinger, som vedkommende ønsker  

 indsigt i.
Et sådant krav kan ikke stilles, og en begæring om  

 indsigtsret kan derfor principielt vedrøre alle de behandlinger, som  

 måtte blive foretaget for den dataansvarlige.
I sådanne  

 tilfælde vil der imidlertid ikke være noget til hinder for, at  

 den dataansvarlige oplyser vedkommende om, hvilke behandlinger af oplysninger  

 der foretages, herunder om vedkommende kan være registreret i manuelle  

 registre, med henblik på en afklaring af, hvilke nærmere  

 behandlinger der ønskes indsigt i.
Denne fremgangsmåde må  

 i praksis også antages at være i den registreredes interesse,  

 idet der i så fald hurtigere kan tages stilling til, om de  

 ønskede oplysninger kan udleveres, ligesom den registreredes  

 eventuelle betalingsforpligtelse begrænses.
I den forbindelse kan det  

 også nævnes, at en dataansvarlig myndighed, virksomhed m.v., der  

 foretager flere behandlinger, herunder fører manuelle registre, efter  

 anmodning skal give information om, hvilke behandlinger der foretages  

 på den dataansvarliges vegne, jf. herved lovens § 54, stk. 2.  

 Såfremt den dataansvarlige eller en registreret person ikke kan  

 få det nævnte identifikationsspørgsmål løst  

 på tilfredsstillende måde, vil løsningen eventuelt kunne  

 findes i den offentligt tilgængelige fortegnelse over anmeldte  

 behandlinger, som Datatilsynet skal føre i henhold til lovens  

 § 54, stk. 1. Fortegnelsen offentliggøres via Internettet  

 under Datatilsynets hjemmeside  

 (www.datatilsynet.dk).
3.1.2. Særligt om kommunale  

 forhold Efter Datatilsynets opfattelse er der ikke noget til  

 hinder for, at en registrerets begæring om indsigt i samtlige en  

 myndigheds forvaltningsgrenes oplysninger imødekommes ved indhentelse  

 af bidrag fra de relevante forvaltningsgrene med henblik på en samlet  

 gennemførelse af den registreredes indsigtsret.
Den kommunale forvaltning er en enhedsforvaltning.
En  

 række nævn, kommissioner m.v., der udgør  

 selvstændige myndigheder, sekretariatsbetjenes af den kommunale  

 forvaltning.
Dette gælder for eksempel børn og unge-udvalget,  

 folkeoplysningsudvalget, skolebestyrelser, huslejenævn og  

 skatteankenævn.
I det omfang sekretariatsbetjeningen af et sådant  

 nævn m.v. indebærer behandling af oplysninger sker dette på  

 vegne af det pågældende nævn m.v., og ikke som led i den  

 kommunale enhedsforvaltnings virksomhed.
Hvis en begæring om indsigt i oplysninger, som  

 behandles af den kommunale enhedsforvaltning, også omfatter  

 oplysninger, der behandles som led i sekretariatsbetjening af en anden  

 forvaltningsmyndighed, skal afgørelse om den registreredes indsigtsret  

 træffes af den pågældende forvaltningsmyndighed.
Dette  

 hindrer dog ikke, at den registreredes indsigtsret rent faktisk samlet  

 gennemføres af den kommunale forvaltning.
Rækkevidden af særlige  

 tavshedspligtsbestemmelser kan give anledning til tvivl om, hvorvidt der  

 er begrænsninger i adgangen til samlet gennemførelse af  

 registreredes indsigtsret, i det omfang personer, der ikke deltager i  

 sekretariatsbetjeningen af særlige forvaltningsmyndigheder, derved  

 får kendskab til oplysninger om den registrerede.
I sådanne  

 tilfælde kan den særlige forvaltningsmyndigheds sekretariat give  

 de pågældende oplysninger til den kommunale enhedsforvaltning i  

 en lukket kuvert med henblik på aflevering til den registrerede.
3.1.3. Formkrav Det helt klare udgangspunkt er, at der ikke kan stilles  

 særlige formkrav til indsigtsbegæringen.
Begæringen kan  

 fremsættes både mundtligt, skriftligt og gennem en e-post.
Med henblik på at kontrollere 6-måneders  

 fristen efter lovens § 33, jf. neden for under pkt. 3.6.5., samt med  

 henblik på at sikre sig dokumentation for, hvilken person der har  

 fremsat indsigtsbegæringen, vil den dataansvarlige i tilfælde,  

 hvor begæringen ikke fremsættes skriftligt - i et brev eller ved  

 e-post - i almindelighed være berettiget til at forlange, at den  

 pågældende underskriver en begæring om indsigt.  

 Såfremt begæringen ikke fremsættes skriftligt, og den  

 dataansvarlige benytter en særlig blanket i forbindelse med  

 begæringer om indsigt, kan det ikke kræves, at vedkommende person  

 selv udfylder blanketten.
Derimod kan det i almindelighed kræves, at  

 personen daterer og underskriver blanketten, hvorefter den dataansvarlige  

 på grundlag af vedkommendes mundtlige oplysninger, f.eks. om  

 betegnelsen for behandlingen af oplysninger, selv må udfylde resten af  

 blanketten.
Fremsættes den mundtlige begæring ikke ved personligt  

 fremmøde, men telefonisk, vil den dataansvarlige eventuelt kunne  

 fremsende blanketten med henblik på at opnå vedkommendes  

 underskrift herpå.
Blankettens øvrige rubrikker bør da i  

 forvejen så vidt muligt udfyldes af den dataansvarlige på  

 grundlag af personens telefoniske oplysninger.
Den ovenfor beskrevne ordning vedrørende mundtlige  

 - herunder telefoniske - anmodninger om indsigt, har ikke til hensigt at  

 udelukke, at den dataansvarlige accepterer en telefonisk begæring som  

 tilstrækkeligt grundlag for indsigten, såfremt vedkommende  

 dataansvarlige - eventuelt efter foretaget kontrolopringning - finder en  

 sådan fremgangsmåde forsvarlig.
Der henvises i denne forbindelse  

 til det, som er anført oven for under pkt. 1.3. vedrørende kravene til  

 legitimation.
3.1.4. Indsigt i oplysninger om børn og  

 unge under 18 år For så vidt angår behandling af oplysninger  

 vedrørende børn (f.eks. ventelister til daginstitutioner) kan  

 forældremyndighedens indehaver begære indsigt på barnets  

 vegne.
Det kan derimod ikke uden videre antages, at kun  

 forældremyndighedens indehaver kan kræve indsigt, når der  

 er tale om behandling af oplysninger vedrørende større  

 børn.
Dette skyldes, at der ikke i persondataloven er fastsat en  

 bestemt aldersgrænse.
Loven bygger således på et  

 individuelt modenhedskriterium.
Der kan også forekomme tilfælde,  

 hvor kun det barn, hvis oplysninger behandles, men ikke forældrene,  

 bør kunne begære indsigt.
Det vil ofte være ubetænkeligt at give indsigt  

 til personer under 18 år.
Det vil dog næppe være muligt at  

 opstille generelle regler for, hvilken nederste aldersgrænse der kan  

 accepteres, idet det må bero på en konkret bedømmelse af  

 vedkommendes modenhed, hvorvidt der bør gives indsigt.
Som regel  

 må unge fra ca. 15 år antages selvstændigt at kunne  

 fremsætte en indsigtsbegæring.
Det forhold, at man imødekommer  

 indsigtsbegæringer fra registrerede personer under 18 år,  

 bevirker imidlertid ikke uden videre, at forældremyndighedens indehaver  

 udelukkes fra at anmode om indsigt på barnets vegne.
Det vil ofte  

 være således, at såvel barnet som  

 forældremyndighedens indehaver har ret til indsigt med hensyn til de  

 oplysninger, der behandles om barnet.
I disse situationer bør lovens  

 § 33 administreres således, at forældremyndighedens  

 indehaver kan få indsigt på barnets vegne, uanset barnet inden  

 for en 6-måneders periode har fået indsigt og omvendt.
Der findes dog enkelte behandlinger, hvor der ikke uden  

 videre kan gives forældremyndighedens indehaver indsigt i de  

 registrerede oplysninger om børn under 18 år.
F.eks. bør  

 forældremyndighedens indehaver ikke ubetinget have indsigt i  

 Sundhedsstyrelsens register over legalt provokerede aborter.
Her bør  

 normalt kun begæringer fra kvinden selv imødekommes, uanset  

 hendes alder.
Baggrunden herfor er navnlig, at oplysninger om, at kvinden har  

 fået foretaget legal abort, er af så privat og personlig  

 karakter, at det ikke forekommer, rimeligt at forældremyndighedens  

 indehaver, som måske ikke i forvejen er bekendt hermed, ved at udnytte  

 reglerne om indsigtsretten kan få kendskab til disse oplysninger.
Hvis  

 aborten er gennemført med forældremyndighedsindehaverens  

 samtykke, er det naturligvis ubetænkeligt at give såvel kvinden som forældrene indsigt.
3.2. Indsigtsretten efter lovens § 31,  

 stk. 1 3.2.1. Hvilke oplysninger skal  

 meddeles? Det følger af lovens § 31, stk. 1, 1.  

 pkt., at en person, der fremsætter begæring herom, skal have  

 meddelelse fra den dataansvarlige om, hvorvidt der behandles oplysninger om  

 den pågældende.
 Hvis der behandles oplysninger om vedkommende, skal der  

 på en let forståelig måde gives den pågældende  

 meddelelse om en række forhold, jf. bestemmelsens 2. pkt., nr. 1-4.
Efter nr. 1 skal der gives den registrerede meddelelse om,  

hvilke oplysninger om den pågældende der behandles.
De  

 oplysninger, der efter bestemmelsen skal meddeles den registrerede, er de  

 oplysninger, som behandles på tidspunktet for begæringen, samt  

 oplysninger der er kommet til i perioden frem til begæringen  

 ekspederes.
Endvidere skal der efter nr. 2 gives meddelelse om  

behandlingens formål.
Heri ligger ikke en forpligtelse for den  

 dataansvarlige til at meddele, hvad oplysningerne nøjagtigt skal  

 bruges til.
En generel angivelse af, hvad formålet med behandlingen er,  

 vil være tilstrækkeligt.
For så vidt angår den  

 nærmere rækkevidde af kravet om formålsangivelse henvises i  

 øvrigt til det, som er anført oven for under pkt. 2.1.3. (om  

 den dataansvarliges oplysningspligt over for den registrerede).
 Herudover skal der gives meddelelse om kategorierne af  

 modtagere af oplysningerne, jf. nr. 3. Der henvises i øvrigt til  

 det, som er anført oven for under pkt. 2.1.3.
Endelig skal der gives den registrerede  

tilgængelig information om, hvorfra de oplysninger, der behandles,  

 stammer, jf. nr. 4. Denne pligt gælder kun, hvis oplysningerne om,  

 hvorfra de registrerede oplysninger stammer, rent faktisk foreligger.
Det  

 påhviler således ikke den dataansvarlige at tilvejebringe og  

 opbevare sådanne oplysninger.
For den offentlige forvaltnings  

 vedkommende må det i hvert fald for så vidt angår den  

 digitale behandling af afgørelsessager imidlertid antages, at  

 myndigheden som følge af reglerne om notatpligt med hensyn til  

 væsentlige sagsbehandlingsskridt oftest vil være i besiddelse af  

 information om, hvorfra oplysningerne i sagen stammer.
3.2.2. Kun oplysninger  

 om den pågældende selv  

 (hovedperson/bipersonspørgsmålet) Ifølge lovens § 31, stk. 1, har alle  

 registrerede personer adgang til oplysninger om sig selv.
Retten til indsigt  

 omfatter både hovedpersoner og bipersoner.
For så vidt  

 angår spørgsmålet om betydningen af begreberne  

 »hovedperson« og »biperson« henvises til det, som er anført oven for  

 under pkt. 1.5.
Det er ikke en forudsætning for at få indsigt  

 i den dataansvarliges behandlinger, at den registrerede person er  

 søgbar i den dataansvarliges edb-system.
Det forhold, at mange  

 edb-systemer ofte er indrettet således, at der kun kan fås  

 oplysninger om bipersoner via navn, adresse m.v. på en hovedperson,  

 indebærer med andre ord ikke, at bipersoner ikke har adgang til indsigt  

 i behandlingen af oplysninger i edb-systemet.
Heri ligger dog ikke, at den  

 dataansvarlige - i de tilfælde, hvor det ikke er muligt at søge  

 på andre end hovedpersonerne for behandlingen af oplysninger - ikke vil  

 være berettiget til at anmode en biperson om at fremkomme med de  

 fornødne oplysninger til, at den dataansvarlige kan finde frem til  

 eventuelle behandlinger af oplysninger om bipersonen.
Tilsvarende vil i  

 almindelighed gælde, hvis en identifikation af bipersonen ikke er mulig  

 uden en fuldstændig gennemgang af en betydelig mængde  

 behandlinger (registre). Er mængden af oplysninger, der opbevares,  

 derimod så beskeden, at det vil være relativt let at finde frem  

 til den enkelte, eller er det ved hjælp af en kombination med andre  

 behandlede oplysninger muligt med stor sikkerhed at finde oplysninger om  

 bipersoner frem, vil den dataansvarlige være forpligtet til at finde  

 oplysningerne om bipersonen frem og meddele indsigt heri i overensstemmelse  

 med lovens regler.
Et særligt spørgsmål er, om den  

 dataansvarlige kan stille krav om, at en biperson oplyser hovedpersonens  

 personnummer.
Et sådant krav kan - uanset hvor vanskeligt det  

 måtte være at udfinde oplysninger om bipersonen - ikke stilles.
I  

 de tilfælde, hvor der kun kan søges i den dataansvarliges  

 edb-system via personnummeret på hovedpersoner, vil det således  

 være tilstrækkeligt, at vedkommende biperson oplyser  

 hovedpersonens navn og adresse, hvorefter den dataansvarlige selv må  

 finde frem til vedkommendes personnummer, for offentlige myndigheder f.eks.  

 via onlineadgang til Det Centrale Personregister (CPR).
Indsigtsretten er normalt begrænset til at omfatte  

 de oplysninger, der vedrører den pågældende person.  

 Udgangspunktet er således, at en hovedperson har krav på at  

 få meddelelse om de behandlinger, som vedrører den  

 pågældende, men ikke behandlinger, som vedrører  

 bipersonen.
Tilsvarende har en biperson normalt også kun krav på  

 at få oplysninger om de behandlinger, der vedrører den  

 pågældende, men ikke oplysninger om behandlinger  

 vedrørende hovedpersonen.
I forbindelse med visse behandlinger  

 må det dog antages, at enkelte personer har krav på at få  

 oplysninger om behandlinger, som har relation til andre personer.
F.eks.  

 må en person, der er registreret i Det Centrale Personregister (CPR),  

 have krav på at få oplyst, hvilke personer (børn,  

 ægtefælle, forældre) der er henvist til i registeret under  

 personen selv.
Ligesom en ansøger om boligstøtte har en  

 interesse i at kende boligstøtteberegningsgrundlaget, herunder  

 bipersoners indkomst, når denne indgår i  

 beregningsgrundlaget.
Der vil ofte være et særligt  

 interessefællesskab mellem hoved- og bipersoner, ligesom hovedpersonen  

 ofte vil have en retlig interesse i at få samtlige oplysninger om sig  

 selv og bipersonerne.
Det kan i sådanne situationer for så vidt  

 være ubetænkeligt at meddele hovedpersonen alle oplysningerne,  

 uanset de vedrører en biperson.
Udlevering af oplysninger til  

 hovedpersonen om bipersonen bør imidlertid i almindelighed kun finde  

 sted, såfremt der foreligger fuldmagt fra den pågældende,  

 eller der foreligger samtykke i overensstemmelse med lovens regler herom.
3.3. Hvor hurtigt skal begæringer om  

 indsigt besvares? Af lovens § 31, stk. 2, 1. pkt., følger,  

 at den dataansvarlige snarest skal besvare modtagne begæringer  

 om indsigt.
Den tid, der vil hengå med at ekspedere en anmodning om  

 indsigt, vil kunne variere afhængig af, hvilken form for behandling der  

 er tale om.
I mange tilfælde vil den dataansvarlige først kunne  

 besvare indsigtsbegæringen, når oplysningerne er rekvireret hos  

 en databehandler.
Ekspeditionstidens længde vil endvidere være  

 afhængig af den tekniske indretning af det system, hvori oplysningerne  

 behandles.
Der er derfor ikke fastsat nogen absolut frist.
I stedet er der i  

 bestemmelsens 2. pkt. indsat en regel, hvorefter en dataansvarlig, hvis det  

 undtagelsesvis tager længere tid end 4 uger at besvare en  

 begæring om indsigt, skal underrette den registrerede herom.  

 Underretningen af den registrerede skal indeholde oplysninger om grunden til,  

 at der ikke kan træffes afgørelse inden for 4 ugers fristen,  

 samt om hvornår afgørelsen kan forventes at foreligge.
Det anførte betyder bl.a., at det i de  

 tilfælde, hvor der er tale om behandlinger, der ajourføres  

 løbende, og hvor udtræk sker i forbindelse med sådanne  

 ajourføringer, normalt vil være i overensstemmelse med lovens  

 § 31, stk. 2, at udtrække oplysningerne i forbindelse med den  

 førstkommende ajourføring af de behandlede oplysninger,  

 såfremt ajourføringen sker månedligt eller med kortere  

 mellemrum.
Hvis behandlingerne derimod f.eks. kun ajourføres  

 kvartalsvis, vil en længere svarfrist end 4 uger kun efter  

 omstændighederne være acceptabel i en overgangsperiode, indtil  

 registeret bliver indrettet til en hyppigere ajourføring.
Det  

 bemærkes, at den dataansvarlige i begge de nævnte situationer  

 skal give den registrerede underretning efter bestemmelsens 2. pkt., hvis der  

 ikke kan træffes afgørelse om indsigt inden for 4 uger efter  

 modtagelsen af begæringen.
Det ovennævnte betyder endvidere, at mindre og  

 ukomplicerede indsigtsbegæringer skal besvares hurtigt (snarest  

 muligt), og den dataansvarlige vil således ikke blot kunne vente til  

 udløbet af 4 ugers fristen med at besvare en sådan  

 begæring.
Omvendt vil fristen for besvarelse af omfattende  

 begæringer om indsigt skulle fastsættes under rimelig hensyntagen  

 hertil.
Den tid, der går med at besvare begæringer om indsigt,  

 må dog aldrig gå ud over den tidsmæssige ramme i artikel  

 12, litra a, i EF-direktivet om behandling af personoplysninger.
Af den  

 nævnte bestemmelse i direktivet følger, at  

 indsigtsbegæringer skal besvares »uden større ventetid«.
Det bemærkes, at den dataansvarlige altid har  

 mulighed for - men ikke pligt til - at besvare modtagne begæringer om  

 indsigt løbende (successiv indsigt) - dvs. at oplysningerne udleveres  

 til den begærende i takt med, at de tilvejebringes hos den  

 dataansvarlige.
En mulighed, der ikke mindst med fordel vil kunne  

 tænkes anvendt af de dataansvarlige, hos hvem en person kan være  

 genstand for omfattende behandlinger, eksempelvis en kommune.
3.4. Meddelelsens  

 form I lovens § 34, stk. 1, foreskrives det, at  

 indsigt efter lovens § 31, stk. 1, som udgangspunkt skal gives  

 skriftligt, hvis den registrerede anmoder herom.
I tilfælde, hvor den  

 registrerede møder personligt op hos den dataansvarlige, bør  

 det søges klarlagt, om den registrerede ønsker skriftligt svar  

 eller en mundtlig underretning om indholdet af oplysningerne.
Kravet om skriftlighed indebærer, at oplysningerne  

 skal fremtræde i en sådan form, at de kan læses umiddelbart  

 og uden brug af tekniske hjælpemidler.
Heraf følger, at  

 skriftlige meddelelser normalt bør foreligge i form af en maskinel  

 udskrift af behandlingerne.
Meddelelsen må ikke indeholde koder m.v.,  

 som ikke er umiddelbart forståelige.
I de tilfælde, hvor hensynet til den registrerede  

 taler derfor, kan meddelelse af indsigt ske i form af en mundtlig  

 underretning om indholdet af oplysningerne.
Dette vil bl.a. kunne være  

 tilfældet med hensyn til oplysninger om den registreredes  

 helbredsforhold.
3.5. Betaling for  

 skriftlige meddelelser om indsigt I lovens § 34, stk. 2, er fastsat, at  

 justitsministeren kan fastsætte regler om betaling for  

 indsigtsmeddelelser, som gives skriftligt af private virksomheder m.v.
I medfør af bestemmelsen har justitsministeren ved  

 bekendtgørelse nr. 533 af 15. juni 2000 fastsat  

 bestemmelser om betaling for private dataansvarliges skriftlige meddelelse om  

 indsigt.
Af bekendtgørelsen følger bl.a., at gebyret for  

 meddelelse om indsigt udgør 10 kr. for hver påbegyndt side, dog  

 således at betalingen ikke kan overstige 200 kr.
Reglerne om betaling  

 for meddelelse om indsigt i den private sektor er optrykt som bilag 2  

 til vejledningen, hvortil der i øvrigt henvises.
 Hvis en person, der begærer indsigt efter lovens  

 § 31, stk. 1, ikke har begæret et skriftligt svar, vil  

 virksomheden ikke kunne kræve betaling, selvom indsigten gives i  

 skriftlig form.
3.6. Begrænsninger i  

 indsigtsretten 3.6.1. Afgørende hensyn til offentlige  

 eller private interesser I lovens § 32, stk. 1, fastsættes det, at  

 den registrerede ikke har krav på indsigt, hvis vedkommendes interesse  

 i at få kendskab til oplysningerne findes at burde vige for  

 afgørende hensyn til private interesser, herunder hensynet til  

 den pågældende selv, jf. henvisningen til lovens § 30,  

 stk. 1. Efter en konkret vurdering vil det være muligt at  

 nægte indsigt i oplysninger, hvis dette ville medføre, at  

 virksomhedens forretningsgrundlag, forretningspraksis eller know-how derved  

 ville lide væsentlig skade.
Det vil endvidere efter en konkret  

 vurdering være muligt at nægte indsigt i interne vurderinger af,  

 hvorvidt virksomheden på basis af foreliggende oplysninger vil  

 indgå et kontraktforhold, ændre et bestående  

 kontraktforhold, stille vilkår for fortsættelse, eventuelt helt  

 opsige et kontraktforhold og lignende tilfælde.
På samme  

 måde vil det efter omstændighederne være muligt at  

 nægte indsigt i f.eks. et notat, der vurderer, hvorvidt der er udsigt  

 til, at en bestemt retssag mod en kunde kan vindes, eller et internt notat i  

 en sag, der påpeger mulige tegn på, at en kunde har  

 forsøgt at udøve forsikringssvig over for et forsikringsselskab  

 eller forsøgt at unddrage sig forpligtelser i medfør af f.eks.  

 en lånekontrakt.
Der henvises i øvrigt til det, som er  

 anført oven for under pkt. 2.3.4. vedrørende undtagelserne i  

 lovens § 30 til oplysningspligten.
 Undtagelse til indsigtsretten kan endvidere gøres  

 af hensyn til offentlige interesser, herunder navnlig til statens  

 sikkerhed, forsvaret, den offentlige sikkerhed, forebyggelse, efterforskning,  

 afsløring og retsforfølgning i straffesager eller i forbindelse  

 med brud på etiske regler for lovregulerede erhverv, væsentlige  

 økonomiske eller finansielle interesser hos en medlemsstat eller Den  

 Europæiske Union, herunder valuta-, budget- og skatteanliggender, og  

 kontrol-, tilsyns-, eller reguleringsopgaver, herunder opgaver af midlertidig  

 karakter, der er et led i den offentlige myndighedsudøvelse på  

 de nævnte områder, jf. henvisningen til lovens § 30,  

 stk. 2.
Indskrænkningen i den registreredes adgang til at  

 få indsigt efter lovens § 31, stk. 1, kan efter bestemmelsen  

 kun ske på grundlag af en konkret afvejning af de modstående  

 interesser.
I afvejningen indgår på den ene side den  

 registreredes interesse i at få kendskab til oplysningerne, og på  

 den anden side de nævnte afgørende hensyn til offentlige eller  

 private interesser, herunder til den pågældende selv.
Med  

 udtrykket »den registreredes interesse i at få kendskab til  

 oplysningerne« sigtes ikke blot til interessen i at få kendskab til  

 oplysningerne i forbindelse med overvejelser om indbringelse af en sag, hvori  

 de indsamlede oplysninger indgår, for domstolene, højere  

 administrativ myndighed, Datatilsynet eller Folketingets Ombudsmand, men  

 også til den registreredes interesse i at kunne kontrollere  

 oplysningernes rigtighed i forbindelse med den dataansvarliges anvendelse af  

 oplysningerne eller med henblik på berigtigelse efter reglerne i lovens  

 kapitel 10. De private og offentlige interesser, som kan beskyttes efter  

 bestemmelsen, er såvel den dataansvarliges som tredjemands interesser.  

 Det bemærkes, at indsigt kun kan nægtes, hvis der er  

 nærliggende fare for, at de private eller det offentliges interesser  

 vil lide skade af væsentlig betydning.
Selve afvejningen af de modstående interesser  

 må foretages for hver enkelt oplysning for sig med den virkning, at den  

 registrerede, såfremt afgørende hensyn til private eller  

 offentlige interesser kun gør sig gældende for en del af  

 oplysningerne, som behandles hos den dataansvarlige, skal gøres  

 bekendt med de øvrige oplysninger.
Der er ikke efter bestemmelsen  

 adgang til generelt at undtage bestemte former for behandlinger af  

 oplysninger fra indsigtsretten.
Det bemærkes, at hvor afvejningen af de forskellige  

 interesser allerede er foretaget i lovgivningen, f.eks. ved at der er fastsat  

 særlige tavshedspligtsbestemmelser med henblik på at tilgodese  

 nærmere bestemte private eller offentlige interesser, vil der normalt  

 kunne gøres undtagelse fra indsigtsretten.
Der må dog foretages  

 en konkret fortolkning af den enkelte tavshedspligtsbestemmelse, herunder  

 bestemmelsens baggrund.
Specielt for så vidt angår særlige  

 tavshedspligtsbestemmelser i lovgivningen, som har en fællesskabsretlig  

 baggrund, må gælde, at disse regler går forud for de  

 generelle indsigtsregler i persondataloven.
Dette gælder eksempelvis  

 direktiver, hvorefter der påhviler finansielle tilsyn i medlemslandene  

 tavshedspligt ved udøvelse af deres tilsynsvirksomhed.
3.6.2. Særligt om den offentlige  

 forvaltning I lovens § 32, stk. 2, er fastsat, at  

 oplysninger, der behandles for den offentlige forvaltning som led i  

 administrativ sagsbehandling, kan undtages i samme omfang fra indsigtsretten  

 som efter reglerne i offentlighedslovens § 2 samt §§ 7-11 og  

 § 14.
 Bestemmelsen er indsat for at sikre, at  

 forvaltningsmyndigheders behandling af oplysninger kan undtages fra den  

 registreredes ret til indsigt i samme udstrækning som efter  

 offentlighedslovens regler om egenacces, jf. offentlighedslovens § 4,  

 stk. 2. Bestemmelsen indebærer bl.a., at det forhold, at  

 oplysninger undergives elektronisk databehandling i et tekstbehandlingssystem  

 med henblik på udarbejdelse af f.eks. et internt notat m.v., ikke  

 fører til, at registrerede personer kan opnå indsigt heri i  

 videre udstrækning end, hvad der følger af offentlighedslovens  

 regler om egenacces.
Bestemmelsen i § 32, stk. 2, forudsættes  

 også at kunne anvendes på offentlige forvaltningsmyndigheder, som  

 ikke er undergivet offentlighedsloven, når disse myndigheder  

 udfører administrativ sagsbehandling.
Bestemmelsen omfatter  

 således også f.eks.
Post Danmark.
Det skal understreges, at der ikke med indsigtsreglerne i  

 persondataloven tilsigtes at gøre indskrænkninger i de  

 rettigheder, som en registreret person har efter offentlighedsloven og  

 forvaltningsloven.
Loven bygger således - i de tilfælde, hvor en  

 person kan støtte ret på både persondataloven og  

 offentlighedsloven/forvaltningsloven - på den forudsætning, at  

 vedkommende forvaltningsmyndighed må træffe afgørelse  

 på det for den pågældende gunstigste retsgrundlag.
En myndighed er i forbindelse med en  

 indsigtsbegæring forpligtet til at følge forvaltningslovens  

 § 11, såfremt begæringen om indsigt fremsættes af en  

 person, der er part i en sag, som myndigheden har under behandling.
Det  

 følger heraf, at myndigheden som udgangspunkt skal udsætte  

 sagens afgørelse, indtil der er givet parten (den registrerede) adgang  

 til at gøre sig bekendt med dokumenterne (de registrerede  

 oplysninger).
3.6.3. Behandlinger til brug for videnskabelige  

 undersøgelser eller statistik Af lovens § 32, stk. 4, følger, at der  

 ikke er ret til indsigt i oplysninger, der udelukkende behandles med  

 videnskabelig forskning for øje.
Reglen er ny i forhold til den  

 tidligere gældende regulering af offentlige forskningsprojekter,  

 hvorimod reglen svarer til den tidligere gældende regulering af private  

 forskningsprojekter.
Også behandling af personoplysninger i statistisk  

 øjemed er efter bestemmelsen undtaget fra retten til indsigt.
En  

 betingelse herfor er dog, at oplysningerne kun opbevares i form af  

 personoplysninger i det tidsrum, som kræves for at udarbejde  

 statistikker.
Bestemmelsen viderefører den tidligere gældende  

 retstilstand efter registerlovgivningen.
3.6.4. Generel undtagelsesmulighed Af lovens § 32, stk. 5, følger, at for  

 behandling af oplysninger på det strafferetlige område, der  

 foretages for offentlige myndigheder, kan justitsministeren fastsætte  

 undtagelser fra retten til at få oplysninger efter lovens § 31,  

 stk. 1, for så vidt bestemmelsen i lovens § 32, stk. 1,  

 jf. herved § 30, må antages at medføre, at begæringer  

 om ret til indsigt i almindelighed må afslås.
Bestemmelsen betyder, at justitsministeren kan  

 træffe bestemmelse om, at der generelt gøres undtagelse  

 fra retten til indsigt i oplysninger, der behandles af offentlige myndigheder  

 på det strafferetlige område.
Fastsættes der en generel  

 undtagelse som nævnt i bestemmelsen, behøver den offentlige  

 myndighed ikke foretage en konkret vurdering af, om der er grundlag for at  

 give afslag på indsigt.
En sådan generel undtagelse kan dog alene  

 fastsættes, hvis reglen i lovens § 32, stk. 1, i  

 almindelighed vil føre til, at der skal gives afslag.
Bestemmelsen vil  

 bl.a. muliggøre, at dele af Det Centrale Kriminalregister fortsat vil  

 kunne undtages fra den registreredes ret til indsigt.
3.6.5. Tidsmæssig  

 begrænsning Efter lovens § 33 har en registreret person, der har  

 fået meddelelse efter lovens § 31, stk. 1, ikke krav på  

 ny meddelelse før 6 måneder efter sidste meddelelse, medmindre  

 der godtgøres en særlig interesse heri.
Den registrerede har således mulighed for, uanset  

 fristen, at få indsigt f.eks. i tilfælde, hvor den  

 pågældende kan godtgøre, at der siden en tidligere  

 meddelelse om, at der ikke behandles oplysninger om vedkommende, foreligger  

 omstændigheder, der tyder på, at der nu behandles oplysninger om  

 den pågældende.
Nævnes kan også den situation, at der  

 er sket væsentlige ændringer i de oplysninger, som behandles,  

 eller af de forhold der behandles oplysninger om.
 Bestemmelsen i lovens § 33 er naturligvis ikke til  

 hinder for, at den dataansvarlige imødekommer indsigtsbegæringer  

 inden 6 måneder efter en tidligere meddelelse.
4. Den  

 registreredes øvrige rettigheder Med reglerne i lovens kapitel 10 (§§ 35-40) sikres  

 den registrerede en række øvrige rettigheder i forbindelse med,  

 at der behandles oplysninger om den pågældende.
 Det drejer sig om regler om, at den registrerede i en  

 række tilfælde har ret til at gøre indsigelse mod  

 behandling af oplysninger om den pågældende (lovens §§ 35-36  

 og § 39), en regel om den registreredes ret til at få berigtiget,  

 slettet eller blokeret oplysninger, der er vildledende eller urigtige, samt i  

 den forbindelse at forlange, at en tredjemand, hvortil oplysningerne om  

 vedkommende er videregivet, underrettes herom (lovens § 37), samt regler  

 om tilbagekaldelse af samtykke og om retten til at klage til vedkommende  

 tilsynsmyndighed (lovens §§ 38 og 40).
 Bestemmelserne i §§ 35-37 og § 39 finder - som  

 nævnt oven for under pkt. 1.2. - bl.a. ikke anvendelse på  

 behandlinger, der foretages for politi og anklagemyndighed inden for det  

 strafferetlige område, jf. lovens § 2, stk. 4, 2. pkt.
4.1. Indsigelsesret  

 over for behandlinger Det følger af lovens § 35, stk. 1, at den  

 registrerede til enhver tid over for den dataansvarlige kan gøre  

 indsigelse mod, at oplysninger om den pågældende gøres til  

 genstand for behandling.
I de tilfælde, hvor den dataansvarlige finder, at en  

 indsigelse mod behandling af oplysninger er berettiget, følger det af  

 bestemmelsen i lovens § 35, stk. 2, at den iværksatte  

 behandling ikke længere må finde sted for så vidt  

 angår oplysninger om den registrerede.
Hvis den dataansvarlige derimod  

 træffer afgørelse om, at en indsigelse ikke skal  

 imødekommes, kan den dataansvarlige fortsætte behandlingen  

 indtil det tidspunkt, hvor Datatilsynet eventuelt måtte træffe  

 afgørelse om, at indsigelsen var berettiget.
 En indsigelse mod en behandling af personoplysninger vil  

 naturligvis være berettiget, hvis behandlingen ikke er lovlig, dvs.  

 finder sted i strid med reglerne i persondataloven eller anden  

 lovgivning.
En indsigelse vil imidlertid også kunne anses for  

 berettiget, selvom behandlingen i øvrigt er lovlig.
Dette vil  

 være tilfældet, hvis den registrerede har anført  

 tungtvejende grunde til støtte for, at behandlingen pga. den  

 registreredes særlige, individuelle situation ikke bør finde  

 sted.
Den dataansvarlige skal altså foretage en konkret vurdering af,  

 om der foreligger sådanne særlige omstændigheder omkring  

 netop denne registrerede person, at behandlingen af oplysninger om den  

 pågældende bør indskrænkes eller helt indstilles.  

 Dette vil efter omstændighederne f.eks. kunne være  

 tilfældet for en medarbejder i en myndighed eller virksomhed, som pga.  

 chikane fra en tidligere ægtefælle ikke ønsker sit navn  

 anført i en medarbejderfortegnelse på en hjemmeside på  

 Internettet.
En indsigelse skal bl.a. ikke tages til følge, hvis  

 behandlingen af oplysninger om den registrerede er foreskrevet i  

 lovgivningen.
Hvis der er tale om behandling i statistisk eller  

 videnskabeligt øjemed skal en indsigelse som altovervejende hovedregel  

 heller ikke tages til følge.
Det er i første række den dataansvarlige, som  

 skal foretage en vurdering af, om en indsigelse mod behandling af oplysninger  

 er berettiget.
Opstår der uenighed om berettigelsen af den  

 registreredes indsigelse, kan spørgsmålet efterfølgende  

 indbringes for Datatilsynet, der så træffer afgørelse om,  

 hvorvidt indsigelsen mod behandlingen er berettiget, jf. lovens § 58,  

 stk. 1 (private virksomheder m.v.), og § 60, stk. 1  

 (offentlige myndigheder). Der henvises i øvrigt til pkt. 5  

 nedenfor.
For så vidt angår offentlige myndigheder  

 (forvaltningsmyndigheder) skal man være opmærksom på, at  

 myndighedens beslutning om, hvorvidt en indsigelse skal imødekommes,  

 er en »afgørelse« efter forvaltningsloven.
Myndigheden skal derfor  

 overholde forvaltningslovens regler om begrundelse, klagevejledning m.v.
4.2. Ret til indsigelse  

 mod videregivelse af oplysninger med henblik på  

 markedsføring Efter lovens § 6, stk. 1, nr. 7, og  

 stk. 2-4, kan der i et vist omfang ske videregivelse af generelle  

 kundeoplysninger til en anden virksomhed til brug for markedsføring,  

 ligesom oplysningerne kan anvendes på vegne af en anden virksomhed i  

 dette øjemed, jf. nærmere neden for under pkt. 4.2.1. I  

 sådanne tilfælde skal reglerne i lovens § 36 iagttages.
 Reglerne i lovens § 36 giver en forbruger mulighed  

 for at forhindre, at der videregives oplysninger om den  

 pågældende til brug for markedsføring.
Reglerne i § 36 gælder ikke kun i den  

 situation, hvor en virksomhed ønsker at videregive oplysninger  

 om en forbruger til en anden virksomhed med henblik på  

 markedsføring.
Reglerne gælder også, hvis virksomheden i  

 stedet for at videregive oplysningerne anvender dem på vegne af en  

 anden virksomhed med henblik på markedsføring.
Denne  

 situation vil typisk foreligge, når en virksomhed fra en anden  

 virksomhed modtager markedsføringsmateriale i form af »direct mails«  

 eller lignende og derefter udsender materialet til sine egne kunder,  

 eventuelt selektivt ud fra de oplysninger om de enkelte kunders forbrugsvaner  

 og -mønstre, som virksomheden er i besiddelse af.
 Det er kun registrerede personer, der er  

forbrugere, der er beskyttet af reglerne om indsigelsesret i  

 § 36. Uden for begrebet »forbrugere« falder oplysninger om  

 leverandører, andre forretningsforbindelser eller  

 erhvervsdrivende.
 § 36 gælder også for adresserings- og  

 kuverteringsbureauer, jf. § 12. En registreret person vil således  

 altid kunne fremsætte indsigelse mod, at et adresserings- og  

 kuverteringsbureau behandler oplysninger om den pågældende med  

 henblik på markedsføring, herunder salg, kuvertering eller  

 udsendelse, jf. lovens § 36, stk. 1, ligesom bureauet skal  

 følge proceduren i § 36.
Reglerne i § 6 og § 36 gælder også,  

 når videregivelsen eller anvendelsen til markedsføring skal  

 finde sted inden for koncernforbundne selskaber.
Reglerne gælder  

 derimod ikke udveksling af oplysninger mellem filialer eller lignende, hvor  

 der ikke er tale om forskellige juridiske enheder.
4.2.1. Hvornår kan personoplysninger  

 videregives med henblik på markedsføring? Det fremgår af lovens § 6, stk. 2, at en  

 virksomhed ikke må videregive oplysninger om forbrugere til andre  

 virksomheder til brug ved markedsføring eller anvende oplysningerne  

 på vegne af en anden virksomhed i dette øjemed, medmindre  

 forbrugeren har givet sit udtrykkelige samtykke hertil.
 Denne hovedregel om forbud mod videregivelse m.v. af  

 forbrugeroplysninger til brug for markedsføring modificeres imidlertid  

 af reglen i § 6, stk. 3. Det følger af denne regel, at den  

 nævnte videregivelse og anvendelse kan ske uden samtykke, hvis der er  

 tale om generelle kundeoplysninger, der danner grundlag for inddeling  

 i kundekategorier, og hvis betingelserne i § 6, stk. 1, nr. 7, er  

 opfyldt.
 Det fremgår af lovens forarbejder, at den  

 interesseafvejning, der skal foretages efter reglen i § 6, stk. 1,  

 nr. 7, kun undtagelsesvis vil være til hinder for, at oplysningerne  

 videregives.
 Hvorvidt videregivelse og anvendelse til brug for  

 markedsføring kan finde sted uden samtykke, vil derfor navnlig  

 afhænge af, om der er tale om »generelle kundeoplysninger, der danner  

 grundlag for inddeling i kundekategorier«.
Som eksempler på oplysninger, der vil kunne  

 videregives uden samtykke, kan nævnes oplysninger om forbrugerens  

 (kundens) navn, adresse, køn og alder.
Det samme gælder  

 generelle oplysninger som f.eks., at kunden er husejer, bilejer, computerejer  

 og lignende.
Tilsvarende gælder f.eks. oplysninger om, at der er tale  

 om en kunde til fritidsartikler, til baby- og småbørnsartikler,  

 til økologiske varer, til vin- og spiritus eller andre generelt  

 afgrænsede varegrupper.
Derimod vil det ikke være muligt uden samtykke at  

 videregive oplysninger, som afslører rent private forhold hos kunden,  

 f.eks. spiritusmisbrug.
Det vil heller ikke være muligt at videregive  

 mere detaljerede kundeoplysninger eller forbrugsvaner uden kundens samtykke.  

 Der må således f.eks. ikke videregives oplysninger om, hvorvidt  

 kundens bil er købt på kredit, og i givet fald oplysninger om  

 vilkårene for kreditten.
Der må heller ikke videregives  

 oplysninger om, hvilken mængde vin kunden køber.
Det  

 gælder, selv om dette ikke i sig selv afslører, at kunden har et  

 spiritusmisbrug.
Der må heller ikke videregives mere detaljerede  

 oplysninger om, hvilken slags vin kunden køber.
For at undgå enhver tvivl herom, angives det  

 udtrykkeligt i lovens § 6, stk. 4, at der ikke uden forbrugerens  

 samtykke må videregives oplysninger om forbrugerens rent private  

 forhold til andre virksomheder til brug ved markedsføring.
Det angives  

 endvidere i bestemmelsen, at justitsministeren ved bekendtgørelse vil  

 kunne begrænse adgangen til efter stk. 3 at videregive andre typer  

 af oplysninger til brug ved markedsføring.
Baggrunden for bestemmelsen  

 er, at det ikke på forhånd kan udelukkes, at der vil kunne vise  

 sig et behov for, at visse typer oplysninger, som ikke angår  

 forbrugerens rent private forhold, ikke skal kunne videregives uden  

 forbrugerens udtrykkelige samtykke.
4.2.2. Indsigelsesretten I de tilfælde, hvor videregivelse eller anvendelse  

 efter reglerne i lovens § 6, stk. 1, nr. 7, og stk. 2-4, kan  

 ske uden den registrerede forbrugers (kundens) samtykke, skal virksomheden  

 (den dataansvarlige) overholde de procedureregler, der er fastlagt i  

 § 36.
 Proceduren i § 36 går ud på  

 følgende :
 For det første gælder det generelt, at  

 virksomheden ikke må videregive oplysninger om en forbruger (kunde) til  

 andre virksomheder med henblik på markedsføring eller anvende  

 oplysningerne på vegne af en anden virksomhed i dette øjemed,  

 hvis kunden har gjort indsigelse imod det, jf. § 36, stk. 1.
Der er tale om en ubetinget indsigelsesret, som kan  

 gøres gældende direkte over for den dataansvarlige virksomhed  

 på et hvilket som helst tidspunkt.
Indsigelsen kan omfatte al  

 videregivelse eller begrænses til videregivelse til bestemte  

 virksomheder eller kategorier af virksomheder.
Hvis intet andet angives i  

 indsigelsen, må den almindeligvis forstås som en generel  

 indsigelse mod al videregivelse og anvendelse på vegne af andre, der  

 foretages med henblik på markedsføring.
Der er ingen formkrav til indsigelsen, og den kan derfor  

 fremsættes såvel mundtligt som skriftligt eller via elektronisk  

 post.
Virksomheden bør notere og gemme modtagne indsigelser, ligesom  

 den bør tjekke sine optegnelser, hver gang den ønsker at  

 videregive kundeoplysninger til brug for markedsføring.
For det andet gælder det, at hvis forbrugeren  

 (kunden) ikke har gjort indsigelse direkte over for virksomheden, skal  

 virksomheden - hver gang den ønsker at videregive kundeoplysninger til  

 andre virksomheder med henblik på markedsføring eller anvende  

 oplysninger på vegne af en anden virksomhed i dette øjemed -  

tjekke i CPR, om kunden efter § 29, stk. 3, i lov om Det  

 Centrale Personregister (CPR) over for bopælskommunen har frabedt sig  

 henvendelser i markedsføringsøjemed, jf. § 36,  

 stk. 2, 1. pkt.
I bekræftende fald må oplysningerne ikke  

 videregives til dette formål.
For det tredje gælder det, at den dataansvarlige  

 virksomhed i de tilfælde, hvor kunden hverken direkte over for  

 virksomheden eller gennem en registrering i CPR har gjort indsigelse mod  

 videregivelse og anvendelse i markedsføringsøjemed eller  

 frabedt sig sådanne henvendelser, skal oplyse kunden om retten til  

 at gøre indsigelse, jf. § 36, stk. 2, 2. pkt.
Dette skal  

 ske hver gang virksomheden ønsker at videregive eller på  

 andres vegne anvende oplysninger i markedsføringsøjemed.  

 Virksomheden skal, inden oplysningerne videregives eller anvendes til  

 markedsføring, jf. ovenfor, tydeligt og på en forståelig  

 måde oplyse om indsigelsesretten.
Det vil i den forbindelse ikke  

 være tilstrækkeligt at beskrive retten til at gøre  

 indsigelse i de almindelige forretningsbetingelser, som måtte blive  

 udleveret til den pågældende forbruger.
Oplysning om  

 indsigelsesretten skal i stedet gives som en individuel meddelelse til  

 kunden, uden at dette dog udelukker, at meddelelsen tillige indeholder andre  

 oplysninger.
Virksomheden skal give forbrugeren adgang til på en  

 nem måde og med en frist på to uger at gøre indsigelse.  

 Det kan f.eks. ske ved, at virksomheden medsender en kupon til forbrugeren,  

 hvor der kan krydses »nej« til videregivelsen/anvendelsen.
Virksomheden  

 må naturligvis ikke videregive eller anvende oplysningerne til  

 markedsføring, før det ved udløbet af fristen på  

 to uger er konstateret, at forbrugeren ikke har gjort indsigelse.
 Heller ikke i denne situation gælder der nogen  

 formkrav til indsigelsen, jf. ovenfor.
 Når den dataansvarlige virksomhed retter henvendelse  

 til forbrugeren med oplysning om indsigelsesretten, jf. § 36,  

 stk. 2, 2. pkt., skal det ske i overensstemmelse med reglerne i  

 markedsføringslovens § 6 a og eventuelle regler udstedt i  

 medfør af markedsføringslovens § 6 a, stk. 6, jf.  

 persondataloven § 36, stk. 3. Dette indebærer, at  

 henvendelsen ikke må ske ved brug af elektronisk post, automatisk  

 (telefon-) opkaldssystem eller telefax, jf. forbuddet mod sådanne  

 uanmodede henvendelser i markedsføringsøjemed i  

 markedsføringslovens § 6 a, stk. 1.
 Som en konsekvens heraf kan en virksomhed, der kun kender  

 forbrugerens e-post adresse, kun videregive eller anvende oplysningerne til  

 brug for markedsføring, hvis forbrugeren har givet sit samtykke hertil  

 efter persondataloven § 6, stk. 2.
 En virksomhed kan ikke kræve betaling for behandling  

 af en indsigelse, jf. § 36, stk. 4. Dette gælder, uanset  

 hvornår og hvordan indsigelsen fremsættes.
En indsigelse - uanset hvornår den fremkommer, og  

 uanset om det er ved registrering i CPR - indebærer ikke  

 nødvendigvis, at virksomheden skal slette oplysningerne om den  

 pågældende person.
Som udgangspunkt skal der blot ske en  

 blokering af oplysningerne, så de ikke (længere) benyttes eller  

 videregives med henblik på markedsføring.
En blokering kan  

 f.eks. ske ved at indsætte en markering heraf i et register eller ved  

 at overføre oplysningerne til et særligt »passivt« register.  

 Hvis formålet med registreringen alene er markedsføring, kan en  

 generel indsigelse mod al behandling med henblik på  

 markedsføring indebære, at registreringen ikke længere  

 tjener noget formål.
I en sådan situation vil der efter  

 omstændighederne skulle ske sletning, da betingelserne i § 6 for  

 behandling af oplysningerne så ikke vil være opfyldt, jf. herved  

 også reglen i § 5, stk. 5.
4.3. Berigtigelse,  

 sletning eller blokering af urigtige oplysninger 4.3.1. Ret til berigtigelse, sletning eller  

 blokering af oplysninger, der viser sig urigtige m.v.
 Efter lovens § 37, stk. 1, skal den  

 dataansvarlige berigtige, slette eller blokere oplysninger, der viser sig  

 urigtige eller vildledende eller på lignende måde er behandlet i  

 strid med lov eller bestemmelser udstedt i medfør af lov, hvis en  

 registreret person fremsætter anmodning herom.
En anmodning om berigtigelse, sletning eller blokering  

 skal komme fra den registrerede selv eller dennes fuldmægtig.  

 Anmodningen skal angå oplysninger om den registrerede selv.
Den  

 dataansvarlige er ikke - efter persondataloven - forpligtet til at foretage  

 berigtigelse m.v. af oplysninger om andre personer.
Dog vil det efter  

 omstændighederne påhvile den dataansvarlige at undersøge  

 rigtigheden af sådanne henvendelser, jf. lovens § 5, stk. 4,  

 hvorefter der skal foretages den fornødne kontrol for at sikre, at der  

 ikke behandles urigtige eller vildledende oplysninger.
For så vidt  

 angår offentlige myndigheder kan det imidlertid følge af  

 begrebet »god forvaltningsskik«, at myndigheden er forpligtet til efter  

 anmodning at foretage berigtigelse m.v. af oplysninger om andre personer.
Der gælder ingen formkrav til den registreredes  

 anmodning, der således kan fremsættes såvel mundtligt som  

 skriftligt.
Hvis anmodning fremsættes, påhviler det den  

 dataansvarlige - eller dennes repræsentant - snarest muligt at tage  

 stilling til, om begæringen kan imødekommes, og i givet fald at  

 foretage sletning, berigtigelse eller blokering af oplysningerne.  

 Nægter den dataansvarlige at imødekomme begæringen, og er  

 den registrerede utilfreds med denne beslutning, kan den registrerede klage  

 til Datatilsynet, jf. også neden for under pkt. 4.5. og 5. Om  

 oplysninger, der viser sig urigtige eller vildledende eller på lignende  

 måde er behandlet i strid med lovgivningen, skal berigtiges, slettes  

 eller blokeres, afgøres som udgangspunkt af den dataansvarlige ud fra  

 de konkrete omstændigheder.
Det kan dog i visse tilfælde  

 fremgå af lovgivningen, at der skal anvendes en bestemt  

 korrigeringsmetode.
Det forudsættes, at sådanne særlige  

 regler går forud for bestemmelsen i lovens § 37, stk. 1, og  

 der er således ikke pligt til at foretage berigtigelse, sletning eller  

 blokering efter denne bestemmelse i de tilfælde, hvor andet - udfra  

 særlige hensyn - er fastsat i lovgivningen i øvrigt.
Korrigeringsmetoden blokering er ny i forhold til  

 den tidligere gældende registerlovgivning.
Blokering af oplysninger  

 indebærer, at det fortsat er tilladt at opbevare de indsamlede  

 oplysningerne, hvorimod det ikke er tilladt at bruge oplysningerne, herunder  

 navnlig videregive dem til tredjemand.
En blokering kan dog være  

 begrænset til kun at gælde i forhold til en bestemt,  

 afgrænset brug af oplysningerne.
Oplysninger, som er blokeret, skal  

 være forsynet med en sådan markering, at en bruger informeres om  

 blokeringen.
En blokering er dog ikke til hinder for, at dataansvarlige  

 foretager den behandling af oplysningerne, som er nødvendig for at  

 opfylde en oplysningspligt.
F.eks. vil den omstændighed, at oplysninger  

 er blokeret, ikke være til hinder for, at en forvaltningsmyndighed i  

 medfør af reglerne i offentlighedsloven meddeler tredjemand aktindsigt  

 i de blokerede oplysninger.
I givet fald forudsættes det, at tredjemand  

 informeres om, at der er tale om oplysninger, som er blokeret, og om hvorfor  

 dette er sket.
4.3.2. Underretning af tredjemand, hvortil  

 oplysninger, der senere er blevet korrigeret, er blevet videregivet Af lovens § 37, stk. 2, følger, at den  

 registrerede kan kræve, at den dataansvarlige underretter den  

 tredjemand, hvortil oplysningerne måtte være videregivet, om, at  

 de videregivne oplysninger er berigtiget, slettet eller blokeret i henhold  

 til bestemmelsen i lovens § 37, stk. 1. Om denne del af  

 bestemmelsen henvises til pkt. 4.3.1. ovenfor.
En anmodning om underretning af tredjemand skal komme fra  

 den registrerede selv eller dennes fuldmægtig.
Anmodningen, der kan  

 fremsættes formløst, skal angå oplysninger om den  

 registrerede selv.
Den dataansvarlige er ikke - efter persondataloven -  

 forpligtet til efter anmodning at foretage underretning af tredjemand, hvis  

 der er tale om oplysninger om andre personer.
For så vidt angår  

 offentlige myndigheder kan en sådan pligt følge af begrebet »god  

 forvaltningsskik«.
Hvis anmodning fremsættes, påhviler det den  

 dataansvarlige eller dennes repræsentant snarest muligt at tage  

 stilling til, om begæringen kan imødekommes og i givet fald at  

 underrette de tredjemænd, hvortil oplysninger om den registrerede er  

 videregivet.
Der gælder ikke formkrav til den dataansvarliges  

 underretning.
Derimod stilles der krav om, at det i underretningen angives,  

 hvilken korrigeringsmetode den dataansvarlige har anvendt for at  

 imødekomme en berettiget anmodning fra den registrerede.
Heri ligger  

 endvidere, at der skal gives tredjemand underretning om anledningen til, at  

 berigtigelse, sletning eller blokering har fundet sted.
I de tilfælde,  

 hvor der er sket en berigtigelse af f.eks. urigtige eller vildledende  

 oplysninger, vil det oftest være nødvendigt, at underretningen  

 omfatter såvel de tidligere afgivne, fejlagtige oplysninger som de nye,  

 rigtige oplysninger.
Hvis der eksempelvis er tale om, at videregivne  

 oplysninger er fejlagtige med hensyn til den oplysning, som modtageren  

 anvender som søgenøgle, f.eks. navn eller personnummer, vil det  

 være nødvendigt, at også den oprindelige - fejlagtige -  

 oplysning angives, hvorved modtageren af underretningen i praksis kan  

 foretage berigtigelse m.v. af oplysningerne.
Pligten til underretning af de tredjemænd, hvortil  

 korrigerede oplysninger er videregivet, gælder ikke, hvis  

 underretningen viser sig umulig eller er uforholdsmæssigt vanskelig.
I  

 hvilket omfang, dette vil være tilfældet, vil bero på en  

 afvejning af på den ene side betydningen af underretningen for den  

 registrerede, og på den anden side den arbejdsindsats hos den  

 dataansvarlige, som vil være forbundet med en sådan underretning.  

 Der skal foretages en afvejning i hvert enkelt tilfælde af alle de  

 momenter, som kan tillægges vægt i vurderingen af de nævnte  

 modsatrettede hensyn.
Under hensyntagen til at den registrerede selv skal  

 anmode om, at der gives underretning til de tredjemænd, som har  

 modtaget urigtige eller vildledende oplysninger om vedkommende, vil det i  

 almindelighed skulle lægges til grund, at det er af stor betydning for  

 den registrerede, at sådan underretning gives.
Da det endvidere oftest  

 ikke vil være forbundet med store arbejdsmæssige eller  

 ressourcemæssige belastninger for den dataansvarlige at foretage  

 underretning, vil underretning derfor som hovedregel skulle gives.
Der skal  

 med andre ord anføres tungtvejende argumenter for, at den  

 dataansvarlige kan undlade at give underretning.
Om betydningen af udtrykket  

 »umulig eller er uforholdsmæssigt vanskelig« henvises i øvrigt  

 til det, som er anført oven for under pkt.  

 2.3.3.
4.4. Ret til at tilbagekalde et  

 samtykke Ifølge lovens § 38 kan den registrerede  

 tilbagekalde et samtykke.
Tilbagekaldelse kan ske på et hvilket som helst  

 tidspunkt, dog ikke med »tilbagevirkende« kraft.
Virkningen af, at den  

 registrerede tilbagekalder sit samtykke, vil ifølge  

 bemærkningerne til bestemmelsen være, at den behandling af  

 oplysninger, som den registrerede har meddelt sit samtykke til, »normalt ikke  

 må finde sted fremover«.
Det fremgår ikke af forarbejderne til loven, i  

 hvilke situationer denne hovedregel kan fraviges.
Hvis der imidlertid i en  

 anden af behandlingsreglerne i lovens §§ 6-8 er hjemmel til, at  

 behandlingen kan fortsætte, må det antages, at kravet om, at  

 behandlingen skal indstilles, ikke gælder.
Dette må i hvert fald  

 gælde i de situationer, hvor behandlingen oprindeligt kunne være  

 iværksat på grundlag af en anden behandlingsregel end den  

 registreredes samtykke, dvs. i situationer, hvor indhentelsen af den  

 registreredes samtykke for så vidt var unødvendigt.
 I de tilfælde hvor tilbagekaldelse af et samtykke  

 medfører, at behandlingen ikke må finde sted fremover, må  

 det afgøres ud fra en konkret vurdering i hvert enkelt tilfælde,  

 om oplysningerne i så fald skal slettes eller blokeres, jf. lovens  

 § 37. Spørgsmålet kan påklages til Datatilsynet.
4.5. Ret til at gøre indsigelse mod  

 edb-behandlede individuelle afgørelser I lovens § 39, stk. 1, fastsættes det, at  

 hvis en registreret person fremsætter indsigelse herimod, kan den  

 dataansvarlige ikke foranstalte, at den registrerede undergives  

 afgørelser, der har retsvirkninger for eller i øvrigt  

 berører den pågældende i væsentlig grad.
Det  

 gælder dog kun, hvis afgørelsen alene er truffet på  

 grundlag af elektronisk databehandling af oplysninger, der er bestemt til at  

 vurdere bestemte personlige forhold.
Bestemmelsen omfatter alene visse edb-behandlede  

 individuelle afgørelser.
Der skal for det første være  

 tale om afgørelser, der kan gøres gældende over for  

 den registrerede, og som har konsekvenser for den pågældende.  

 Den omstændighed, at der f.eks. udsendes materiale af oplysende  

 karakter til en række personer, der står opført på  

 en edb-liste, vil ikke udgøre en afgørelse i bestemmelsens  

 forstand.
Der skal endvidere være tale om afgørelser,  

 der alene er truffet på grundlag af en edb-behandling.  

 Bestemmelsen omhandler dermed kun den situation, at der uden videre  

 gøres brug af resultater, som et edb-system leverer.
Edb må  

 således efter bestemmelsen være en hjælp ved  

 beslutningstagningen, hvorimod edb-behandling af oplysningerne ikke må  

 udgøre det eneste grundlag for en beslutning, hvor den menneskelige  

 vurdering bør spille ind.
Som eksempel herpå kan anføres,  

 at en arbejdsgiver ikke må afvise en jobansøger på  

 grundlag af resultatet af en psykologisk prøve, der alene behandles  

 på edb, eller på baggrund af lister, som er udarbejdet under  

 anvendelse af vurderingsprogrammel, og som på grundlag af en  

 personlighedstest af jobansøgere indeholder en bedømmelse af de  

 pågældende, herunder en opstilling af dem i rangorden.
Endelig skal der være tale om edb-behandling af  

oplysninger, der er bestemt til at vurdere bestemte personlige  

 forhold.
Dette kan f.eks. være oplysninger om en persons  

 erhvervsevne, kreditværdighed, pålidelighed, adfærd m.v.  

 Omfattet af bestemmelsen er behandlinger, hvorved der gøres brug af  

 variabler, der fastsætter en typisk personlighedsprofil.
Som et muligt  

 eksempel herpå kan nævnes individuelle afgørelser om  

 afslag på en låneansøgning, der alene bygger på en  

 edb-behandlet kreditvurdering.
På samme måde må det  

 antages, at en edb-baseret kreditrating af den registrerede  

 (kreditscoringssystem) vil kunne anfægtes i medfør af  

 bestemmelsen.
Den omstændighed, at en person f.eks. ikke kan hæve  

 et ønsket beløb i en pengeautomat, fordi der ikke er  

 dækning for beløbet, falder derimod uden for bestemmelsen.  

 Tilsvarende gælder for så vidt angår told- og  

 skattemyndighedernes edb-automatiserede ligningsarbejde.
Den nævnte indsigelsesret efter stk. 1  

 gælder ikke ubetinget.
Efter lovens § 39, stk. 2,  

 gælder indsigelsesretten ikke, hvor afgørelsen træffes som  

 led i indgåelsen eller opfyldelsen af en aftale eller kontrakt,  

 såfremt den registreredes anmodning om indgåelse eller opfyldelse  

 af kontrakten er blevet efterkommet, eller der findes passende  

 foranstaltninger til at beskytte den registreredes berettigede interesser,  

 jf. nr. 1. Sådanne passende foranstaltninger vil bl.a. kunne  

 følge af en lov, en anmeldelsesprocedure eller af interne  

 foranstaltninger truffet af den dataansvarlige.
Derudover gælder  

 indsigelsesretten ikke, hvor afgørelsen er hjemlet i en lov, der  

 indeholder bestemmelser til beskyttelse af den registreredes berettigede  

 interesser, jf. nr. 2.
Endelig følger det af bestemmelsen i lovens  

 § 39, stk. 3, at den registrerede har ret til hos den  

 dataansvarlige snarest muligt og uden ugrundet ophold at få at vide,  

 hvilke beslutningsregler der ligger bag en edb-baseret afgørelse, som  

 er truffet over for den pågældende efter bestemmelsen i  

 stk. 1. Denne ret til information indebærer, at den dataansvarlige  

 skal oplyse den registrerede om, hvorledes det edb-system, som har  

 været anvendt til behandlingen af oplysningerne, er nået frem til  

 afgørelsen.
Den registreredes ret efter bestemmelsen fører dog  

 ikke til, at den dataansvarlige er forpligtet til at udlevere oplysninger,  

 som må anses for at være forretningshemmeligheder, eller som er  

 beskyttet efter den immaterielle lovgivning, herunder ophavsretsloven, jf.  

 henvisningen i bestemmelsen til lovens § 30.
4.6. Ret til at klage  

 til Datatilsynet Ifølge lovens § 40 kan den registrerede klage  

 til Datatilsynet over behandling af personoplysninger vedrørende den  

 pågældende.
Bestemmelsen har alene informativ karakter.
Hvilke regler  

 der gælder for Datatilsynets virksomhed, skal afgøres efter  

 bestemmelserne i lovens kapitel 16, jf. neden for under pkt. 5.
5. Datatilsynets kompetence Af lovens § 58, stk. 1, fremgår, at  

 Datatilsynet af egen drift eller efter klage fra en registreret påser,  

 at behandlingen finder sted i overensstemmelse med loven og regler udstedt i  

 medfør af loven.
 Bestemmelsen indebærer, for så vidt  

 angår den private sektor, at Datatilsynet træffer bindende  

 afgørelser om, hvorvidt virksomheder m.v. har givet en registreret  

 person de rettigheder, som tilkommer den pågældende efter  

 reglerne i lovens §§ 28-39, jf. herved også lovens § 59.
 Også for så vidt angår behandling af  

 personoplysninger, der foretages for den offentlige forvaltning, er lovens  

 ordning den, at Datatilsynet træffer bindende afgørelse om  

 overholdelse af reglerne om den registreredes rettigheder, jf. lovens  

 § 60, stk. 1. Dette gælder dog ikke afgørelser i  

 relation til § 38 om tilbagekaldelse af samtykke, hvor Datatilsynet  

 alene afgiver en (vejledende) udtalelse, jf. § 60, stk. 2.
Det er den dataansvarlige myndighed, virksomhed m.v., der  

 i første række skal tage stilling til, om anmodninger,  

 indsigelser m.v. fra den registrerede efter reglerne i lovens §§ 28-39  

 kan imødekommes.
Dette udelukker for så vidt angår den  

 offentlige forvaltning ikke sædvanlig forvaltningsmæssig  

 delegation.
Afgørelser truffet af den dataansvarlige  

 vedrørende den registreredes rettigheder kan indbringes for  

 Datatilsynet til endelig administrativ afgørelse, jf. lovens  

 § 61, hvorefter Datatilsynets afgørelser efter loven ikke kan  

 indbringes for anden administrativ myndighed.
Derimod vil afgørelserne  

 - ligesom tilsynets øvrige virksomhed - kunne efterprøves af  

 domstolene, jf. grundlovens § 63, hvorefter domstolene er berettiget til  

 at påkende ethvert spørgsmål om  

 øvrighedsmyndighedens grænser.
 Herudover vil Datatilsynets afgørelser kunne  

 indbringes for Folketingets Ombudsmand, jf. lov om Folketingets Ombudsmand  

 § 7, stk. 1.
Datatilsynet, den 10. juli 2000 Hugo Wendler Pedersen /Henrik Waaben Bilag 1 Uddrag af lov nr. 429 af 31. maj 2000 om behandling af  

 personoplysninger Afsnit III Registreredes rettigheder Kapitel 8 Oplysningspligt over for den registrerede § 28. Ved indsamling af oplysninger hos den registrerede skal  

 den dataansvarlige eller dennes repræsentant give den registrerede  

 meddelelse om følgende:
 1)	Den dataansvarliges og dennes repræsentants identitet.
 2)	Formålene med den behandling, hvortil oplysningerne er  

 bestemt.
 3)	Alle yderligere oplysninger, der under hensyn til de særlige  

 omstændigheder, hvorunder oplysningerne er indsamlet, er  

 nødvendige for, at den registrerede kan varetage sine interesser, som  

 f.eks.:
 a)	Kategorierne af modtagere.
 b)	Om det er obligatorisk eller frivilligt at besvare stillede  

 spørgsmål samt mulige følger af ikke at svare.
 c)	Om reglerne om indsigt i og om berigtigelse af de oplysninger, der  

 vedrører den registrerede.
 Stk. 2. Bestemmelsen i stk. 1 gælder ikke, hvis den  

 registrerede allerede er bekendt med de i nr. 1-3 nævnte  

 oplysninger.
 § 29. Hvor oplysninger ikke er indsamlet hos den registrerede,  

 påhviler det den dataansvarlige eller dennes repræsentant ved  

 registreringen, eller hvor de indsamlede oplysninger er bestemt til  

 videregivelse til tredjemand, senest når videregivelsen af  

 oplysningerne finder sted, at give den registrerede meddelelse om  

 følgende:
 1)	Den dataansvarliges og dennes repræsentants identitet.
 2)	Formålene med den behandling, hvortil oplysningerne er  

 bestemt.
 3)	Alle yderligere oplysninger, der under hensyn til de særlige  

 omstændigheder, hvorunder oplysningerne er indsamlet, er  

 nødvendige for, at den registrerede kan varetage sine interesser, som  

 f.eks.:
 a)	Hvilken type oplysninger det drejer sig om.
 b)	Kategorierne af modtagere.
 c)	Om reglerne om indsigt i og om berigtigelse af de oplysninger, der  

 vedrører den registrerede.
 Stk. 2. Bestemmelsen i stk. 1 gælder ikke, hvis den  

 registrerede allerede er bekendt med de i nr. 1-3 nævnte oplysninger,  

 eller hvis registreringen eller videregivelsen udtrykkeligt er fastsat ved  

 lov eller bestemmelser fastsat i henhold til lov.
 Stk. 3. Bestemmelsen i stk. 1 gælder heller ikke,  

 hvis underretning af den registrerede viser sig umulig eller er  

 uforholdsmæssigt vanskelig.
 § 30. Bestemmelserne i § 28, stk. 1, og § 29, stk. 1,  

 gælder ikke, hvis den registreredes interesse i at få kendskab  

 til oplysningerne findes at burde vige for afgørende hensyn til  

 private interesser, herunder hensynet til den pågældende  

 selv.
Stk. 2. Undtagelse fra bestemmelserne i § 28, stk. 1, og  

 § 29, stk. 1, kan tillige gøres, hvis den registreredes interesse i at  

 få kendskab til oplysningerne findes at burde vige for afgørende  

 hensyn til offentlige interesser, herunder navnlig til 1)	statens sikkerhed, 2)	forsvaret, 3)	den offentlige sikkerhed, 4)	forebyggelse, efterforskning, afsløring og  

 retsforfølgning i straffesager eller i forbindelse med brud på  

 etiske regler for lovregulerede erhverv, 5)	væsentlige økonomiske eller finansielle interesser hos  

 en medlemsstat eller Den Europæiske Union, herunder valuta-, budget- og  

 skatteanliggender, og 6)	kontrol-, tilsyns- eller reguleringsopgaver, herunder opgaver af  

 midlertidig karakter, der er et led i den offentlige  

 myndighedsudøvelse på de i nr. 3-5 nævnte  

 områder.
Kapitel 9 Den registreredes indsigtsret § 31. Fremsætter en person begæring herom, skal  

 den dataansvarlige give den pågældende meddelelse om, hvorvidt  

 der behandles oplysninger om vedkommende.
Behandles sådanne  

 oplysninger, skal der på en let forståelig måde gives den  

 registrerede meddelelse om, 1)	hvilke oplysninger der behandles, 2)	behandlingens formål, 3)	kategorierne af modtagere af oplysningerne og 4)	tilgængelig information om, hvorfra disse oplysninger  

 stammer.
 Stk. 2. Den dataansvarlige skal snarest besvare  

 begæringer som nævnt i stk. 1. Er begæringen ikke besvaret  

 inden 4 uger efter modtagelsen, skal den dataansvarlige underrette den  

 pågældende om grunden hertil, samt om, hvornår  

 afgørelsen kan forventes at foreligge.
 § 32. Bestemmelserne i § 30 finder tilsvarende anvendelse.
 Stk. 2. Oplysninger, der behandles for den offentlige  

 forvaltning som led i administrativ sagsbehandling, kan undtages fra  

 indsigtsretten i samme omfang som efter reglerne i offentlighedslovens § 2  

 samt §§ 7-11 og 14.
Stk. 3. Der er ikke ret til indsigt i oplysninger, der  

 behandles for domstolene, hvis oplysningerne indgår i tekst, som ikke  

 foreligger i endelig form.
Dette gælder dog ikke, hvis oplysningerne er  

 videregivet til en tredjemand.
Der er ikke ret til indsigt i  

 voteringsprotokoller og andre referater af domstolenes rådslagning samt  

 materiale udarbejdet af domstolene til brug for rådslagningen.
 Stk. 4. Bestemmelsen i § 31, stk. 1, finder ikke  

 anvendelse, hvis oplysningerne udelukkende behandles i videnskabeligt  

 øjemed, eller hvor oplysningerne kun opbevares i form af  

 personoplysninger i det tidsrum, som kræves for at udarbejde  

 statistikker.
 Stk. 5. For behandling af oplysninger på det  

 strafferetlige område, der foretages for den offentlige forvaltning,  

 kan justitsministeren fastsætte undtagelser fra retten til at få  

 oplysninger efter § 31, stk. 1, for så vidt bestemmelsen i § 32, stk.  

 1, jf. herved § 30, må antages at medføre, at begæringer  

 om ret til indsigt i almindelighed må afslås.
 § 33. En registreret person, der har fået meddelelse  

 efter § 31, stk. 1, har ikke krav på ny meddelelse før 6  

 måneder efter sidste meddelelse, medmindre der godtgøres en  

 særlig interesse heri.
§ 34. Meddelelser i henhold til § 31, stk. 1, skal på  

 begæring gives skriftligt.
I tilfælde, hvor hensynet til den  

 registrerede taler derfor, kan meddelelse dog gives i form af en mundtlig  

 underretning om indholdet af oplysningerne.
 Stk. 2. Justitsministeren kan fastsætte regler om  

 betaling for meddelelser, som gives skriftligt af private virksomheder  

 m.v.
Kapitel 10 Øvrige rettigheder § 35. Den registrerede kan til enhver tid over for den  

 dataansvarlige gøre indsigelse mod, at oplysninger om vedkommende  

 gøres til genstand for behandling.
 Stk. 2. Hvis indsigelsen efter stk. 1 er berettiget,  

 må behandlingen ikke længere omfatte de pågældende  

 oplysninger.
 § 36. Fremsætter en forbruger indsigelse herimod,  

 må en virksomhed ikke videregive oplysninger om den  

 pågældende til en anden virksomhed med henblik på  

 markedsføring eller anvende oplysningerne på vegne af en anden  

 virksomhed i dette øjemed.
Stk. 2. Inden virksomheden videregiver oplysninger om en  

 forbruger til en anden virksomhed med henblik på markedsføring  

 eller anvender oplysningerne på vegne af en anden virksomhed i dette  

 øjemed, skal den undersøge i CPR, om forbrugeren har frabedt  

 sig henvendelser i markedsføringsøjemed.
Inden oplysninger om  

 en forbruger, der ikke i CPR har frabedt sig sådanne henvendelser,  

 videregives eller anvendes som nævnt i 1. pkt., skal virksomheden  

 tydeligt og på en forståelig måde oplyse om retten til at  

 gøre indsigelse efter stk. 1. Forbrugeren skal samtidig gives  

 adgang til på en nem måde inden for to uger at gøre  

 sådan indsigelse.
Oplysningerne må ikke videregives, inden  

 fristen til at gøre indsigelse er udløbet.
 Stk. 3. Henvendelse til forbrugeren efter stk. 2 skal i  

 øvrigt ske i overensstemmelse med reglerne i  

 markedsføringslovens § 6 a og regler udstedt i medfør af  

 markedsføringslovens § 6 a, stk. 6.
 Stk. 4. Virksomheden kan ikke kræve betaling for  

 behandlingen af en indsigelse.
 § 37. Den dataansvarlige skal berigtige, slette eller blokere  

 oplysninger, der viser sig urigtige eller vildledende eller på lignende  

 måde er behandlet i strid med lov eller bestemmelser udstedt i  

 medfør af lov, hvis en registreret person fremsætter anmodning  

 herom.
Stk. 2. Den dataansvarlige skal underrette den  

 tredjemand, hvortil oplysningerne er videregivet, om, at de videregivne  

 oplysninger er berigtiget, slettet eller blokeret i henhold til stk. 1,  

 hvis en registreret person fremsætter anmodning herom.
Dette  

 gælder dog ikke, hvis underretningen viser sig umulig eller er  

 uforholdsmæssigt vanskelig.
 § 38. Den registrerede kan tilbagekalde et samtykke.
 § 39. Fremsætter en registreret person indsigelse  

 herimod, kan den dataansvarlige ikke foranstalte, at den registrerede  

 undergives afgørelser, der har retsvirkninger for eller i  

 øvrigt berører den pågældende i væsentlig  

 grad, og som alene er truffet på grundlag af elektronisk databehandling  

 af oplysninger, der er bestemt til at vurdere bestemte personlige  

 forhold.
Stk. 2. Bestemmelsen i stk. 1 gælder ikke,  

 hvis 1)	den pågældende afgørelse træffes som led i  

 indgåelsen eller opfyldelsen af en aftale, såfremt den  

 registreredes anmodning om indgåelse eller opfyldelse af aftalen er  

 blevet efterkommet eller der findes passende foranstaltninger til at beskytte  

 den registreredes berettigede interesser eller 2)	den pågældende afgørelse er hjemlet i en lov, der  

 indeholder bestemmelser til beskyttelse af den registreredes berettigede  

 interesser.
 Stk. 3. Den registrerede har ret til hos den  

 dataansvarlige snarest muligt og uden ugrundet ophold at få at vide,  

 hvilke beslutningsregler der ligger bag en afgørelse som nævnt i  

 stk. 1. § 30 finder tilsvarende anvendelse.
 § 40. Den registrerede kan klage til vedkommende tilsynsmyndighed  

 over behandling af oplysninger vedrørende den  

 pågældende.
Bilag 2 Bekendtgørelse om betaling for private  

 dataansvarliges skriftlige meddelelser om indsigt I medfør af § 34, stk. 2, og § 70, stk. 4 og 5, i lov nr. 429 af  

 31. maj 2000 om behandling af personoplysninger fastsættes:
§ 1. Har en registreret person forlangt, at en privat  

 dataansvarlig giver skriftlig meddelelse som nævnt i § 31, stk. 1, i  

 lov om behandling af personoplysninger, kan den private dataansvarlige som  

 betaling herfor kræve 10 kr. for hver påbegyndt side.
Betalingen  

 kan dog ikke overstige 200 kr.
 Stk. 2. Har en person forlangt, at en privat  

 dataansvarlig giver skriftlig meddelelse om, at der ikke behandles  

 oplysninger om den pågældende person, kan den private  

 dataansvarlige som betaling herfor kræve 10 kr.
 Stk. 3. De i stk. 1-2 nævnte beløb omfatter  

 merværdiafgift, forsendelsesomkostninger og lignende.
 § 2. Har den registrerede person ikke forlangt, at meddelelsen  

 eller besvarelsen af en henvendelse skal være skriftlig, kan den  

 private dataansvarlige ikke kræve betaling herfor.
 § 3. Den, der fremsætter krav om betaling i strid med  

 bestemmelserne i §§ 1-2, straffes med bøde.
 Stk. 2. Der kan pålægges selskaber m.v.  

 (juridiske personer) strafansvar efter reglerne i straffelovens 5.  

 kapitel.
 § 4. Bekendtgørelsen træder i kraft den 1. juli  

 2000.
Indholdsfortegnelse 1. Indledning 1.1. Lovgrundlaget 1.2. Lovens anvendelsesområde, definitioner 1.3. Legitimationskrav 1.4. Adgangen til at lade sig repræsentere af andre 1.5. Hovedpersoner/bipersoner 2. Den dataansvarliges oplysningspligt over for den  

 registrerede 2.1. Oplysningspligt ved indsamling af oplysninger hos den  

 registrerede 2.1.1. På hvilket tidspunkt skal oplysningspligten opfyldes? 2.1.2. Formkrav 2.1.3. Hvilke oplysninger skal meddeles? 2.2. Oplysningspligt ved indsamling af oplysninger hos andre end den  

 registrerede 2.2.1. På hvilket tidspunkt skal oplysningspligten opfyldes? 2.2.2. Formkrav 2.2.3. Hvilke oplysninger skal meddeles? 2.3. Undtagelser fra oplysningspligten 2.3.1. Den registrerede er allerede bekendt med oplysningerne 2.3.1.1. Indsamling hos den registrerede selv 2.3.1.2. Indsamling hos andre end den registrerede 2.3.2. Registreringen eller videregivelsen følger af lov 2.3.3. Underretning viser sig umulig eller uforholdsmæssig  

 vanskelig 2.3.4. Yderligere undtagelser fra oplysningspligten 3. Den registreredes indsigtsret 3.1. Særlige krav til indsigtsbegæringen 3.1.1. Krav om identifikation af de behandlinger, som begæringen  

 retter sig imod? 3.1.2. Særligt om kommunale forhold 3.1.3. Formkrav 3.1.4. Indsigt i oplysninger om børn og unge under 18 år 3.2. Indsigtsretten efter lovens § 31, stk. 1 3.2.1. Hvilke oplysninger skal meddeles? 3.2.2. Kun oplysninger om den pågældende selv  

 (hovedperson/bipersonspørgsmålet) 3.3. Hvor hurtigt skal begæringer om indsigt besvares? 3.4. Meddelelsens form 3.5. Betaling for skriftlige meddelelser om indsigt 3.6. Begrænsninger i indsigtsretten 3.6.1. Afgørende hensyn til offentlige eller private  

 interesser 3.6.2. Særligt om den offentlige forvaltning 3.6.3. Behandlinger til brug for videnskabelige undersøgelser eller  

 statistik 3.6.4. Generel undtagelsesmulighed 3.6.5. Tidsmæssig begrænsning 4. Den registreredes øvrige rettigheder 4.1. Indsigelsesret over for behandlinger 4.2. Ret til indsigelse mod videregivelse af oplysninger med henblik  

 på markedsføring 4.2.1. Hvornår kan personoplysninger videregives med henblik  

 på markedsføring? 4.2.2. Indsigelsesretten 4.3. Berigtigelse, sletning eller blokering af urigtige oplysninger 4.3.1. Ret til berigtigelse, sletning eller blokering af oplysninger, der  

 viser sig urigtige m.v.
4.3.2. Underretning af tredjemand, hvortil oplysninger, der senere er  

 blevet korrigeret, er blevet videregivet 4.4. Ret til at tilbagekalde et samtykke 4.5. Ret til at gøre indsigelse mod edb-behandlede individuelle  

 afgørelser 4.6. Ret til at klage til Datatilsynet 5. Datatilsynets kompetence Bilag 1:
Afsnit III (kap. 8-10) i lov om behandling af personoplysninger Bilag 2:
