Nr BTB 97 Betænkning over Forslag til folketingsbeslutning om Danmarks ratifikation  

 af akt om ændring af protokollen vedrørende vedtægterne for Den Europæiske  

 Investeringsbank med henblik på at bemyndige Styrelsesrådet til at oprette en  

 europæisk investeringsfond   

 Nr B 97 1992-93, 1. samling Afgivet af Udenrigsudvalget Afgivet: 19930611 Udvalget har behandlet beslutningsforslaget i nogle møder og har herunder stillet spørgsmål til udenrigsministeren.
Ministeren for udviklingsbistand har besvaret disse skriftligt.
Spørgsmålene og ministerens besvarelse heraf er optrykt som bilag til betænkningen.
 Herefter indstiller et flertal (udvalget med undtagelse af  

 Fremskridtspartiets medlem) beslutningsforslaget til vedtagelse  

 uændret .
 Et mindretal inden for flertallet (Det Konservative Folkepartis og  

 Venstres medlemmer af udvalget) vil under henvisning til ministeren for  

 udviklingsbistands besvarelse af de stillede spørgsmål nøje følge  

 udviklingen.
 Et mindretal (Fremskridtspartiets medlem af udvalget) indstiller  

 beslutningsforslaget til forkastelse , idet mindretallet ønsker at  

 udtrykke følgende:
 Den 1. januar 1986 nedfældede man vedtægter for Den Europæiske  

 Investeringsbank.
 I disse vedtægter står der i artikel 2, at bankens opgave er fastsat i  

 traktaten om oprettelse af Det Europæiske Økonomiske Fællesskab, artikel 130.
 Læser man artikel 130, står der følgende:
"Den Europæiske Investeringsbank har til opgave ved anvendelse dels  

 af midler lånt på kapitalmarkedet, dels af egne midler, i Fællesskabets  

 interesse at bidrage til en afbalanceret og gnidningsløs udvikling af  

 fællesmarkedet.
I dette øjemed letter den ved ydelse af lån og garantier og  

 uden sigte på fortjeneste finansieringen af nedennævnte projekter inden for  

 alle erhvervssektorer:
 a) Projekter, som har ophjælpning af mindre udviklede områder for øje.
 b) Projekter, som tager sigte på modernisering eller omstilling af  

 virksomheder eller skabelse af nye beskæftigelsesmuligheder, og som er  

 foranlediget af fællesmarkedets gradvise gennemførelse, men som på grund af  

 deres omfang eller karakter ikke fuldt ud kan finansieres ved udnyttelse af  

 de i de enkelte medlemsstater tilstedeværende midler.
c) Projekter, af fælles interesse for flere medlemsstater, som på grund af  

 deres omfang eller karakter ikke fuldt ud kan finansieres ved udnyttelse af  

 de i de enkelte medlemsstater tilstedeværende midler.' Der er altså ingen formål i fonden, som Den Europæiske Investeringsbank  

 ikke vil kunne opfylde.
Banken er gearet til at opfylde betingelserne i  

 forbindelse med bestræbelserne på at fremme et økonomisk opsving i Europa.  

 Fondens formål blev udmøntet i den vækstinitiativpakke, der blev vedtaget af  

 Rådet af økonomi- og finansministre den 19. april 1993. Hvilket blot beviser,  

 at Det Europæiske Råd i Edinburgh vedtog en erklæring, som allerede var  

 besluttet ved vedtægterne for Den Europæiske Investeringsbank den 1. januar  

 1986, altså allerede 7 år tidligere.
Der var altså intet nyt i  

 Edinburgh-vedtagelsen på dette område ud over dobbeltbureaukrati.
 Yderligere er det uetisk bankmoral at ændre protokollens artikel 20, stk.  

 2, hvor der udtrykkelig i artikel 20 står som forord, at banken ved sine  

 udlåns- og garantiforretninger skal iagttage følgende principper, og derefter  

 kommer 6 principper, hvor stk. 2 lyder, at den (banken) hverken må erhverve  

 interesser i virksomheder eller påtage sig ansvar for deres ledelse,  

 medmindre beskyttelsen af dens (bankens) rettigheder kræver det, for at  

 sikre, at dens fordringer indgår.
Her er det jo det præcis modsatte, der er hensigten med  

 beslutningsforslaget.
Det går nemlig ifølge udenrigsministeren ud på at ændre  

 protokollen vedrørende vedtægterne for Den Europæiske Investeringsbank med  

 henblik på at bemyndige Styrelsesrådet for Den Europæiske Investeringsbank  

 til at oprette en europæisk investeringsfond, oven i købet således, at i  

 fonden deltager Fællesskabet, Den Europæiske Investeringsbank og andre  

 finansielle institutioner.
 Dette er i strid med al bankmoral og banketik, og Danmark har i forvejen  

 ikke alt for gode erfaringer med en af de andre europæiske bankers respekt  

 for penge.
Oprettelsen af fonden har altså ingen reelle formål, som banken ikke selv  

 kan opfylde.
Det skulle da lige være en dobbeltadministration i forhold til  

 Den Europæiske Investeringsbank, så man kan udvide personaleforbruget, men  

 det giver jo ikke akkurat muligheder for ekstra økonomisk opsving i Europa.
Helen Beim (S) Holger Graversen (S) Lotte Henriksen (S) Rosing (S) Erik B.  

 Smith (S) Pernille Forchhammer (S) Riishøj (SF) Peter Duetoft (CD) Pia  

 Christmas-Møller (KF) Agnete Laustsen (KF) Fischer (KF) Hanne Severinsen (V)  

 Sønderby (V) Jørgen Winther (V) fmd.
Kirsten Madsen (FP) Jørgen Estrup  

 (RV) nfmd.
Merethe Due Jensen (KRF) Bilag Nogle af udvalgets spørgsmål til udenrigsministeren og ministeren for  

 udviklingsbistands besvarelse heraf Spørgsmål:
»Hvilke formål kan fonden opfylde, som Den Europæiske  

 Investeringsbank ikke vil kunne opfylde?» Svar:
Ifølge art. 20 i vedtægterne for Den Europæiske Investeringsbank (EIB) kan  

 banken »hverken erhverve interesse i virksomheder eller påtage sig  

 ansvar for deres ledelse, medmindre beskyttelsen af dens rettigheder kræver  

 det for at sikre, at deres fordringer indgår.« Ifølge art. 3, stk. 1, i vedtægterne for Den Europæiske Investeringsfond  

 (EIF) forudsættes det, at fonden som en del af sin virksomhed vil skulle  

 »erhverve, eje og administrere kapitalandele i virksomheder af enhver  

 art«.
 Et andet formål med EIF, som EIB ikke kan opfylde, er ønsket om at  

 medinddrage private banker og andre finansielle institutioner i samarbejdet.
 Spørgsmål:
»Hvad er det, som betinger undtagelsen fra artikel 20 i bankens  

 vedtægter?» Svar:
 Som følge af ovennævnte forskel i vedtægterne for EIB og EIF er  

 undtagelsen fra art. 20, stk. 2, i vedtægterne for EIB en nødvendig  

 forudsætning for, at banken kan tiltræde oprettelsen af fonden.
 Spørgsmål:
»Ministeren bedes oplyse, hvorledes dobbeltadministration i forhold  

 til Den Europæiske Investeringsbank kan undgås.« Svar:
Fonden placeres sammen med EIB, som skal bistå fonden med løsningen af  

 administrative opgaver.
Givet den nære samordning med EIB undgås  

 dobbeltadministration.
Da de to institutioner dog opfylder forskellige  

 formål, vil fonden få en selvstændig administrativ direktør og et  

 sekretariat.
 Spørgsmål:
»Ministeren bedes oplyse, hvor hjemstedet for fonden agtes  

 placeret.« Svar:
 Fonden agtes placeret i Luxembourg.
 Spørgsmål:
»Ministeren bedes oplyse, i hvilken størrelsesorden  

 administrationsomkostningerne forventes at blive ved oprettelsen af Den  

 Europæiske Investeringsfond, samt hvilket aktivitetsniveau fonden forventes  

 at få.« Svar:
Det er på indeværende tidspunkt ikke muligt at give præcise oplysninger om  

 omfanget af de forventede administrative udgifter.
Der henvises i øvrigt til  

 ovenstående besvarelse af, hvorvidt dobbeltadministration undgås.
Vedrørende fondens aktivitetsniveau forudsættes den straks fra  

 iværksættelsen af fonden - under iagttagelse af sunde bankmæssige principper  

 - at kunne stille lånegarantier.
To år efter iværksættelsen vil  

 generalforsamlingen kunne bemyndige fonden til inden for en af  

 generalforsamlingen fastlagt grænse at erhverve, eje og administrere  

 kapitalandel i virksomheder.
Med hensyn til lånegarantiformidlingen må fondens samlede forpligtelse  

 ikke overstige tre gange den tegnede kapital, der ved en  

 generalforsamlingsbeslutning kan hæves til højst fem gange den tegnede  

 kapital.
Efter en reserveopbygning svarende til 7,5 pct. af den tegnede  

 kapital kan dette loft hæves til højst otte gange den tegnede kapital.
 Spørgsmål:
»Ministeren bedes oplyse, hvorledes det sikres, herunder tidsmæssigt,  

 at fondsmidlerne tildeles som forudsat i fondens formål.« Svar:
Til sikring af, at fondsmidlerne tildeles efter deres formål, vil fonden  

 skulle ledes af en generalforsamling, et tilsynsråd og et finansudvalg, der  

 alle tiltrædes af de tre aktionærkategorier.
Fondens regnskaber revideres  

 hvert år af et af generalforsamlingen udpeget revisionsudvalg.
 EF's medlemsstater har indseende med EIF gennem EIB og gennem sit  

 almindelige indseende med EF-Kommissionens virksomhed.
