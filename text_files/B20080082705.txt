Bekendtgørelse om ændring af bekendtgørelse om godkendelse som adoptant § 1 I bekendtgørelse nr. 1367 af 12. december 2006 om godkendelse som adoptant foretages følgende ændring:
 1. Efter § 2 indsættes:
»§ 2a.
Godkendelsen som adoptant gælder i 3 år fra godkendelsestidspunktet.
Har ansøgeren ikke inden for 3 år fået anvist et barn, kan adoptionssamrådet forlænge godkendelsen med yderligere 2 år.
Stk. 2. Har ansøgeren ikke inden for i alt 5 år fået anvist et barn, skal der indgives en ny ansøgning om godkendelse, hvis ansøgeren fortsat ønsker at adoptere.« § 2 Stk. 1. Bekendtgørelsen træder i kraft den 15. august 2008.
Stk. 2. Ansøgninger om godkendelse som adoptanter, der er indgivet inden bekendtgørelsens ikrafttræden, færdigbehandles efter reglerne i denne bekendtgørelse.
Hvis ansøgning om forlængelse af godkendelse er indgivet inden bekendtgørelsens ikrafttræden, kan godkendelsen forlænges med 3 år.
 Stk. 3. Varigheden af godkendelser, der er udstedt inden bekendtgørelsens ikrafttræden, forlænges til 3 år.
 Stk. 4. Varigheden af godkendelser, der er forlænget og udstedt inden bekendtgørelsens ikrafttræden, forlænges til 3 år.
