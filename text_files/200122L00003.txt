Fremsat den 5. december 2001 af  

 trafikministeren (Flemming Hansen) Forslag til Lov om anlæg af rute 26,  

 strækningen Thisted-Nors, m.v.
(Nors Omfartsvej) § 1. Trafikministeren bemyndiges til:
1)	at lade anlægge en forlægning af hovedlandevej 480,  

 Thisted-Hanstholm (rute 26), øst om Nors som motortrafikvej med de  

 fornødne tilslutninger til det eksisterende vejnet, 2)	at udbygge strækningen af hovedlandevej 480 mellem  

 forlægningen ved Nors og hovedlandevej 426, Thisted-Oddesund, til  

 motortrafikvej og 3)	at nedlægge hovedlandevej 480, Thisted-Hanstholm, som  

 hovedlandevej fra begyndelsespunktet til endepunktet af den i nr. 1  

 nævnte forlægning øst om Nors.
 § 2. § 2 i lov nr. 91 af 29. marts 1972 om visse  

 hovedlandevejsstrækninger ophæves.
 § 3. Loven træder i kraft dagen efter  

 bekendtgørelsen i Lovtidende.
Bemærkninger til lovforslaget Almindelige bemærkninger 1. Indledning Efter § 14, stk. 1, i lov om offentlige veje,  

 jf. lovbekendtgørelse nr. 671 af 19. august 1999, bestemmes det ved  

 lov, hvilke offentlige veje der skal være hovedlandeveje, og hvilke nye  

 hovedlandeveje der skal anlægges.
Nedlæggelse af offentlige veje  

 som hovedlandeveje sker ligeledes ved lov.
Ved lov nr. 280 af 2. maj 1990 om visse  

 hovedlandevejsstrækninger har Folketinget givet trafikministeren  

 bemyndigelse til at foretage projektering til forberedelse og sikring af  

 anlæg eller udbygning af hovedlandevejen Århus-Hanstholm (rute  

 26) som motorvej eller motortrafikvej.
Af bemærkningerne til loven  

 fremgår, at udbygningen forudsættes at ske med udgangspunkt i de  

 eksisterende veje, idet dog udbygningen af strækningen mellem Tilst og  

 Svenstrup, strækningen ved Rødkærsbro samt  

 strækningen mellem Viborg og Skive forudsættes udbygget i en ny  

 linieføring.
Der er indtil nu anlagt delstrækninger som  

 motortrafikveje og omfartsveje ved Mundelstrup, Rødkærsbro,  

 Viborg, Skive og Thisted.
Mellem Thisted og Hanstholm løber rute 26 gennem  

 Nors.
Rute 26 indgår i den internationale forbindelse Westlink fra  

 Norge til Tyskland, og de gennemkørende lastbiler fra færgerne  

 og fiskeindustrien i Hanstholm giver sikkerheds- og miljømæssige  

 problemer i Nors.
 I forbindelse med aftalen om finansloven for 1999 mellem  

 den tidligere regering (Socialdemokratiet og Det Radikale Venstre), Venstre,  

 Det Konservative Folkeparti, CD og Kristeligt Folkeparti blev der afsat en  

 vejpulje, hvoraf en del blev aftalt anvendt til at gennemføre en  

 VVM-undersøgelse af en omfartsvej ved Nors, der senere skal kunne  

 indgå i en højklasset vejforbindelse  

 (motorvej/motortrafikvej).
I januar 2001 indgik den tidligere regering  

 (Socialdemokratiet og Det Radikale Venstre) en aftale med Venstre, Det  

 Konservative Folkeparti og CD om at gennemføre en række vej- og  

 jernbaneprojekter.
Blandt disse projekter er en omfartsvej ved Nors.
I  

 aftalen har parterne givet tilsagn om at støtte projekterne med den  

 nødvendige følgelovgivning.
 Med henblik på opfyldelse af Rådets direktiv  

 85/337/EØF (VVM-direktivet) som ændret ved Rådets direktiv  

 97/11/EF har Vejdirektoratet i 1999-2000 gennemført  

 miljøundersøgelser m.v. for anlæg af en omfartsvej ved  

 Nors og udbygning af rute 26 til motortrafikvej på strækningen  

 Thisted-Nors.
VVM-processen blev indledt med en offentlighedsfase, hvor  

 der blev afholdt borgermøder, og borgerne blev opfordret til at  

 indsende idéer og forslag til undersøgelsen.
Vejdirektoratet  

 modtog 10 svar, som alle er indgået i undersøgelsen.
 Undersøgelsen har omfattet et hovedforslag og  

 alternative linieføringsforslag til anlæg af en omfartsvej ved  

 Nors som etape 1 og en videre udbygning af rute 26 mellem Nors Omfartsvej og  

 Thisted Omfartsvej som en senere etape 2. Endvidere er undersøgt en  

 lille omfartsvej, som ikke kan indgå i en højklasset  

 vejforbindelse.
 Resultatet af undersøgelserne er beskrevet i  

 Vejdirektoratets rapport nr. 216: »Rute 26 Omfartsvej ved Nors,  

 VVM-redegørelse, Sammenfattende rapport«, 2001, der er sendt til  

 Trafikudvalget med brev af 12. februar 2001, samt i en række  

 baggrundsrapporter og notater.
 VVM-redegørelsen blev fremlagt for offentligheden i  

 foråret 2001, og i tilknytning hertil blev der afholdt et  

 borgermøde i Nors, hvor mellem 230 og 250 borgere deltog.  

 VVM-redegørelsen er endvidere fremsendt til en række  

 myndigheder, interesseorganisationer og foreninger.
Høringen er beskrevet i Vejdirektoratets notat:  

 »Rute 26 Omfartsvej ved Nors.
Redegørelse vedr. den offentlige  

 høring 7. februar - 5. april 2001«.
Vejdirektoratet har i denne fase modtaget 16  

 høringssvar fra myndigheder, borgere og foreninger.
Nogle  

 høringssvar er fra en gruppe af borgere, således at i alt 40  

 husstande i området har afgivet skriftlige bemærkninger.
Thisted Byråd anbefaler, at anlægsloven  

 omfatter hele strækningen - både første og anden etape i  

 henhold til VVM-redegørelsens hovedforslag.
Viborg Amt tilslutter sig  

 ligeledes VVM-redegørelsens hovedforslag.
Aalborg Stift fraråder  

 valg af det vestlige linieføringsalternativ (i etape 2), der  

 berører Skinnerup Kirke.
Jordbrugskommissionen for Viborg Amt  

 bemærker, at ud fra et landbrugsmæssigt synspunkt vil den lille  

 omfartsvej være at foretrække, idet den vil berøre et  

 mindre antal landbrugsejendomme og på en mindre indgribende  

 måde.
Hovedparten af høringssvarene fra borgerne er fra  

 lodsejere, som berøres af hovedforslaget.
Flere af disse mener, at der  

 ikke er behov for en motortrafikvej, og at den lille omfartsvej er  

 tilstrækkelig.
Andre støtter hovedforslagets linieføring  

 for omfartsvejen, men anbefaler det vestlige linieføringsalternativ  

 for udbygning af strækningen syd for omfartsvejen (etape 2). Nogle  

 beboere har konkrete ønsker eller forslag til ændringer.  

 Generelt udtrykkes ønske om en samlet anlægslov for hele  

 vejstrækningen, så linieføringen bliver fastlagt.
Vejdirektoratet har efter høringen af borgere og  

 myndigheder anbefalet, at VVM-redegørelsens hovedforslag med nogle  

 mindre ændringer, som tager sigte på at imødekomme  

 beboerønsker, lægges til grund for anlæg af en omfartsvej  

 ved Nors og for udbygning af strækningen Thisted-Nors til  

 motortrafikvej.
Vejdirektoratet har endvidere anbefalet, at sidstnævnte  

 ca. 2 km lange strækning mellem Nors Omfartsvej og Thisted Omfartsvej,  

 der indgår i VVM-undersøgelsen, medtages i en anlægslov,  

 således at linieføringen bliver fastlagt af hensyn til borgerne  

 i området, og således at der ikke senere skal gennemføres  

 en ny VVM-proces og vedtages en anlægslov for denne alene.
På baggrund af de således gennemførte  

 undersøgelser og høring af borgere og myndigheder samt i  

 overensstemmelse med Vejdirektoratets anbefaling foreslås med  

 lovforslaget en bemyndigelse til trafikministeren til at anlægge en ca.  

 6 km lang forlægning af hovedlandevej 480 øst om Nors som  

 motortrafikvej og til på et senere tidspunkt at udbygge den ca. 2 km  

 lange strækning af hovedlandevejen mellem Thisted Omfartsvej og Nors  

 Omfartsvej til motortrafikvej.
Samtidig foreslås en bemyndigelse til at  

 nedlægge den nuværende hovedlandevejsstrækning gennem Nors  

 som hovedlandevej.
2. Beskrivelse af vejanlægget 2.1 Funktion og kvalitet Vejen anlægges som motortrafikvej og er som  

 sådan forbeholdt motorkørende.
Den indpasses i det omgivende  

 miljø og landskab på en æstetisk og  

 miljømæssigt optimal måde.
Den  

 trafiksikkerhedsmæssige standard skal være høj.
 Vejprojektet skal gennemføres, så det  

 færdige anlæg er tidssvarende og har den beskrevne funktion.
 Processen, der løber fra projekteringen og  

 arealerhvervelsen via udbud i licitation til det egentlige  

 anlægsarbejde, skal gennemføres på en måde, der er  

 veltilrettelagt, og hvor projektets forløb er styret og  

 dokumenteret.
2.2. Tværprofil Vejen anlægges som facadeløs 2-sporet  

 motortrafikvej med 8,0 m bred kørebane og med 2,5 m brede  

 nødspor og 1,0 m brede yderrabatter.
Ved tilslutningsanlæg kan  

 der for at øge trafiksikkerheden blive behov for at etablere en fysisk  

 midteradskillelse mellem de to køreretninger og at indlægge et  

 ekstra kørespor i den ene retning.
2.3. Linieføring Omfartsvejen tager udgangspunkt i den nuværende  

 hovedlandevej (Hanstholmvej) nord for Skinnerup og forløber herfra i  

 en bue øst om Nors til Hanstholmvej syd for Tved Klitplantage.
Med den valgte linieføring er det tilstræbt  

 at tage størst mulige hensyn til landskab, natur og kulturminder samt  

 ejendomme og tekniske anlæg i området.
Afstanden til Nors er  

 250-300 m.
Der vil i detailprojekteringsfasen ske en nærmere  

 præcisering af linieføringen, der vil blive endeligt fastlagt af  

 ekspropriationskommissionen.
I denne forbindelse vil der bl.a. blive taget  

 hensyn til de berørte landbrugsejendommes produktionsforhold, og der  

 vil efter behov blive gennemført jordfordelinger for at mindske  

 generne for jordbruget i områderne langs vejen.
2.4. Tilslutninger Der etableres tilslutning til Hanstholmvej syd for Nors og  

 ved Nors via Ranselvej, som forlægges nord om byen og tilsluttes  

 Hanstholmvej ved erhvervsområdet i den nordlige del af Nors.
 Ved udbygning af den nuværende hovedlandevej syd for  

 omfartsvejen til motortrafikvej (etape 2) ombygges rundkørslen ved  

 Thisted Omfartsvej til en stor rundkørsel, der giver mulighed for en  

 mere dynamisk trafikafvikling end den rundkørsel, der findes i dag.  

 Klitmøllervej forlægges og tilsluttes hovedlandevejen i  

 rundkørslen.
 Tilslutningernes nærmere udformning vil blive  

 fastlagt i detailprojekteringsfasen.
 Af bilag 1 fremgår, hvilke hovedlandeveje og  

 tilslutningsveje der omfattes af lovforslaget.
2.5. Sideanlæg Der påregnes ikke etableret busstoppesteder og  

 rastepladser på strækningen.
Behovet for vigepladser og  

 samkørselspladser vil blive vurderet i forbindelse med  

 detailprojekteringen.
2.6. Lokalvejnet og stier Følgende veje påregnes at blive ført  

 over eller under omfartsvejen: Lækjærvej, forlagt Ranselvej og  

 Bangsmindevej.
Ved udbygning af strækningen syd for omfartsvejen (etape  

 2) forlægges Klitmøllervej og føres under  

 motortrafikvejen og tilsluttes rundkørslen ved Thisted Omfartsvej.
 Øvrige lokalveje afbrydes og forbindes via nye  

 lokalveje med det øvrige vejnet.
 Der påregnes etableret stipassager ved  

 Lækjærvej sydøst for Nors og ved den nuværende  

 Ranselvejs skæring med omfartsvejen øst for Nors samt i  

 tilknytning til rundkørslen ved Thisted Omfartsvej.
 Endelig fastlæggelse af ændringer i det lokale  

 vej- og stinet vil først ske i detailprojekteringsfasen.
 Den nuværende hovedlandevej (Hanstholmvej) gennem  

 Nors vil som led i projektet og i samarbejde med Thisted Kommune blive  

 tilpasset den nye funktion som lokalvej og bygade.
 For at forbedre forholdene for cyklisterne og øge  

 trafiksikkerheden anlægges desuden i etape 1 syd for omfartsvejen en  

 cykelsti langs vestsiden af Hanstholmvej til Skinnerup, hvorfra der er  

 cykelsti til Thisted.
2.7. Faunapassager Der påregnes etableret faunapassager ved  

 Lækjærvej og syd for Bangsmindevej samt ved Skinnerup Enge (etape  

 2). Endvidere anlægges faunarør for mindre dyr på alle  

 strækninger, hvor vejen ligger i terræn eller på  

 dæmning.
Der opsættes vildthegn langs vejen efter behov.
2.8. Støjafskærmning Der anses ikke at være behov for at etablere  

 støjafskærmning i forbindelse med gennemførelsen af  

 omfartsvejen.
Det vil i forbindelse med detailprojekteringen af etape 2 blive  

 vurderet, om der er behov for at opsætte støjskærm  

 på den vestlige side af vejen ved Skinnerup for at sikre, at det  

 udendørs trafikstøjniveau ikke overstiger 55 dB(A) ved den  

 nærmeste sammenhængende bebyggelse.
2.9. Vejudstyr og beplantning Vejen udstyres med vejtavler, autoværn,  

 kantpæle, nødtelefoner, trafikregistreringsudstyr og  

 vintervarslingsudstyr og hegn m.v. samt belysning i rundkørslen ved  

 Thisted Omfartsvej.
Afmærkningen på kørebanen vil blive  

 udført med reflekterende striber eller reflekterende  

 færdselssøm.
Der etableres desuden beplantning langs vejen.
2.10. Vejafvanding Vejvandet vil blive opsamlet i grøfter og trug og  

 ledt til regnvandsbassiner, hvor urenheder bundfældes og  

 afstrømningen reguleres, inden vandet føres videre ud i de  

 lokale vandløb.
Regnvandsbassinerne er desuden med til at sikre de  

 lokale vandløb mod forurening i forbindelse med uheld på  

 vejen.
 Placeringen og udformningen af bassinerne fastlægges  

 i forbindelse med detailprojekteringen.
2.11. Naboarealer I de senere år er der sat fokus på  

 erhvervsbyggeriers ofte negative indvirken på den æstetiske  

 helhed, som tilstræbes i forbindelse med gennemførelse af nye  

 store vejanlæg, og som der bruges mange penge på at opnå.
I  

 den statslige udmelding til regionplanrevision 2001 fra Miljø- og  

 Energiministeriet anføres bl.a.: »Byvækst skal altid ske indefra  

 eksisterende by og udad.
Lokalisering af erhvervsområder langs  

 motorveje eller overordnede veje i det åbne land løsrevet fra de  

 eksisterende byer er ikke i overensstemmelse med disse principper.
Der  

 bør som hovedregel ikke udlægges byvækstarealer inden for  

 300 m fra motorveje og deres tilslutningsanlæg, medmindre der er tale  

 om en klar afrunding af byen i forhold til vejanlægget.« I Regionplan 2000-2012 for Viborg Amt er som retningslinie  

 anført, at der ved byudvikling langs det overordnede vejnet skal  

 holdes en afstand på mindst 50 m fra vejskel.
 For at tilgodese ovennævnte hensyn i udmeldingen til  

 regionplanrevision 2001 fra Miljø- og Energiministeriet anbefales det,  

 at nye byvækstarealer uden for bymæssig sammenhæng ikke  

 udlægges nærmere end 300 m fra vejskel.
3. Trafikale konsekvenser Ved anlæg af omfartsvejen flyttes den  

 gennemkørende trafik på rute 26 væk fra Nors by.
Endvidere  

 vil omfartsvejen medføre, at noget af den trafik, der i dag benytter  

 kystvejen fra Hanstholm, vil flytte til rute 26.
 Omfartsvejen forventes at få en  

 årsdøgntrafik på 3.900-4.200 biler pr. døgn (i  

 2010-trafikniveau), mens trafikken på Hanstholmvej i Nors forventes  

 reduceret fra 4.900-6.000 til 1.000-2.100 biler pr. døgn.
4. Trafiksikkerhed I femårsperioden 1994-98 er der på den  

 nuværende hovedlandevejsstrækning mellem Thisted Omfartsvej og  

 Ballerumvej nord for Nors registreret i alt 23 uheld, heraf 9 med  

 personskade.
Der er ingen dræbte, men 4 alvorligt tilskadekomne.
I Nors  

 er sket 2 uheld uden personskade.
Den mest uheldsbelastede strækning er  

 ved Skinnerup nord for Klitmøllervej.
 På grundlag af Vejdirektoratets koordinerede  

 uheldsstatistik for hovedlandevejsnettet i hele landet er beregnet, at der  

 over en 5-årsperiode kan forventes en besparelse på 3 uheld med  

 personskade ved at anlægge omfartsvejen ved Nors og yderligere en  

 besparelse på 4 uheld ved også at udbygge strækningen syd  

 for omfartsvejen (etape 2) til motortrafikvej.
 Der vil løbende blive foretaget  

 trafiksikkerhedsrevision af projektet for at sikre, at vejanlægget  

 bliver projekteret og anlagt så trafiksikkert som muligt.
5. Plan- og beskyttelsesforhold Vejanlægget berører ikke områder, der  

 er fredede eller udpeget som internationale eller nationale  

 beskyttelsesområder.
Det gennemskærer otte jorddiger, som er  

 beskyttet i henhold til naturbeskyttelsesloven, men er herudover ikke i  

 konflikt med beskyttede naturtyper, fortidsminder eller kirkeomgivelser.
 Viborg Amt har meddelt, at man forventer at kunne give de  

 nødvendige tilladelser i medfør af naturbeskyttelsesloven,  

 således at projektet kan gennemføres.
 Skov- og Naturstyrelsen har i henhold til  

 naturbeskyttelseslovens § 20 og Miljøministeriets  

 bekendtgørelse nr. 571 af 25. juni 1992 om godkendelse af offentlige  

 vejanlæg og af ledningsanlæg m.v. i det åbne land meddelt  

 principgodkendelse af hovedforslaget.
6. Miljømæssige konsekvenser 6.1. Arealindgreb og barrierevirkning Anlæg af omfartsvejen vil påvirke den  

 nuværende arealanvendelse, og en del ejendomme vil blive berørt  

 enten direkte ved et arealindgreb, eller ved at vejen kommer til at  

 udgøre en barriere og medføre ændrede adgangsforhold.
6.2. Støj, luftforurening og klima Omfartsvejen vil medføre, at  

 støjbelastningstallet, der er udtryk for den samlede støjgene  

 fra trafikken, vil blive næsten halveret.
For beboerne langs  

 Hanstholmvej gennem Nors vil støjen blive 4-7 dB(A) mindre, og ingen  

 boliger vil være udsat for mere end 65 dB(A). Uden anlæg af en  

 omfartsvej vil 28 boliger være belastet af støj mere end 65  

 dB(A). Enkelte ejendomme i det åbne land vil på grund af  

 nærheden til omfartsvejen blive mere påvirket af  

 trafikstøj, end de er i dag.
Den samlede luftforurening vil blive mindre, og udslip af  

 CO2 vil også blive mindre.
I Nors vil bygaden som  

 følge af det reducerede antal biler, jf. punkt 3, få en markant  

 bedre luftkvalitet.
6.3. Natur, landskab og fortidsminder Omfartsvejen forløber gennem et område, der  

 er domineret af åbent agerland med levende hegn og jorddiger.
Ingen  

 naturområder bliver berørt, men vejen vil udgøre en ny  

 barriere for spredning af dyr og planter i landskabet.
Barrierevirkningen vil  

 blive mindsket af, at der anlægges faunapassager under vejen.
 Vejanlægget gennemskærer otte jorddiger, men  

 berører ingen gravhøje eller andre fortidsminder.
6.4. Friluftsliv Omfartsvejen vil begrænse adgangsmulighederne i det  

 åbne land og øge støjpåvirkningen af dette.  

 Barrierevirkningen mindskes dog af, at der etableres stipassager under eller  

 over vejen.
Endvidere bliver cykelforholdene langs Hanstholmvej  

 væsentligt forbedret, dels som følge af at trafikken på  

 strækningen gennem Nors reduceres, dels ved anlægget af en  

 cykelsti på strækningen syd for omfartsvejen, jf. punkt 2.6.
6.5. Overfladevand og grundvand Vejvandet ledes gennem bassiner, som udjævner  

 afstrømningen og nedbringer mængden af skadelige stoffer, inden  

 det ledes til vandløb.
Afvandingssystemet sikrer, at der under normale  

 omstændigheder ikke vil være nogen risiko for belastning af  

 grundvandskvaliteten.
Vejen er placeret uden for drikkevandsboringers  

 generelle 300 m beskyttelseszone.
6.6. Ressourceforbrug Det samlede forbrug af grusmaterialer til vejens opbygning  

 er ca. 130.000 m3. Det svarer til ca. 9 pct. af den samlede  

 årlige indvinding af sand, grus og stenmaterialer på land i  

 Viborg Amt.
Forbruget af asfalt er ca. 49.000 tons, hvoraf ca. 10.000 tons  

 forventes at være gammel asfalt, som opbrydes og genanvendes.
6.7. Forurenet jord Omfartsvejen berører ingen lokaliteter med  

 forurenet jord, men anlæg af vejen medfører, at der skal  

 arbejdes i rabatjord fra den eksisterende vej, der er klassificeret som  

 potentielt forurenet.
7. Alternativer Som led i Vejdirektoratets VVM-undersøgelse er  

 vurderet alternative linieføringer for en omfartsvej ved Nors (etape  

 1) og for udbygning af strækningen mellem Thisted Omfartsvej og Nors  

 Omfartsvej til motortrafikvej (etape 2).
 Som alternativer er også undersøgt en lille  

 omfartsvej, der ikke kan indgå i en højklasset vejforbindelse,  

 og et såkaldt 0+alternativ med forbedringer af den eksisterende vej og  

 trafiksanering i Nors.
 I den borgerhøring, som Vejdirektoratet har  

 gennemført, har en del peget på den lille omfartsvej, som  

 berører færre lodsejere og koster mindre at anlægge.  

 Såfremt det skal være en motortrafikvej, støtter de fleste  

 dog hovedforslagets linieføring for etape 1 (omfartsvejen), mens der  

 for etape 2 er flere, som anbefaler det vestlige  

 linieføringsalternativ.
Den lille omfartsvej kan ikke indgå i en  

 højklasset vejforbindelse (motortrafikvej), da linieføringen  

 har for små kurver og skærende veje ikke kan føres ude af  

 niveau.
Anlæg af en lille omfartsvej vil således ikke være  

 i overensstemmelse med de forudsætninger for udbygningen af rute 26,  

 der fremgår af projekteringsloven af 2. maj 1990.
Det vestlige linieføringsalternativ (etape 2)  

 forløber vest om Skinnerup til Thisted Omfartsvej ca. 2 km vest for  

 rundkørslen ved Hanstholmvej.
Det giver et mere direkte forløb  

 for rute 26, men medfører en større omvejskørsel for  

 trafikken mellem Nors og Thisted.
Vejen kommer tæt på Skinnerup  

 Kirke og medfører anlæg af en vejdæmning vest for  

 Skinnerup Enge, hvor den vil virke som en barriere for rådyr og  

 påvirke relativt uforstyrrede landskaber.
8. Økonomiske og administrative konsekvenser for det  

 offentlige De samlede udgifter til projektering, administration,  

 arealerhvervelse og anlæg af Nors Omfartsvej (etape 1) er anslået  

 til 120 mio. kr. i prisniveau 2001, eksklusive moms.
Anlægsudgifterne  

 for udbygning af strækningen mellem Thisted Omfartsvej og Nors  

 Omfartsvej til motortrafikvej (etape 2) er anslået til 46 mio. kr.
 Anlægsoverslagene er behæftet med usikkerhed,  

 da udgifterne til bl.a. ekspropriationer, jordarbejder og asfaltarbejder ikke  

 kan beregnes præcist på forhånd, idet projektets  

 detaljerede linieføring, mængder m.v. først kendes  

 præcist på et senere tidspunkt, ligesom konjunktur- og  

 konkurrencesituationen på licitationstidspunkterne er af  

 væsentlig betydning for anlægsomkostningernes endelige  

 størrelse.
På baggrund af Vejdirektoratets vurdering af  

 konjunkturudviklingen inden for anlægssektoren og af de fremtidige  

 forhold er ved anvendelse af successiv kalkulation gennemført en  

 usikkerhedsanalyse.
Resultatet af denne er et anlægsoverslag på  

 120 mio. kr. for Nors Omfartsvej med en tilknyttet usikkerhed, der  

 indebærer, at der er 50 pct. sandsynlighed for, at udgiften bliver  

 mindre end det anførte og tilsvarende 50 pct. sandsynlighed for, at  

 udgiften bliver større.
Endvidere viser usikkerhedsanalysen, at  

 udgiften med 99 pct. sandsynlighed vil blive mindre end 145 mio. kr. for Nors  

 Omfartsvej.
Der er beregnet en førsteårsforrentning  

 på ca. fire pct. for såvel omfartsvejen alene som for det samlede  

 projekt.
I beregningen indgår trafikanternes tidsbesparelser og  

 kørselsomkostninger, uheldsomkostninger, trafikstøj,  

 barrierevirkning og oplevet risiko, lokal og regional luftforurening samt  

 vejvedligeholdelse.
 I henhold til den politiske aftale om gennemførelse  

 af en række vej- og jernbaneprojekter fra januar 2001 forventes Nors  

 Omfartsvej anlagt i 2003-2006 og åbnet for trafik i 2006. For at  

 følge denne tidsplan skal der foretages projektering,  

 jordbundsundersøgelser og arkæologiske undersøgelser m.v.  

 samt afholdes liniebesigtigelse i 2002.
 Udgifterne forventes at fordele sig som  

 følger:
 2002:
 5 mio. kr.
 2003:
 15 mio. kr.
 2004:
 22 mio. kr.
 2005:
 43 mio. kr.
 2006:
 32 mio. kr.
 2007+:
 3 mio. kr.
 Udgifterne anført i 2007+ er udgifter  

 til bl.a. matrikulær berigtigelse o.l., hvis færdiggørelse  

 kan tage nogle år efter vejens åbning.
 Der er ikke fastlagt tidsplan for udbygning af  

 strækningen mellem Nors Omfartsvej og Thisted Omfartsvej (etape 2).
 Anlægsarbejdet forestås af Vejdirektoratet og  

 har således primært administrative konsekvenser for  

 Vejdirektoratet.
9. Økonomiske og administrative konsekvenser for  

 erhvervslivet Anlæg af en omfartsvej ved Nors som motortrafikvej  

 forbedrer vejforbindelsen til Hanstholm og reducerer transportudgifterne for  

 erhvervslivet.
 I anlægsfasen skønnes der at være en  

 direkte og indirekte beskæftigelse på ca. 300 mandår.
 Forslaget har ikke administrative konsekvenser for  

 erhvervslivet.
10. Forholdet til borgerne Det færdige anlæg vil samlet set forbedre  

 trafik- og miljøforholdene for borgerne i Nors.
 Anlægget berører direkte og indirekte en del  

 borgere bl.a. i form af ekspropriationer.
 I det videre forløb i anlægsprocessen vil  

 borgerne i området blive løbende informeret om vejarbejdernes  

 karakter og tidsplan og ejerne af de berørte ejendomme vil blive  

 inddraget direkte ved breve fra Vejdirektoratet og  

 ekspropriationsmyndighederne.
11. Forholdet til EU-retten De miljøundersøgelser og høringer,  

 der er gennemført, opfylder kravene i Rådets direktiv  

 85/337/EØF af 27. juni 1985 om vurdering af visse offentlige og  

 private projekters indvirkning på miljøet (EF-Tidende 1985 L  

 175, side 40), som ændret ved Rådets direktiv 97/11/EF af 3.  

 marts 1997 (EF-Tidende 1997 L 73, side 5).
12. Høring over lovforslaget Lovforslaget har været i høring hos Viborg  

 Amt, Thisted Kommune og Hanstholm Kommune.
Høringssvarene vil blive  

 fremsendt til Folketingets Trafikudvalg ledsaget af de kommentarer, som  

 udtalelserne måtte give anledning til.
Samlet vurdering af lovforslagets konsekvenser Positive konsekvenser/mindreudgifter Negative konsekvenser/merudgifter Økonomiske konsekvenser for stat, kommuner og  

 amtskommuner Mindre udgifter for stat, kommuner og amtskommuner som  

 følge af færre trafikuheld Udgift for staten på 120 mio. kr.
Begrænsede merudgifter til drift og vedligehold af veje Administrative konsekvenser for stat, kommuner og  

 amtskommuner Ingen Begrænset meradministration til anlæg, drift og  

 vedligehold af veje Økonomiske konsekvenser for erhvervslivet Reducerer transportudgifterne.
Øger beskæftigelsen i bygge- og anlægssektoren i  

 anlægsperioden Reducerer landbrugsarealer Administrative konsekvenser for erhvervslivet Ingen Ingen Miljømæssige konsekvenser Forbedrer miljøet i Nors, idet den  

 gennemkørende lastbiltrafik til Hanstholm forsvinder.
Den samlede luftforurening og CO2-emission bliver  

 mindre Påvirker arealanvendelsen og giver en barriere og en ny  

 støjkilde i landskabet Administrative konsekvenser for borgerne Ingen Ingen Forholdet til EU-retten Lovforslaget opfylder kravene i VVM-direktivet (Rådets  

 direktiv 85/337/EØF af 27. juni 1985 om vurdering af visse offentlige  

 og private projekters indvirkning på miljøet som ændret  

 ved Rådets direktiv 97/11/EF af 3. marts 1997).
Bemærkninger til lovforslagets  

 enkelte bestemmelser Til § 1 Forslaget omfatter bemyndigelse til at anlægge en  

 ca. 6 km lang forlægning af hovedlandevej 480, Thisted-Hanstholm,  

 øst om Nors som motortrafikvej med de fornødne tilslutninger  

 til det eksisterende vejnet og til at udbygge den ca. 2 km lange  

 strækning mellem denne og hovedlandevej 426, Thisted-Oddesund, til  

 motortrafikvej.
I første omgang anlægges kun  

 forlægningen øst om Nors, der er omfattet af den politiske  

 aftale af 24. januar 2001 om gennemførelse af en række vej- og  

 jernbaneprojekter.
Udbygningen af strækningen mellem Nors Omfartsvej og  

 hovedlandevej 426 vil først ske på et senere tidspunkt,  

 når de nødvendige økonomiske midler er til stede.
Som en konsekvens af bestemmelsen i nr. 1  

 foreslås i nr. 3 en bemyndigelse til trafikministeren til at  

 nedlægge strækningen af den nuværende hovedlandevej 480,  

 der vil blive afløst af den i nr. 1 nævnte  

 hovedlandevejsstrækning, som hovedlandevej.
Strækningen  

 nedklassificeres til kommunevej under bestyrelse af Thisted Kommune.
 Der henvises til de almindelige bemærkninger og  

 bilag 1.
Til § 2 Ved § 2 i lov nr. 91 af 29. marts 1972 om visse  

 hovedlandevejsstrækninger blev trafikministeren bemyndiget til at  

 anlægge en ny hovedlandevej fra Gunderup øst om Hjørring  

 og Hirtshals til færgelejet i Hirtshals.
Af bemærkningerne til loven fremgår, at vejen  

 tænkes gennemført i 3 etaper over 10-15 år.
Etape 1 og 2,  

 Bjergby-Hirtshals, er gennemført.
Etape 3, Gunderup-Bjergby, er ikke  

 gennemført og er senere blevet erstattet af motorvejsprojektet  

 Nørresundby-Hirtshals, jf. lov nr. 280 af 2. maj 1990 § 1, nr. 2.  

 Nord for skæringen med landevej 611, Hjørring-Syvsten, er  

 motorvejen anlagt i samme tracé som den nye hovedlandevej, hvortil der  

 blevet givet anlægsbemyndigelse i 1972. Da anlægsbemyndigelsen  

 til en ny hovedlandevej i loven fra 1972 således ikke længere har  

 aktualitet, foreslås den ophævet.
 Der henvises til bilag 2, hvoraf  

 anlægsbemyndigelsen, der foreslås ophævet,  

 fremgår.
Til § 3 Det foreslås, at loven træder i kraft dagen  

 efter bekendtgørelsen i Lovtidende.
