Patentankenævnet stadfæstede med 2 stemmer mod 1 Patentdirektoratets  

 afgørelse.
Direktoratet havde afvist indsigelsen, da man ikke fandt, at  

 NORDCHOKLAD SEIGMENN og indsigerens varemærke SEJMÆND ikke var forvekslelige.
År 1996, 29. februar afsagde Patentankenævnet (Grønning-Nielsen, Hans Chr.
Thomsen, Finn Mikkelsen) følgende Den 27. oktober 1992 indleverede AB Nordchoklad, Sverige, v/Internationalt  

 Patent-Bureau en ansøgning om registrering af varemærket NORDCHOKLAD SEIGMENN  

 (ordmærke) for alle varer i klasse 30.
 Varemærket blev registreret den 29. januar 1993.
 Den 3. marts 1993 blev registreringen offentliggjort i Dansk  

 Varemærketidende.
 Ved skrivelse af 26. april 1993 nedlagde klageren i medfør af  

 varemærkelovens § 23 indsigelse mod registreringens gyldighed.
 Som begrundelse for indsigelsen anførtes:
 »Indsigelsen støttes på varemærkelovens § 15, stk. 1, nr. 2, idet det  

 gøres gældende, at registrering nr. 00.951/1993 NORDCHOKLAD SEIGMENN er  

 forvekslelig med dansk varemærkeregistrering nr. 1899/1984 - SEJMÆND.
 Registrering nr. 00.951/1993 - NORDCHOKLAD SEIGMENN omfatter klasse 30:  

 Alle varer, og den påberåbte registrering nr. 1899/1984 - SEJMÆND omfatter  

 ligeledes alle varer i klasse 30.
 Der er således vareidentitet mellem de to mærker og det spørgsmål, der  

 herefter skal besvares, er, om mærkerne er forvekslelige.
Den fremlagte registrering NORDCHOKLAD SEIGMENN består af to ord, hvoraf  

 første led udgør firmanavnet på indehaverne, medens mine klienters  

 registrering nr. 1899/1984, består af ordet SEJMÆND.
Det skal anføres, at  

 ordet SEJMÆND, der genfindes i begge mærker, for såvidt angår udtalen er  

 fuldkommen identiske, og der er blot tale om en omskrivning af ordet til en  

 anden staveform.
Forbrugerne vil dog opleve de to ord SEIGMENN og SEJMÆND,  

 når der er tale om udtalen, som helt identiske og vil ikke have mulighed for  

 at skelne de to mærker fra hinanden, når bortses fra ordet NORDCHOKLAD.  

 Imidlertid kan man næppe forestille sig, at den mundtlige forespørgsel andet  

 end vil begrænse sig til sidste led i det nu fremlagte varemærke, idet  

 forbrugerne har kendskab til, at NORDCHOKLAD er en virksomhed, og derfor vil  

 opfatte varemærket som »SEIGMENN« fra NORDCHOKLAD.
Der er således  

 ved den udtalemæssige efterspørgsel af varer under de to varemærker en  

 åbenlys risiko for forveksling af mærkerne.
 Ved en visuel sammenligning af de to mærker er der også så stor  

 overensstemmelse mellem mærkerne, at en forvekslingsrisiko er nærliggende, og  

 jeg henviser igen her til, at mine klienters varemærke i en anden staveform  

 er fuldt ud optaget i varemærket NORDCHOKLAD SEIGMENN.
Jeg skal samtidig gøre gældende, at der er risiko for at forbrugerne vil  

 tro, at der er en sammenhæng mellem de to selskaber, og jeg henviser i denne  

 forbindelse til varemærkelovens § 15, stk. 1, nr. 2, hvor det bl.a. siges, at  

 et varemærke er udelukket fra registrering, hvis der er risiko for  

 forveksling, herunder at det antages at der er en forbindelse mellem det  

 ældre varemærke, fordi det yngre mærke er identisk med eller ligner det ældre  

 varemærke.
Da der udtalemæssigt er identitet for såvidt angår ordet  

 SEIGMENN/SEJMÆND i de to mærker, og da der visuelt er åbenbart så store  

 lighedspunkter mellem sidste led i det nu registrerede varemærke NORDCHOKLAD  

 SEIGMENN og mine klienters varemærkeregistrering for ordet SEJMÆND, er det  

 nærliggende, at forbrugerne vil blive bibragt den opfattelse at der er tale  

 om en variant af mine klienters varemærke og dermed tro, at der er en  

 sammenhæng mellem de to selskaber.
Der er som bekendt ingen som helst  

 sammenhæng mellem de to selskaber, idet der er tale om konkurrerende  

 selskaber, og en brug og registrering af varemærket NORDCHOKLAD SEIGMENN vil  

 derfor være til stor skade for mine klienter, allerede fordi forbrugerne, som  

 ovenfor nævnt, kan blive bibragt den opfattelse, at der er en forbindelse  

 mellem selskaberne.
Det skal anføres, at efter Direktoratets normale praksis  

 er det således, at såfremt et varemærke er fuldt ud optaget i et andet  

 varemærke, bliver disse to varemærker betragtet som forvekslelige og i  

 nærværende sag gøres det gældende, at dette er tilfældet, selvom ordene  

 SEIGMENN/SEJMÆND er stavet forskelligt, i og med at udtalen er identisk og  

 der blot er udtryk for en variation i stavemåden.
Under disse omstændigheder skal jeg anmode Direktoratet om at nægte  

 endelig registrering af varemærket NORDCHOLKLAD SEIGMENN.' I skrivelse af 28. juni 1993 bestred mærkeindehaveren, at der er fare for  

 forveksling - »....herunder at det kan antages at der er en forbindelse - mellem  

 det ansøgte mærke NORDCHOKLAD SEIGMENN og indsigernes mærke SEJMÆND hvorved  

 bemærkes følgende.
Ordet SEIGMENN er ikke nogen fantasibetegnelse, men et almindeligt norsk  

 ord med betydningen »seje mænd«, jævnfør vedlagte kopi af side 389  

 i Tanurus Store Rettskrivningsordbok -bokmål 1974, hvor ordet SEIGMANN  

 omtales.
SEIGMENN er selvfølgelig den korrekte pluralisform af SEIGMANN.
Betegnelsen SEIGMENN alene ville på baggrund af ordets betydning  

 formentlig ikke kunne registreres her i landet uden indarbejdelse, skønt vi  

 vil påstå, at danskere ikke vil opfatte ordet SEIGMENN som et norsk ord, men  

 snarere som et tysk eller eventuelt engelsk fantasiord.
Som en sidebemærkning  

 skal tilføjes, at ansøgerne allerede gennem et stykke tid har brugt  

 varemærket NORDCHOKLAD SEIGMENN og derved må anses at have indarbejdet ordet  

 SEIGMENN således, at det nu har en varemærkemæssig karakter for ansøgernes  

 varer.
 Der skal tilføjes, at indsigerne i sit hjemland Norge ikke er indehaver af  

 nogen registrering af SEIGMENN alene, men af LABAN SEIGMENN, jævnfør vedlagte  

 udskrift af en undersøgelse af mærker indeholdende ordet SEIGMENN i klasse i  

 30 i det norske varemærkeregister, udført ved hjælp af IMSMARQs database.
 Varemærket SEJMÆND må i øvrigt være et så svagt mærke, at det i hvert  

 tilfælde er på grænsen til det deskriptive.
Af de tre afgørende momenter for mærkelighed - det visuelle, det auditive  

 og det begrebsmæssige - har det visuelle klar overvægt, jfr.
VAREMÆRKER  

 REGISTRERINGSPRAKSIS, side 54.
Hvad angår ordene SEJMÆND og SEIGMENN kan det konstateres, at de visuelle  

 forskelle er markante.
Af bogstaverne i de to - ikke lige lange - ord kan  

 højst 4 siges at »gå igen«, og der er ingen identitet mellem nogen  

 af stavelserne i de to ord.
 Hvad angår udtalen vil vi bestemt tilbagevise indsigernes påstand om, at  

 »begge mærker for så vidt angår udtalen er fuldkommen identiske«.  

 En dansker vil således udtale bogstavet »G« i SEIGMENN, om end på  

 en mere eller mindre fremtrædende måde.
 Vor opfattelse er at de visuelle forskelle mellem SEJMÆND og SEIGMENN er  

 så store, at disse - i kombination med at der også er udtalemæssige forskelle  

 - gør at det begrebsmæssige indhold ikke kan være afgørende.
 Konklusionen baseret på ovenfor stående må, så vidt vi kan se, derfor  

 blive, at ordene SEIGMENN og SEJMÆND isoleret set ikke er forvekslelige.
Det ansøgte mærke er imidlertid ikke en gang SEIGMENN alene, men ordet  

 SEIGMENN i kombination med ansøgernes velkendte firmadominant og  

 »housemark« NORDCHOKLAD.
Mærker, der består af flere ord, anses i  

 henhold til praksis kun for forvekslelige med mærker, der består af et af  

 ordene, hvis det forvekslelige ord er identisk i de to mærker, jfr.  

 VAREMÆRKER REGISTRERINGSPRAKSIS side 58, spalte 1.
I den forbindelse skal vi henvise til afgørelsen MACKINTOSH'S ROLO 53  

 ROLLO, hvorved bemærkes, at ordene ROLO og ROLLO selvfølgelig mærkeretligt  

 ligger væsentlig tættere på hinanden, end SEIGMENN og SEJMÆND.
Endvidere gør  

 vi opmærksom på indsigelsesafgørelsen TUBORG KNIGHT 53 KNÆGT og CARLSBERG  

 KNIGHT 53 KNÆGT.
 Af ovenfor stående følger at etordsmærket SEJMÆND ikke under nogen  

 omstændigheder er at anse som forveksleligt med toordsmærket NORDCHOKLAD  

 SEIGMENN.
På baggrund heraf tillader vi os at henstille, at indsigelsen afslås,  

 således at registreringen af NORDCHOKLAD SEIGMENN står ved magt.' Patentdirektoratet traf afgørelse i sagen den 17. august 1993 og afviste  

 indsigelsen med følgende begrundelse:
»....Såvel det registrerede mærke som indsigernes mærke vedrører hele  

 klasse 30, og der er således varesammenfald.
Det afgørende for om der  

 foreligger forvekslelighed er derfor, om der er mærkelighed.
 Der er efter vor opfattelse ikke mærkelighed mellem mærkerne NORDCHOKLAD  

 SEIGMENN og SEJMÆND.
Ordet Seigmenn er ikke almindeligt kendt i Danmark, og vil på grund af  

 stavemåden kunne opfattes som et ganske fremmedartet ord, der end ikke leder  

 tanken hen på ordet Sejmænd.
Da der endvidere er tale om mærket NORDCHOKLAD  

 SEIGMENN, findes der ikke at være risiko for forveksling med indsigernes  

 mærke SEJMÆND, da der ikke er identitet eller næsten identitet med blot et af  

 ordene i det registrerede mærke.
Mærkerne fremviser derfor ikke i deres  

 helhed mærkelighed.
Mærkerne er herefter ikke forvekslelige og indsigelsen kan derfor ikke  

 tages til følge.« Denne afgørelse har klageren, AB NORDCHOKLAD, Norge v/Chas.
Hude, ved  

 skrivelse af 11. oktober 1993 indbragt for Patentankenævnet med påstand om,  

 at den af Direktoratet trufne afgørelse ændres, således at det statueres, at  

 varemærket NORDCHOKLAD SEIGMENN er forveksleligt med varemærket SEJMÆND.
 I klagebegrundelsen skriver klageren bl.a.:
 »....Der er, som udtrykt af Direktoratet, ikke tvivl om, at er  

 vareartslighed mellem de to varemærker, idet begge mærker omfatter alle varer  

 i klasse 30.
 Det spørgsmål, der således skal bedømmes, er, hvorvidt varemærket  

 NORDCHOKLAD SEIGMENN og varemærket SEJMÆND kan anses for forvekslelige, jvf.  

 reglerne i Varemærkelovens § 15, stk. 1, nr. 2.
 Der er tale om et varemærke bestående af et ord overfor et varemærke  

 bestående af to ord, hvoraf to-ordsmærket udover et egentligt varemærke  

 indeholder firmanavnet NORDCHOKLAD.
 Det er min påstand, at varemærket SEIGMENN udgør en væsentlig bestanddel  

 af varemærket NORDCHOKLAD SEIGMENN og at forbrugerne derfor vil tro, at der  

 er en forbindelse mellem de to varemærker, og endvidere, at ordene SEIGMENN  

 og SEJMÆND kommer så tæt på hinanden, at mærkerne uvægerligt vil blive  

 forvekslet.
 Mine klienters varemærke SEJMÆND er en direkte oversættelse af det norske  

 ord SEIGMENN, og indehaverne af varemærket NORDCHOKLAD SEIGMENN, Nordchoklad  

 AB, har i og for sig selv dokumenteret dette forhold gennem indlevering af  

 dokumentation fra Tanurus Store Rettskrivningsordbok - bokmål af 1974.  

 Indledningsvis skal jeg nævne, at man har en klar praksis ved bedømmelse af  

 forvekslingsrisiko mellem to varemærker, gående ud på, at to varemærker anses  

 for forvekslelige, hvis det ene varemærke er fuldt ud optaget i det andet  

 eller såfremt, når vi taler om to-ordsmærker, at den ene del af mærket er  

 identisk med det andet mærke.
 Ordene SEIGMENN og SEJMÆND, skrevet på norsk hhv. dansk, er naturligvis  

 ikke i sin visuelle form identiske, men betydningsmæssigt og udtalemæssigt er  

 der tale om identitet.
Det skal i denne forbindelse anføres, at det er en klar hovedregel, at man  

 ved bedømmelse af forvekslelighed mellem varemærker også skal lægge vægt på  

 oversættelser til fremmede sprog, herunder især de skandinaviske.
Dette er  

 forholdet i nærværende sag, idet der er tale om identiske ord, blot på dansk  

 resp. norsk.
Endvidere er det således, at man lægger vægt på betydningsindholdet af to  

 mærker, et princip der har været gældende siden den forrige varemærkelov, og  

 jeg tillader mig i denne forbindelse at henvise til Betænkning til denne  

 varemærkelov, pagina 108, spalte 1, hvor det siges »Ved bedømmelsen af  

 ordmærker tages efter gældende praksis stort set kun hensyn til lighed for  

 øjet eller øret.
Dog vil ord kunne anses som forvekslelige også af den grund,  

 at de har samme betydning, skønt på forskellige sprog, f.eks.  

 »Konge« og »King«.
I praksis er normalt tillige krævet,  

 at nogen syns- eller lydlighed har været tilstede.
Derimod vil kendetegn  

 normalt ikke blive anset som forvekslelige alene på grund af begrebsmæssig  

 overensstemmelse'.
 Jeg vedlægger som Bilag 4 kopi af pagina 108.
 For mig at se, er de kriterier, der opstilles i det citerede afsnit også  

 opfyldt i nærværende sag, hvilket i høj grad støtter formodningen om, at der  

 er en reel forvekslingsrisiko.
 Under hensyn til at varemærket SEJMÆND og mærkebestanddelen SEIGMENN  

 kommer så tæt hinanden, både udtalemæssigt og synsmæssigt, findes det ikke  

 rimeligt, at det forhold at man tilføjer sit firmanavn, skulle bevirke at  

 mærkerne ikke anses for forvekslelige, og at man herefter frit kan  

 markedsføre et produkt, under varemærker der stort set er identiske, når  

 bortses fra forskellen i firmanavnene.
For mig at se, er der noget meget paradoksalt i nærværende sag, idet vi  

 her står overfor et norsk selskab, der for at tydeliggøre Deres varemærke har  

 valgt at oversætte dette til dansk, og jeg henviser til, at mine klienter har  

 varemærket LABAN SEIGMENN registreret i Norge, og at man markedsfører et  

 produkt på det norske marked under dette mærke.
Det vil være uhensigtmæssigt  

 at bruge den norske version på det danske marked, og mine klienter har derfor  

 ved anmeldelse og registrering af mærket i Danmark valgt at oversætte dette  

 til dansk.
Nu står vi overfor et svensk selskab, der mærkeligt nok bruger  

 mine klienters norske varemærke SEIGMENN i den norske form på det danske  

 marked og der er ikke tvivl om, at det svenske selskab fuldt ud er klar over,  

 at produktet LABAN SEIGMENN findes på det norske marked jvf. skrivelse fra  

 firmaets danske varemærkeagent af 28. juni 1993, pagina 2, andet afsnit.
Det  

 virker paradoksalt, at et svensk selskab benytter et norsk ord ved  

 markedsføring i Danmark, og jeg kan ikke se anden reel begrundelse herfor,  

 end at man ønsker at udnytte den bekendthedsgrad som mine klienters varemærke  

 SEIGMENN har på det norske marked til at bringe sig i en position, hvor man  

 vil fortrænge eller umuliggøre en markedsføring af mine klienters produkter  

 på det danske marked.
 I realiteten betyder det, at såfremt varemærket NORDCHOKLAD SEIGMENN  

 bliver registreret på det danske marked, vil det helt og aldeles fortrænge de  

 rettigheder, der tilkommer min klienter til varemærket SEJMÆND også i den  

 norske oversættelse, og dermed vil det fratage mine klienter retten til at  

 markedsføre produkter på det danske marked under varemærket SEIGMENN, skrevet  

 i den norske form, idet man har det helt klare princip indenfor dansk  

 varemærkeret, således jeg har gjort rede for ovenfor, at to varemærker anses  

 for forvekslelige under forudsætning af at det ene er fuldt ud indeholdt i  

 det andet eller når der er tale om to-ordsmærker, at der identitet mellem det  

 ene mærke og et af ordene i det andet mærke.
 Det forekommer ikke korrekt, at man på denne måde fortrænger en ældre  

 rettighed til et registreret varemærke ved blot at oversætte det til et andet  

 skandinavisk sprog, der er let genkendeligt for en dansk forbruger, og så  

 tilføje sit firmanavn.
Jeg skal således anmode Patentankenævnet om at nægte registrering af VR  

 951/1993 NORDCHOKLAD SEIGMENN under henvisning til mine klienters ældre  

 rettigheder til varemærket SEJMÆND jvf. registrering nr. 1899/1984, idet  

 mærkerne må anses for forvekslelige og idet en registrering af varemærket  

 NORDCHOKLAD SEIGMENN samtidig vil fortrænge de rettigheder mine klienter har  

 til ordet SEJMÆND også i den norske oversættelse.' Mærkeindehaveren meddelte i skrivelse af 20. maj 1994, at man ønskede en  

 afgørelse i sagen på det foreliggende grundlag.
 Ankenævnet har behandlet sagen på sit møde den 14. november 1995.
 Ingen af parterne gav møde.
 Ankenævnet skal udtale:
2 af nævnets medlemmer (Grønning-Nielsen og Hans Chr.
Thomsen) voterer med  

 de af Direktoratet anførte grunde for at stadfæste den påklagede afgørelse.
1 medlem af nævnet (Finn Mikkelsen) voterer for at afslå ansøgningen under  

 henvisning til, at den dominerende del af ansøgerens mærke lydmæssigt svarer  

 til indsigerens mærke.
Der træffes afgørelse efter stemmeflertallet.
Herefter  

 bestemmes: Den påklagede afgørelse stadfæstes.
Grønning-Nielsen Hans Chr.
Thomsen Finn Mikkelsen Indsigelsessag.
