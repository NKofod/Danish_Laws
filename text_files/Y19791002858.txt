 På baggrund af en række klager har Forbrugerombudsmanden ført  

 forhandlinger med forbruger- og erhvervsrepræsentanter vedrørende  

 forretningers foranstaltninger for at forhindre bytikstyveri.
Forbrugerombudsmanden udtalte, at iværksærksættelse af  

 foranstaltninger, der har til formål at modvirke butikstyveri, er omfattet af  

 markedsføringsloven.
Ombudsmanden fandt det i strid med markedsføringslovens  

 § 1 at tilbageholde en kunde eller bede om at få forevist indholdet af  

 tasker, medmindre man har konstateret, at kunden har begået butikstyveri.  

 Kollektiv kontrol af kunder må ligeledes anses for at være i strid med god  

 markedsføringsskik.
L.
Foranstaltninger til at hindre butikstyveri Efter at have modtaget nogle klager over den fremgangsmåde, forretninger  

 anvender ved kontrol og tilbageholdelse af kunder for at hindre og opdage  

 tyverier, har der været ført en række forhandlinger med repræsentanter for  

 detailhandelens organisationer, forbrugerrådet, Det Kriminalpræventive Råd og  

 enkelte større erhvervsvirksomheder.
 Herunder er der fra institutionens side blevet givet udtryk for den  

 opfattelse, at iværksættelse af foranstaltninger, der har til formål at  

 modvirke, at kunder begår tyverier i foretninger, må anses for at være  

 omfattet af markedsføringsloven.
 Endvidere blev det meddelt, at det er i strid med god markedsføringsskik i  

 lovens § 1 at tilbageholde en kunde eller bede om at få forevist indholdet af  

 tasker m. v., medmindre forretningens personale har konstateret, at den  

 pågældende har stukket varer tilside og herefter er gået gennem kasselinien  

 eller har forladt forretningen uden at forevise varerne.
 Der blev i denne forbindelse henvist til, at det i medfør af  

 retsplejeloven kun er tilladt private at iværksætte anholdelse, såfremt den  

 pågældende »træffes i udførelse af en forbrydelse eller på friske  

 spor.« Hjemmelen til iværksættelse af privat anholdelse fandtes  

 tidligere i retsplejelovens § 771, stk. 2. Hjemmelen findes nu i lovens §  

 755, stk. 2, jfr. lov nr. 243 af 8. juni 1978.
Såfremt en kunde ikke vil efterkomme en opfordring om at vise indholdet af  

 sin taske, berettiger det ikke forretningens personale til at tilbageholde  

 kunden, men den enkelte forbruger, der får en sådan opfordring, vil  

 imidlertid oftest have den opfattelse, at undladelse af at efterkomme  

 opfordringen vil føre til mistanke om tyveri og eventuel tilbageholdelse og  

 tilkaldelse af politiet.
En sådan vildledning kan ikke anses for at være  

 forenelig med markedsføringsloven.
 På baggrund af de gengivne generelle synspunkter er det udtalt over for en  

 konfektionsforretning, at kollektiv kontrol af kunder med henblik på tyveri  

 må anses for at være i strid med god markedsføringsskik.
 Endelig har der været ført forhandlinger med en række lavprisvarehuse om  

 fjernelse af skilte, der var opsat ved forretningernes kassesluser, og hvor  

 kunderne blev opfordret til at forevise indholdet af tasker eller indkøbsnet,  

 der er medtaget i forretningen i strid med foreskrevne retningslinier.
Den endelige stillingtagen til, om disse skilte er lovlige, foreligger  

 endnu ikke. (1977-20-108) (* 1) Offentliggjort i Forbrugerombudsmandens Årsberetning 1977-1978, side  

 43.
