Rødkonk (Neptunea antiqua) er i stærkt begrænset omfang fisket og  

 forhandlet til konsum.
Det er enkelte restauranter, der har anvendt denne  

 havsnegl, medens salg direkte til forbrugere har været forsvindende lille.
Det er kendt, at rødkonken producerer et giftstof, der kan give ret  

 ubehagelige symptomer: Momentvis blindhed og uklart syn, svimmelhed,  

 hovedpine, opkastning og urolig mave.
I de ganske få kendte tilfælde af sådan  

 forgiftning forsvandt symptomerne dog ret hurtigt.
 På de restauranter, der har anvendt rødkonk, har man sikret sig mod  

 forgiftning ved at fjerne giftkirtlen, og der har aldrig været rapporteret om  

 forgiftningstilfælde, der har kunnet føres tilbage til konsum af rødkonk på  

 restauranter.
Undersøgelse af giften i rødkonk er foretaget af Københavns Universitets  

 Kemiske Laboratorium II på H.C. Ørsted Instituttet i København.
Det er herved  

 blevet bekræftet, at der i sneglene produceres gift i ikke uvæsentlige  

 mængder, samt at fjernelse af giftkirtlen er vanskelig selv med betydelig  

 erfaring og nærmest umulig uden erfaring.
Vanskeligheden ligger især i, at sneglene skal ud af skallerne, før  

 giftkirtlen kan fjernes.
Normalt dræbes sneglene ved kogning, hvorefter de  

 let kan trækkes ud af skallerne, men undersøgelserne har vist, at der ved  

 kogningen går en del giftstof fra giftkirtlen over i den del af sneglene, der  

 spises.
Der findes i dag ingen metode til med sikkerhed at fjerne al giften  

 fra sneglene.
 Sagen har været drøftet med Levnedsmiddelstyrelsen, og der er enighed om,  

 at rødkonk på grund af den potentielle forgiftningsrisiko må anses for  

 utjenlig til menneskeføde.
 Salg af rødkonk til menneskeføde er derfor i strid med § 12 i lov om  

 levnedsmidler m.v. og med § 3, stk. 1, i lov om kvalitetskontrol med fisk og  

 fiskevarer.
