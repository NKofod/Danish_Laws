Skriftlig fremsættelse (13. december  

 2001) Udenrigsministeren Herved tillader jeg mig for Folketinget at  

 fremsætte:
 Forslag til folketingsbeslutning om Danmarks  

 ratifikation af valgfri protokol af 25. maj 2000 til FN-konventionen om  

 barnets rettigheder vedrørende inddragelse af børn i  

 væbnede konflikter.
(Beslutningsforslag nr.
B 21).
 Med forslaget søges Folketingets samtykke til, at  

 Danmark kan ratificere den valgfri protokol til FN-konventionen om barnets  

 rettigheder vedrørende inddragelse af børn i væbnede  

 konflikter.
En arbejdsgruppe under FN s Menneskerettighedskommission  

 har i flere år arbejdet på udformningen af et udkast til en  

 valgfri protokol til FN-konventionen om barnets rettigheder  

 (børnekonventionen) vedrørende inddragelse af børn i  

 væbnede konflikter.
I arbejdsgruppen deltog et stort antal lande,  

 herunder de nordiske.
Den særlige arbejdsgruppe afsluttede den 21. januar  

 2000 sit arbejde med teksten til en valgfri protokol vedrørende  

 inddragelse af børn i væbnede konflikter.
Protokollen blev  

 vedtaget af FN s generalforsamling ved resolution 54/263 af 25. maj 2000.  

 Protokollen er et supplement til børnekonventionen og udvider i  

 forhold til konventionen beskyttelsen af børn mod rekruttering og  

 anvendelse i væbnede konflikter.
Protokollen sigter mod at begrænse direkte  

 anvendelse af børn og unge under 18 år i fjendtligheder, forbyde  

 tvangsmæssig rekruttering af sådanne personer til væbnede  

 styrker samt forhindre, at bevæbnede grupper, der ikke er en del af  

 nationale væbnede styrker, rekrutterer eller anvender personer under 18  

 år.
Herudover pålægger protokollen deltagerstaterne at  

 hæve minimumsalderen for frivillig rekruttering af denne persongruppe  

 samt at sikre, at sådan rekruttering reelt er frivillig.
Den valgfri protokol blev åbnet for undertegnelse  

 den 5. juni 2000. Danmark undertegnede protokollen den 7. september samme  

 år i forbindelse med FN s Millennium-topmøde i New York fra 6. -  

 8. september 2000. Protokollen træder i kraft den 12. februar 2002,  

 efter at være blevet ratificeret af 10 stater.
For lande, der derefter  

 ratificerer eller tiltræder protokollen, træder protokollen i  

 kraft en måned efter deponeringen af vedkommende lands ratifikations-  

 eller tiltrædelsesinstrument.
Ved ratifikationen påtager Danmark sig en  

 folkeretlig forpligtelse til at opfylde de i protokollen indeholdte  

 bestemmelser.
Opfyldelsen vil blive overvåget i medfør af den i  

 protokollens artikel 8 indeholdte bestemmelse om en rapporteringsforpligtelse  

 til Komiteen vedrørende Barnets Rettigheder under  

 børnekonventionen.
 I forbindelse med ratifikationen skal Danmark i  

 medfør af protokollens artikel 3, stk. 2, afgive en bindende  

 erklæring om den minimumsalder, som Danmark tillader for frivillig  

 rekruttering til de væbnede styrker, samt en beskrivelse af hvilke  

 foranstaltninger, Danmark har truffet for at sikre, at en sådan  

 rekruttering ikke er påtvungen.
 Danmarks ratifikation af protokollen forventes ikke at  

 nødvendiggøre lovændringer, idet dansk opfyldelse af  

 protokollen vil kunne ske inden for rammerne af gældende lovgivning og  

 administrativ praksis.
 Forslaget forudses ikke at medføre direkte  

 økonomiske, administrative, erhvervsøkonomiske eller  

 miljømæssige konsekvenser.
 Idet jeg i øvrigt henviser til de  

 bemærkninger, der ledsager forslaget, skal jeg tillade mig at anbefale  

 det til det høje Tings velvillige behandling.
