(Til alle kommunalbestyrelser) I indenrigsministeriets cirkulære af 26. september 1980 om  

 udlandsdanskeres optagelse på folketingsvalglisten er det bestemt, at  

 udlandsdanskere, der optages på folketingsvalglisten, skal underrettes om,  

 ved hvilket afstemningssted de kan afgive stemme ved personligt fremmøde på  

 valgdagen.
 I tilslutning hertil skal man meddele, at udlandsdanskere efter  

 kommunalbestyrelsens beslutning kan optages på valglisten for enten eet  

 centralt afstemningsområde i kommunen eller på valglisten for det  

 afstemningsområde, hvor vælgeren sidst har været tilmeldt folkeregisteret.
Såfremt den sidstnævnte fremgangsmåde vælges, skal valglisterne for de  

 enkelte afstemningsområder MANUELT suppleres med de vælgere, der har  

 midlertidigt ophold i udlandet.
Dette skyldes, at udlandsdanskere på de  

 valglister, der udskrives af Kommunedata I/S, opføres på den samme valgliste,  

 og at denne valgliste hverken indeholder oplysning om vælgernes seneste bopæl  

 i kommunen eller om afstemningssted.
Det tilføjes, at ved indsendelse af ansøgningsskemaer vedrørende  

 udlandsdanskeres optagelse på folketingsvalglisten til valgretsnævnet, skal  

 kun skemaets forside indsendes.
Genparten opbevares i kommunen som  

 kontrolkopi.
 Indenrigsministeriet, den 6. november  

 1980.
 P.M.V.
 E.B.
