 Med cirkulære nr. 85 af 9. maj 1969 er bl.a. udsendt eksemplarer af  

 lovbekendtgørelse nr. 185 af 8. maj 1969 vedrørende loven om ikrafttræden af  

 lov om opkrævning af indkomst- og formueskat for personer m.v. (Kildeskat),  

 således som loven - i det følgende omtalt som ikrafttrædelsesloven - er  

 ændret ved lov nr. 119 af 29. marts 1969 og lov nr. 124 af 29. marts 1969.
Der er tidligere ved cirkulære nr. 162 af 3. juli 1968 redegjort for  

 reglerne i ikrafttrædelsesloven.
I det følgende omtales derfor alene de ved  

 de nævnte love af 29. marts 1969 gennemførte ændringer i  

 ikrafttrædelsesloven.
 ad § 3, stk. 2.
Efter kildeskattelovens § 1, nr. 2, er personer, der inden for de sidste 4  

 år har haft bopæl her i landet, fuldt skattepligtige, medmindre de godtgør at  

 være undergivet indkomstbeskatning til fremmed stat eller Færøerne efter  

 reglerne for derboende personer.
For personer, hvis skattepligt her til  

 landet er ophørt inden den 1. januar 1970, skal der dog efter  

 ikrafttrædelseslovens § 3, stk. 2, bortses fra bopæl her i landet før dette  

 tidspunkt.
Ved ændringen i affattelsen af § 3, stk. 2, er det tydeliggjort,  

 at der ved anvendelse af skattepligtsreglen i kildeskattelovens § 1, nr. 2,  

 ikke skal ses bort fra bopæl her i landet før den 1. januar 1970, når  

 skattepligten her i landet endnu ikke er ophørt på dette tidspunkt.
En  

 skatteyder, der f.eks. opgiver sin bopæl her i landet i 1971, vil derfor være  

 omfattet af bestemmelsen i § 1, nr. 2, således at han fortsat er  

 skattepligtig her til landet i 4 år, medmindre han undergives  

 indkomstbeskatning i den fremmede stat. (Bopælen her i landet skal dog have  

 strakt sig over mindst 4 år, jfr. kildeskattelovens § 7, stk. 2). Havde han  

 derimod opgivet bopælen her i landet før den 1. januar 1970, ville han i  

 medfør af § 3, stk. 2, være undtaget fra skattepligt efter kildeskattelovens  

 § 1, nr. 2.
ad § 4 Efter de gennemførte ændringer i kildeskattelovens regler om beskatning af  

 dødsboer skal der gælde ens beskatningsregler for offentligt og privat  

 skiftede boer i de første 15 måneder efter dødsfaldet.
Ikrafttrædelseslovens  

 § 4 er derfor ændret, således at reglerne i kildeskatteloven omfatter både de  

 offentlige og de private boer, når dødsfaldet er sket den 1. januar 1970  

 eller senere, medens reglerne ikke omfatter boer, hvor dødsfaldet er sket  

 inden den 1. januar 1970. Hvor en gift person er afgået ved døden før den 1.  

 januar 1970, medens den efterlevende ægtefælle efter at have hensiddet i  

 uskiftet bo dør efter den 1. januar 1970, skal dog hele boet, altså også de  

 bomidler, der hidrører fra førstafdøde, beskattes efter kildeskatteloven.
 Et uskiftet bo, som tages under skiftebehandling i den længstlevende  

 ægtefælles levende live, skal efter § 4, stk. 2, ikke undergives beskatning  

 efter kildeskatteloven, når begæringen om skifte er fremsat inden den 1.  

 januar 1970.
Et dødsbo, som genoptages den 1. januar 1970 eller senere, skal efter § 4,  

 stk. 1, sidste pkt., beskattes efter kildeskattelovens regler for den dels  

 vedkommende, som er omfattet af genoptagelsen.
Det er i stk. 3 nærmere  

 angivet, hvornår et offentligt skiftet bo skal anses for at være genoptaget.  

 For et privat skiftet bo må det afgørende være, om betingelserne for  

 genoptagelse er opfyldt før den 1. januar 1970 eller først bliver det senere.
De offentligt skiftede boer, der efter det anførte på grund af tidspunktet  

 for dødsfaldet ikke skal beskattes efter reglerne i kildeskatteloven, skal  

 beskattes efter de hidtil gældende regler.
Selv om der bliver tale om  

 beskatning for et senere skatteår end skatteåret 1969-70, skal skatten  

 således beregnes efter de for skatteåret 1969-70 gældende regler.
For så vidt  

 angår privat skiftede boer, som ikke omfattes af kildeskatteloven, beskattes  

 arvingerne og en eventuel ægtefælle som hidtil hver af sin anpart i boet.
 ad § 6, stk. 2.
Denne bestemmelse er ophævet, idet kildeskattelovens regler om beskatning  

 af skatteydere, der anvender et andet regnskabsår end kalenderåret, er  

 ændret, således at disse skatteydere ligesom andre skatteydere skal betale  

 den foreløbige skat i løbet af kalenderåret.
Den foreløbige skat, der skal  

 betales i løbet af kalenderåret, samt slutskatten beregnes på grundlag af  

 indkomsten i det forskudte indkomstår og formuen ved udgangen af dette  

 indkomstår.
Ophævelsen af § 6, stk. 2, medfører, at skatteydere med forskudt  

 indkomstår i 1970 skal betale skat beregnet af indkomsten i det indkomstår,  

 der træder i stedet for kalenderåret 1970, d.v.s. normalt det indkomstår, der  

 udløber i løbet af 1970. Hvis en skatteyder har regnskabsår fra den 1. juli  

 til den 30. juni, skal han således i 1970 betale skat beregnet af indkomsten  

 i regnskabsåret 1. juli 1969-30. juni 1970.
 ad § 17, stk. 2, 1. pkt.
 Betalingsterminerne for skat af overskydende indkomst er af praktiske  

 grunde ændret, således at terminerne falder sammen med de, der efter  

 kildeskattelovens § 61, stk. 4, gælder for betaling af restskat vedrørende  

 indkomståret 1970. Skatten forfalder herefter til betaling med en tredjedel  

 af beløbet den 1. i hver af månederne september, oktober og november 1971 med  

 sidste rettidige betalingsdag den 20. i forfaldsmåneden.
 Skattedepartementet, den 7. juli 1969.
Hans P.
Gøtrik.
