Betænkning afgivet af Udvalget vedrørende forslag til lov om ændring af lov om fremme af effektiv energianvendelse og drivhusgasreduktion og forslag til lov om ændring af lov om gasforsyning, lov om Energinet og lov om elforsyning den 21. december 2022 Betænkning over Forslag til lov om ændring af lov om fremme af effektiv energianvendelse og drivhusgasreduktion (Udmøntning af CCUS-puljer og mulighed for kommuners påtagelse af økonomiske forpligtelser) [af klima-, energi- og forsyningsministeren (Lars Aagaard)]:
1. Dispensation fra Folketingets forretningsorden Et flertal i udvalget (udvalget med undtagelse af ALT) indstiller, at der dispenseres fra bestemmelsen i Folketingets forretningsordens § 8 a, stk. 2, om, at der skal gå 2 dage fra offentliggørelsen af betænkningen, til lovforslaget kommer til 2. behandling, fra bestemmelsen i § 13, stk. 1, således at 3. behandling kan finde sted tidligere end 2 dage efter 2. behandling, og fra bestemmelsen i § 13, stk. 1, om, at der skal gå 30 dage fra lovforslagets fremsættelse, til det kan vedtages ved 3. behandling.
2. Indstillinger Et flertal i udvalget (udvalget med undtagelse af NB) indstiller lovforslaget til vedtagelse uændret.
 Et mindretal i udvalget (NB) indstiller lovforslaget til forkastelse ved 3. behandling.
 Siumut, Inuit Ataqatigiit, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Alternativet Alternativets medlem af udvalget støtter ikke, at lovforslaget skal hastebehandles.
ALT finder, at ministerens begrundelse for hastelovgivning i udbudsrelaterede forhold er for utilstrækkelig, set i lyset af at der er tale om kontroversielle teknologiske løsninger i forhold til CO2-reduktionsbehovet.
I sit svar på Alternativets spørgsmål om hastebehandling forklarer ministeren, at Energistyrelsen har påbegyndt samarbejde og kontraktforhandlinger med en virksomhed, hvorfor der er brug for hastelovgivning.
ALT mener ikke, at det er en tilstrækkelig vægtig grund, og udtrykker samtidig et ønske om, at Klima-, Energi- og Forsyningsministeriet ikke påbegynder konkrete aftaler med eksterne aktører, før lovgivningen er på plads.
Desuden har dele af lovforslaget ikke været i høring, hvilket ALT finder problematisk, da lovforslaget potentielt pålægger kommunerne og dermed borgerne en økonomisk risiko.
 ALT er grundlæggende skeptisk over for, at vi skal nå Danmarks klimamål og målsætningerne i Parisaftalen ved brug af fangst og lagring af CO2. ALT mener, at der i lovforslaget og ministerens svar på spørgsmålene ikke i tilstrækkeligt omfang er redegjort for, om det er teknisk muligt, og for den klimapolitiske effekt ved fangst og lagring af CO2. Teknologien er stadig umoden, og nye anlæg vil primært være testanlæg, hvorfor de sandsynligvis ikke vil kunne bidrage til at nå Danmarks 2025- og 2030-mål, som lovforslaget ellers hævder.
ALT er bekymret for, at ministeren satser på umodne teknologier i stedet for at basere Danmarks klima- og energipolitik på velkendte og afprøvede teknologier inden for sol og vind.
ALT er ikke imod, at der etableres testanlæg, men understreger vigtigheden af, at projekterne ikke bliver oversolgt, og at testanlæggene ikke fjerner fokus fra behovet for andre klima- og energipolitiske tiltag, der gør, at Danmark kan implementere den danske klimalov og den globale Parisaftale.
4. Udvalgsarbejdet Lovforslaget blev fremsat den 19. december 2022 og var til 1. behandling den 20. december 2022. Lovforslaget blev efter 1. behandling henvist til behandling i Udvalget vedrørende forslag til lov om ændring af lov om fremme af effektiv energianvendelse og drivhusgasreduktion og forslag til lov om ændring af lov om gasforsyning, lov om Energinet og lov om elforsyning.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 2 møder.
Høringssvar Størstedelen af lovforslaget har i perioden fra den 7. juli til den 18. august 2022 været sendt i høring som udkast til forslag til lov om fremme af udfasning af fossile brændsler og reduktion af drivhusgasudledninger.
Klima-, energi- og forsyningsministeren sendte den 17. december 2022 høringssvarene og et høringsnotat til udvalget.
Spørgsmål Udvalget har under udvalgsarbejdet stillet 8 spørgsmål til klima-, energi- og forsyningsministeren til skriftlig besvarelse, som ministeren har besvaret.
Anne Paulin (S) Anders Kronborg (S) Bjarne Laustsen (S) Ida Auken (S) Jens Joel (S) Kasper Roug (S) Malte Larsen (S) Per Husted (S) Annette Lind (S) Kim Valentin (V) nfmd.
Torsten Schack Pedersen (V) Linea Søgaard-Lidell (V) Lars Christian Lilleholt (V) Karin Liltorp (M) Monika Rubin (M) Lise Bech (DD) Kenneth Fredslund Petersen (DD) Steffen W.
Frølund (LA) Carsten Bach (LA) Mona Juul (KF) Niels Flemming Hansen (KF) Peter Seier Christensen (NB) Nick Zimmermann (DF) Karsten Filsø (SF) Lisbeth Bech-Nielsen (SF) Marianne Bigum (SF) Søren Egge Rasmussen (EL) Samira Nawa (RV) fmd.
Theresa Scavenius (ALT) Siumut, Inuit Ataqatigiit, Sambandsflokkurin og Javnaðarflokkurin havde ikke medlemmer i udvalget.
