Virksomhed frifundet, men dens arbejdsgiverorganisation idømt bod for  

 virksomhedens overenskomststridige beregning af overtidsbetaling Ved en  

 opmandskendelse fra 1988 var det fastslået, at et såkaldt produktionstillæg,  

 der var hjemlet i en overenskomst mellem et fagforbund og en  

 arbejdsgiverorganisation skulle indgå i beregningen af overtidsbetaling.
En  

 virksomhed, der var omfattet af samme overenskomst, havde siden 1979 undladt  

 at beregne overtidsbetaling af produktionstillægget, hvilket T blev opmærksom  

 på i 1991. Ved en opmandskendelse i 1992 fik T medhold i, at dette stred mod  

 overenskomsten.
 Virksomheden og arbejdsgiverorganisationen blev herefter indklaget for  

 Arbejdsretten med påstand om bod for overenskomstbrud.
 Virksomheden blev frifundet herfor, idet det lagdes til grund, at den  

 ikke kendte opmandskendelsen fra 1988 og de problemer, denne kunne give  

 anledning til, og at virksomheden under sagen måtte kunne gå ud fra, at dens  

 interesser blev varetaget af vedkommende brancheforening.  

 Arbejdsgiverorganisationen blev derimod idømt en bod på 100.000 kr. for ikke  

 straks at have pålagt virksomheden at beregne overtidsbetaling af tillægget,  

 idet dens anbringende om, at der skulle foreligge en kutyme, der havde ændret  

 overenskomsten, først blev fremsat under selve voldgiftssagen, og idet det er  

 almindeligt anerkendt som gældende arbejdsret gennem en årrække, at en  

 kutyme, der fraviges af de lokale parter til ugunst for lønmodtagerne, ikke  

 kan stiftes uden den berettigede lønmodtagerorganisations viden om den  

 kutymebegrundende praksis.
 Under denne sag har klagerne, Landsorganisationen i Danmark for  

 Træindustriarbejderforbundet i Danmark, indklaget Dansk Arbejdsgiverforening  

 for Novopan Træindustri A/S, Pindstrup, og Dansk Industri for Arbejdsretten  

 med påstand om, at Novopan Træindustri A/S tilpligtes at betale en efter  

 Arbejdsrettens skøn fastsat bod til Træindustriarbejderforbundet i Danmark  

 for brud på gældende overenskomst og med påstand om, at indklagede, Dansk  

 Industri, ligeledes tilpligtes at betale en efter Arbejdsrettens skøn fastsat  

 bod til Træindustriarbejderforbundet i Danmark for medvirken til brud på  

 gældende overenskomst.
 De indklagede har påstået frifindelse.
 Sagens omstændigheder er følgende:
Den indklagede virksomhed er medlem af Dansk Industri og omfattet af  

 landsoverenskomsten med Træets Arbejdsgiverforening.
Den 10 juni 1991 har  

 virksomheden indgået en lokalaftale med de ansatte medlemmer af det klagende  

 forbund blandt andet vedrørende overtidsbetaling.
I sommeren 1991 blev  

 Træindustriarbejderforbundets Pindstrup afdeling opmærksom på, at  

 virksomheden ikke udbetalte overtidsbetaling beregnet ud fra den fulde  

 personlige timeløn, jf. overenskomstens § 14. Timelønnen var i lokalaftalen  

 fastsat til 73,05 kr.
Herudover blev der ydet et  

 »produktionstillæg« på 3,77 kr.
Efter forbundets opfattelse var  

 produktionstillægget, der blev udbetalt for samtlige timer, et fast og  

 produktionsuafhængigt tillæg til lønnen og derfor en del af den faste  

 timeløn.
Den indklagede virksomhed var af den opfattelse, at der ikke skulle  

 beregnes overarbejdsbetaling af produktionstillægget.
Uoverensstemmelsen blev  

 behandlet på et mæglingsmøde den 19. september.
Enighed kunne ikke opnås på  

 dette møde.
Den 19. december 1991 blev der afholdt organisationsmøde.
Enighed  

 kunne heller ikke opnås på dette møde.
Sagen blev herefter henvist til faglig  

 voldgift, og den 17. marts 1992 afsagde opmanden en kendelse, hvori det  

 blandt andet hedder:
»Parterne er enige om, at det omhandlede  

 »produktionstillæg« ikke kan betragtes som et af overenskomstens §  

 8 omfattet produktionstillæg, fordi der er tale om et fast tillæg.
Klagerne  

 har herved henholdt sig bl.a. til en opmandskendelse af 11. april 1988, hvor  

 denne fortolkning af § 8 fastslås, og de indklagede har under sagen erklæret  

 sig enig i den i den omhandlende opmandskendelse indeholdte fortolkning af  

 overenskomstens § 8.
I § 14, stk. 1 i den mellem parterne gældende overenskomst fastslås det,  

 at tillæg for overarbejde skal beregnes af den »personlige  

 timeløn«, men dette begreb er ikke nærmere defineret i overenskomsten.  

 Klagerne har imidlertid også her henvist til den før omtalte opmandskendelse  

 fra 1988, idet det heri fastslås, at et »produktionstillæg«, der  

 som i nærværende sag udbetales med et fast beløb til alle arbejdstimer, må  

 anses som en del af den »personlige timeløn«.
De indklagede  

 bestrider ikke rigtigheden af denne fortolkning af overenskomsten.' ......
 Til det således anførte skal opmanden bemærke:
Indledningsvist skal det fastslås, hvad parterne i deres procedurer har  

 erklæret sig enige i, at det i sagen omhandlede »produktionstillæg«  

 på 3,77 kr., idet det er fast og produktionsuafhængigt og således udbetales  

 til samtlige timer, ikke er omfattet af landsoverenskomstens § 8, men derimod  

 er en del af den i overenskomstens § 6 omhandlede »personlige  

 timeløn«.
Tillægget skal derfor, medmindre der kan påvises en lovlig  

 hjemmel til at fravige de overenskomstmæssige bestemmelser, medtages i  

 grundlaget for beregning af tillæg for overtid, jvf. overenskomstens § 14,  

 stk. 1.
 Sagens udfald må derfor bero på, om der, som det er gjort gældende af de  

 indklagede, kan påvises en sådan hjemmel i form af en stiltiende aftale  

 mellem overenskomstparterne eller i form af en bindende kutyme.
F.s.v. angår spørgsmålet om eksistensen af en stiltiende aftale mellem  

 overenskomstparterne, må opmanden være enig med klagerne i, at det ikke ved  

 det under sagen oplyste kan anses for godtgjort, at det klagende forbund har  

 haft nogen som helst viden om den af den indklagede virksomhed praktiserede  

 fremgangsmåde før i sommeren 1991, hvor sagen blev rejst overfor forbundet af  

 den lokale forbundsafdeling.
Opmanden er derfor enig med klagerne i, at der  

 ikke eksisterer nogen stiltiende aftale mellem overenskomstparterne.
Da det  

 er forbundet, der er overenskomstpart, kan en eventuel viden hos den lokale  

 afdeling og dennes formand ikke tillægges betydning, men opmanden bemærker  

 for god ordens skyld, at han ej heller anser det sikkert godtgjort, at  

 afdelingen eller dens formand havde en sådan viden eller burde have haft den.
F.s.v. angår eksistensen af en bindende kutyme for den praktiserede  

 fremgangsmåde, er det naturligvis rigtigt, at den har været praktiseret helt  

 fast igennem en meget lang årrække.
Det synes også at være utvivlsomt, at  

 begge de lokale parter har opfattet den praktiserede fremgangsmåde som  

 værende i overensstemmelse med overenskomsten.
Det kan således også siges, at  

 ordningen er blevet fulgt ud fra en retlig forpligtelse, hvad enten denne  

 måtte grunde sig i praksis eller lokalaftalens forudsætninger.
Uanset dette  

 finder opmanden imidlertid ikke at kunne give de indklagede ret i, at der  

 foreligger en bindende kutyme.
Det må være opmandens opfattelse, at  

 bestemmelsen i overenskomstens § 14, stk. 1 om grundlaget for beregning af  

 tillæg for overarbejde hører til de overenskomstbestemmelser, der ikke kan  

 fraviges af de lokale parter til ugunst for lønmodtagerne, men mindre en  

 sådan fravigelse tillades af den berettigede lønmodtagerorganisation, således  

 at eventuelle fravigelser kan bringes til ophør på begæring af  

 lønmodtagerorganisationen uden varsel.
Når en lokal aftale om en fravigelse  

 ikke ville kunne indgås lovligt, må det være opmandens opfattelse, at en  

 kutyme med et tilsvarende indhold heller ikke vil kunne stiftes uden den  

 berettigede lønmodtagerorganisations viden om den kutymebegrundende praksis,  

 idet det synes uantageligt, at lønmodtagerorganisationens muligheder for at  

 hævde de overenskomstmæssige rettigheder skulle være ringere, hvis den  

 påberåbte retsstiftende kendsgerning er en lokal sædvane, end når den er en  

 lokal aftale.
Som allerede anført kan det ikke antages, at det klagende  

 forbund har haft kendskab til den praktiserede fremgangsmåde før i sommeren  

 1991, og opmanden må derfor være enig med klagerne i, at der ikke foreligger  

 nogen kutyme.
F.s.v. angår spørgsmålet om eventuel efterbetaling af de herefter for lidt  

 erlagte beløb, er opmanden enig med de indklagede i, at det er sædvanlig  

 fagretlig praksis alene at pålægge efterbetaling fra et tidspunkt, der  

 sædvanligvis ikke ligger tidligere end tidspunktet for begæring om fagretlig  

 behandling.
Opmanden finder ikke, at der i den foreliggende sag er sådanne  

 særlige momenter, der kunne begrunde en fravigelse fra denne sædvanlige  

 praksis.
Det fremgår ganske vist af det under sagen oplyste, at det klagende  

 forbund og vel også dettes lokale afdeling har reageret umiddelbart efter, at  

 man blev klar over, at man på virksomheden ikke beregnede tillæg for  

 overarbejde i overensstemmelse med overenskomsten, hvorfor der ikke er tale  

 om rettighedsfortabende passivitet fra klagernes side.
Det fremgår imidlertid  

 også af det under sagen oplyste, at de lokale parter siden i hvert fald 1979  

 samstemmende har været af den opfattelse, af den praktiserede ordning var i  

 overensstemmelse med overenskomsten, hvorfor kravet om medregning af  

 »produktionstillægget« i beregningsgrundlaget for betaling for  

 overarbejde først blev rejst i sommeren 1991. Under disse omstændigheder  

 finder opmanden, at efterbetaling af den lidt erlagte overarbejdstidsbetaling  

 kun bør ske for overarbejde, der er udført efter den 5. august 1991, hvor  

 forbundet begærede mægling afholdt.
 For god ordens skyld bemærkes det, at der ikke hermed er taget stilling  

 til afgørelsens eventuelle betydning for lokalaftalen iøvrigt, idet dette  

 spørgsmål ikke er produceret for voldgiftsretten.
 Opmanden finder således i det hele at måtte give klagerne medhold i deres  

 subsidiære påstand med efter betaling fra det ovenfor anførte tidspunkt, den  

 5. august 1991.
 Med hensyn til sagens omkostninger forholdes der som nedenfor anført.
Der afsiges herefter følgende KENDELSE Træets Arbejdsgiverforening og Novopan Træindustri A/S bør anerkende, at  

 det på Novopan Træindustri A/S fast udbetalte produktionstillæg skal indgå i  

 beregningsgrundlaget for overarbejdsbetaling i henhold til  

 landsoverenskomstens § 14, og Novopan Træindustri A/S, Pindstrup, 8550  

 Ryomgaard tilpligtes at efterbetale tillæg for overarbejde beregnet på dette  

 grundlag for alt overarbejde, der er udført efter den 5. august 1991.' Den i sagen omhandlede tidligere opmandskendelse blev afsagt den 11. april  

 1988 af samme opmand og vedrørte en konflikt mellem Træindustriforbundet i  

 Danmark for forbundets sydfynske afdeling mod Træets Arbejdsgiverforening for  

 Ferritslev Savværk A/S, Ferritslev.
Denne sag drejede sig om, hvorvidt  

 Ferritslev Savværk var forpligtet til at beregne overtidstillæg af et fast  

 tillæg på 12.30 kr., der blev udbetalt til alle normaltimer præsteret af  

 forbundets medlemmer som erstatning for et variabelt produktionstillæg i  

 henhold til en tidligere gældende produktionstillægsordning.
I kendelsen blev  

 det bestemt, at det var i strid med § 14 i overenskomsten mellem  

 Træindustriforbundet og Træets Arbejdsgiverforening, at der ikke blev  

 beregnet overtidsbetaling af produktionstillægget i henhold til den på  

 virksomheden indgåede produktionstillægsaftale.
Indklagede har til brug for sagens behandling fremlagt mæglingsreferater  

 af 22. juni og 21. september 1988 vedrørende forskellige uoverensstemmelser i  

 den indklagede virksomhed.
Herunder har man drøftet overarbejde ifølge de  

 foreliggende referater.
Indklagede har endvidere henvist til en skrivelse af  

 29. august 1988 fra Træets Arbejdsgiverforening til Træindustriforbundet i  

 Danmark vedrørende betaling for overarbejde.
 Der er afgivet forklaring af forbundssekretær Flemming Andersen,  

 afdelingsformand Bent Nielsen, direktør Tage Bojsen-Møller og kontorchef  

 Lasse Jensen.
Forbundssekretær Flemming Andersen har forklaret, at forbundet blev  

 bekendt med problemet, da man i forbindelse med en anden sag fik en  

 lønseddel, hvor der ikke var beregnet overarbejdsbetaling af det tillæg, som  

 forbundet betragtede som et fast løntillæg.
Man rettede henvendelse til  

 ledelsen, der afviste at udbetale overarbejdsbetaling.
Under mæglingsmødet  

 blev det fra arbejdsgiverside fastholdt, at der ikke skulle betales  

 overarbejdsbetaling.
Man blev opmærksom på den tidligere kendelse, som blev  

 drøftet under mødet, men det blev gjort gældende fra arbejdsgiverside, at der  

 ikke forelå identitet mellem problemerne i denne kendelse og i nærværende  

 sag.
Det blev dog ikke gjort gældende, at der skulle være opstået en kutyme,  

 der kunne give et andet resultat.
På organisationsmødet blev det også fra  

 arbejdsgiverside gjort gældende, at den tidligere sag ikke var relevant.  

 Allerede på dette møde blev det fra arbejdstagerside anført, at man ville  

 overveje et eventuelt organisationsansvar.
Først under proceduren i  

 voldgiftssagen kom det frem, at man fra arbejdsgiverside gjorde  

 kutymesynspunktet gældende.
De bilag, der fra indklagedes side er fremlagt  

 vedrørende drøftelse af overarbejde m.v. i virksomheden, har intet med den  

 foreliggende sag at gøre.
Bent Nielsen har forklaret, at han er afdelingsformand i Pindstrup.
Han  

 blev bekendt med problemet i sommeren 1991. Han var ikke tidligere gået ind i  

 den slags ting.
Tage Bojsen-Møller har forklaret, at han har været direktør i virksomheden  

 siden 1982. Umiddelbart efter kendelsen udbetalte man det skyldige beløb, der  

 blev opgjort til 15.500 kr. fordelt til 31 medarbejdere.
Efter hans  

 opfattelse har Bent Nielsen hele tiden vist interesse for, hvorledes  

 lønstrukturen i virksomheden var.
Medarbejderne i virksomheden har ikke lidt  

 noget tab, ved at de ikke har fået de pågældende overarbejdstillæg.
Dette  

 tillæg er indgået i de samlede lønovervejelser, og virksomheden har således  

 betalt ca. 7.500 kr. årligt i særligt holdskiftetillæg.
Ordningen med ikke at  

 give overarbejdstillæg for produktionstillægget har i hvert fald været  

 gældende siden 1979.
Lasse Jensen har forklaret, at han er kontorchef i Dansk Industri og har  

 været det siden sommeren 1991. Han var med til organisationsmødet og procedør  

 i den faglige voldgift.
Det var afgørende for ham, at der forelå en  

 almindelig kendt praksis, som var kendt både af medarbejderne og ledelsen, og  

 dette var afgørende for den afvisende holdning.
Under sagen bestred forbundet  

 at være bekendt med denne ordning.
Til støtte for klagen har klagerne gjort gældende, at det må anses for  

 elementært, at lokale parter ikke kan fravige overenskomsten til skade for  

 arbejdstagerne.
Dette gælder i særlig grad for så vidt angår lønforhold, som  

 må anses for en meget væsentlig del af overenskomsten.
Parterne i  

 overenskomsten er dem, der har underskrevet denne.
Det må også være  

 elementært, at der ikke kan stiftes en kutyme, som fraviger overenskomsten på  

 sådanne punkter.
Det har været anerkendt i teori og praksis siden tyverne.  

 Uanset det klare overenskomstbrud pålagde arbejdsgiverforeningen ikke  

 virksomheden at rette op på forholdet.
Dette havde til følge, at  

 overenskomstbruddet fortsatte, indtil opmandskendelsen forelå.
Det er i denne  

 forbindelse også uheldigt, at spørgsmålet om, hvorvidt der forelå en kutyme,  

 ikke blev berørt eller behandlet under møderne inden voldgiftssagen.
De  

 indklagedes holdning er ikke undskyldelig.
Forbundet havde fra første færd  

 givet udtryk for, at man var ubekendt med, at der skulle foreligge en praksis  

 af den pågældende art i virksomheden.
Allerede på mæglingsmødet skulle man  

 derfor været bragt ud af den vildfarelse, at der kunne foreligge en kutyme.  

 Hvis der havde foreligget en kutyme, kunne man i øvrigt fra de indklagedes  

 side have gjort skridt til at sige den op.
Noget sådant er heller ikke sket.  

 Der foreligger intet grundlag for nedsættelse af boden efter  

 Arbejdsretslovens § 12. De indklagedes holdning skyldes enten stædighed eller  

 ukendskab til elementære retsregler, og dette gælder, uanset om man lægger  

 til grund, at voldgiftssagen drejede sig om en fortolkning af overenskomsten  

 eller om, hvorvidt der skulle foreligge en kutyme, der ændrede  

 overenskomsten.
De indklagede har gjort gældende, at der foreligger formildende  

 omstændigheder i et sådant omfang, at et eventuelt bodsansvar bør bortfalde.  

 Det er i så henseende navnlig anført, at alene det forhold, at man taber en  

 faglig voldgift ikke kan give anledning til, at der pålægges en virksomhed  

 bod.
Dette forudsætter, at virksomheden enten var klar over, at der forelå et  

 overenskomstbrud, eller der er udvist en sådan grad af uagtsomhed, at dette  

 giver grundlag for at pålægge bod.
I det foreliggende tilfælde er der tale om  

 en langvarig praksis siden 1979, og virksomheden har været i god tro med  

 hensyn til, om der skulle udbetales overtidsbetaling af tillægget.  

 Virksomheden betalte straks efter, at opmandskendelsen forelå.
Det var et  

 meget ringe beløb, der skulle betales i efterbetaling, og medarbejderne har  

 som anført ikke haft noget tab, idet de på anden måde er blevet kompenseret  

 herfor.
Hertil kommer, at der foreligger egen skyld hos arbejdstagernes  

 repræsentanter.
Bent Nielsen har været bekendt med lønforholdene i  

 virksomheden, og man har i tiden efter 1988 jævnligt drøftet spørgsmålet om  

 overarbejde.
Under disse drøftelser burde forbundet have gjort opmærksom på  

 problemet.
Hertil kommer i øvrigt, at de to kendelser er forskellige.
I  

 kendelsen fra 1988 var der ikke spørgsmål om, hvorvidt overenskomsten var  

 ændret på grund af en kutyme.
Dette var hovedspørgsmålet i kendelsen fra  

 1992.
 Arbejdsretten skal udtale:
Den indklagede virksomhed havde siden 1979 fulgt den praksis, der blev  

 underkendt ved opmandskendelsen i 1992. Først i sommeren 1991 blev der af  

 medarbejderne rejst spørgsmål om lovligheden heraf, og problemet blev  

 behandlet på sædvanlig fagretlig måde.
Virksomheden har ikke været bekendt  

 med kendelsen af 1988 og de problemer, denne kunne give anledning til, og  

 måtte under sagen gå ud fra, at dens interesser blev varetaget af vedkommende  

 brancheforening.
Under hensyn hertil finder Arbejdsretten, at virksomheden  

 ikke har forskyldt bod.
Med hensyn til organisationsbod for Dansk Industri bemærkes, at det må  

 lægges til grund, at det synspunkt, at der skulle foreligge en kutyme, der  

 havde ændret overenskomsten, først blev fremsat under selve voldgiftssagen,  

 hvor man i øvrigt var enige i, at den fulgte praksis ikke var i  

 overensstemmelse med overenskomsten.
Som anført fandt opmanden, at  

 bestemmelsen i overenskomstens § 14 om grundlaget for beregning af tillæg for  

 overarbejde hørte til de overenskomstbestemmelser, der ikke kan fraviges af  

 de lokale parter til ugunst for lønmodtagerne, hvorfor en kutyme med et  

 tilsvarende indhold heller ikke kunne stiftes uden den berettigede  

 lønmodtagerorganisations viden om den kutymebegrundende praksis.
Dette  

 synspunkt er i overensstemmelse med, hvad der er almindeligt anerkendt som  

 gældende arbejdsret gennem en årrække.
Arbejdsgiverforeningens holdning under  

 sagen var derfor af en sådan art, at bod er forskyldt.
Efter et samlet skøn  

 over sagens omstændigheder findes boden at kunne fastsættes til 100.000 kr.
 T h i k e n d e s f o r r e t :
 Indklagede, Novopan Træindustri A/S, Pindstrup, frifindes.
 Indklagede, Dansk Industri, skal inden 14 dage efter denne doms afsigelse  

 til Træindustriarbejderforbundet i Danmark betale en bod på 100.000 Kr.
 Indklagede, Dansk Industri, skal endvidere betale sagens omkostninger med  

 2.000 kr. til Arbejdsretten.
 (* 1) Henvisninger: K.87.003 (A 1987, s.122), K.88.184 (A 1988, s.125).
