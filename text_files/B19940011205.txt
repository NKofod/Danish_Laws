 I henhold til § 51, stk. 1 i lov om arbejdsformidling og  

 arbejdsløshedsforsikring m.v., jf. lovbekendtgørelse nr. 16 af 11. januar  

 1994, fastsættes efter forhandling med Landsarbejdsrådet følgende regler om  

 beregning af arbejdsfortjenesten for lønmodtagere, der gør tjeneste på skibe  

 registreret i Dansk Internationalt Skibsregister.
 § 1.  Ved beregningen af arbejdsfortjenesten for  

 medlemmer, der gør tjeneste på skibe registreret i Dansk Internationalt  

 Skibsregister (DIS), benyttes samme fremgangsmåde som for andre lønmodtagere,  

 der bliver ledige.
 § 2.  Ved beregningen af arbejdsfortjenesten skal der  

 dog foretages regulering af den månedlige DIS-hyre eksklusiv eventuelt  

 kompensationstillæg, ATP og bidrag til pensionsordninger, der er omfattet af  

 afsnit I i lov om beskatning af pensionsordninger m.v.
Stk. 2.  Direktøren for Arbejdsløshedsforsikringen  

 fastsætter skalatrin og omregningsfaktorer på grundlag af den månedlige  

 indtjening og den tilsikrede skattefrihed.
Regulering finder sted pr. 1.  

 januar.
 Stk. 3.  Ved tjeneste under 30 dages varighed foretages  

 en forholdsmæssig regulering af hyren.
 Stk. 4.  Efter omregning i henhold til stk. 2, tillægges  

 den således beregnede indtægt medlemmets bidrag til ATP, pensionsordninger,  

 der er omfattet af afsnit I i Lov om beskatning af pensionsordninger m.v. og  

 værdi af fri kost.
 § 3.  Bekendtgørelsen træder i kraft den 1. marts  

 1994. Samtidig ophæves § 1 a i Direktoratet for Arbejdsløshedsforsikringens  

 bekendtgørelse nr. 685 af 8. oktober 1986 om fremgangsmåden ved beregningen  

 af arbejdsfortjenesten for lønmodtagere senest ændret ved bekendtgørelse nr.  

 132 af 22. marts 1993.
