Holdingselskaber - Guernsey - Ledelsens sæde En kapitalfond ejer et dansk selskab og dets helejede datterselskaber.
Kapitalfondens ejerskab af de danske selskaber sker bl.a. via to holdingselskaber, der er indregistrerede på Guernsey.
 Skatterådet bekræftede, at de to Guernsey-selskaber har ledelsens sæde og er fuldt skattepligtige i Danmark, jf. selskabsskattelovens § 1, stk. 6, idet den daglige ledelse af selskaberne udføres i Danmark.
Skatterådsmøde 23. juni 2020 - SKM2020. 350. SR Spørgsmål:
1. Kan det bekræftes, at selskaberne H2 og H3, er skattepligtige til Danmark, jf. selskabslovens § 1, stk. 1, jf. § 1, stk. 6, som følge af, at ledelsen har sæde her i landet, selvom selskaberne er selskabsretligt indregistreret i Guernsey? Svar:
1. Ja¬¬ Beskrivelse af de faktiske forhold Om koncernen H er en kapitalfond, der er indregistreret på Guernsey.
H blev stiftet i 201x.
H investerede i 201x i det danske selskab H4 A/S (se nærmere nedenfor). Da H foretager sine investeringer gennem holdingselskaber, blev tre holdingselskaber stiftet i forbindelse med opkøbet.
H ejer således 100% af aktierne i H1. H1 ejer X% af aktierne i H2, som ejer 100% af aktierne i H3. En række danske selskaber ejer tilsammen de resterende X% af aktierne i H2.
H1, H2 og H3 er indregistreret på Guernsey.
Holdingselskaberne er indregistreret på Guernsey, idet H selv opererer fra Guernsey og derfor kender forretningsgangene i dette land.
 Den xx. juni 201x erhvervede H3 100% af aktierne i H4 A/S og dets helejede datterselskaber (DK-gruppen).
 DK-gruppen er en koncern, der sælger X, digitale produkter mv.
Om H2 og H3 H2 og H3 blev stiftet og indregistreret som selskaber på Guernsey den x. april 201x i henhold til "Companies (Guernsey) Law, 2008", afsnit 20.
H2 og H3 er stiftet som "Limited"-selskaber.
Ifølge "Companies (Guernsey) Law, 2008" er "Limited"-selskaber defineret som kapitalselskaber, hvor hver aktionær i selskabet har en begrænset hæftelse over for selskabet, svarende til aktionærens tegnede aktiekapital.
H2 og H3 er rene holdingselskaber og har således ikke nogen aktivitet, udover at besidde aktier i deres respektive datterselskaber.
Der er ingen skattemæssige eller momsmæssige fordele ved at registrere selskaberne på Guernsey, men det er alene, som tidligere anført, af praktiske årsager, at selskaberne er indregistreret der.
H2 og H3 har ingen ansatte.
Den daglige administration af selskaberne foretages derfor af medarbejdere i H4 A/S i Danmark.
Selskaberne har endvidere c/o-adresse på H4 A/S adresse.
Det bemærkes, at H4 A/S fakturerer H2 og H3 for de udførte administrative serviceydelser.
Vederlaget opkræves på armslængde vilkår og til armslængde pris.
Den daglige ledelse af H2 og H3 varetages af bestyrelsen i selskaberne, og udføres i Danmark.
Der udøves således ingen faktisk ledelse af selskaberne i udlandet, ligesom der ikke træffes beslutninger omkring selskabet i udlandet.
Af vedtægterne for H2 og H3 fremgår, at bestyrelsen træffer beslutninger om kapitalforhøjelser- og nedsættelser, ændring af kapitalklasser og udstedelse af nye kapitalklasser, udbytteudlodninger, mv.
Et salg af aktier i enten H2 eller H3 skal godkendes af bestyrelsen.
 Bestyrelsen i både H2 og H3 udgøres af følgende personer:
 A, skattemæssigt hjemmehørende i Storbritannien  B, skattemæssigt hjemmehørende i Danmark  C, skattemæssigt hjemmehørende i Danmark Af vedtægterne for H2 og H3 fremgår, at majoriteten af bestyrelsens medlemmer i de respektive selskaber skal være bosiddende i Danmark.
Det fremgår ligeledes af vedtægterne, at alle bestyrelsesmøder skal afholdes fysisk i Danmark.
Herudover, vil minimum to ud af de tre bestyrelsesmedlemmer være fysisk tilstede i Danmark ved afholdelse af bestyrelsesmøderne.
 Det kan oplyses, at de første bestyrelsesmøder i H2 og H3 blev afholdt i Danmark den xx. april 201x.
Det fremgår endvidere af vedtægterne, for henholdsvis H2 og H3, at enhver generalforsamling skal afholdes i Danmark, og at alle deltagere skal være til fysisk til stede i Danmark.
Såfremt en deltager ikke er fysisk til stede i Danmark ved afholdelse af generalforsamlingen, skal vedkommendes stemme ifølge vedtægterne ikke tælles med i det beslutningsdygtige flertal for generalforsamlingen.
 Den første generalforsamling for henholdsvis H2 og H3 blev afholdt i Danmark den xx. juni 201x, hvilket var datoen for H3s erhvervelse af alle aktierne i H4 A/S.
Spørgers opfattelse og begrundelse I henhold til selskabsskatteloven §1, stk. 6, anses et selskab for hjemmehørende i Danmark, hvis selskabet er registreret her i landet eller har ledelsens sæde her i landet.
Det fremgår af Den juridiske vejledning, afsnit C.
D. 1.1.1.3, at afgørelsen af, om et selskabs ledelse har sæde her i landet, beror på en konkret vurdering af de faktiske forhold i forbindelse med beslutningstagningen i selskabet.
Ved denne vurdering lægges først og fremmest vægt på den daglige ledelse af selskabet.
Selskabet vil derfor ofte blive anset for hjemmehørende i Danmark, når direktionen har sæde her i landet, eller når selskabets hovedsæde er beliggende her i landet.
 I det omfang, bestyrelsen forestår den reelle daglige ledelse af selskabet, er stedet for bestyrelsens sæde af væsentlig betydning for vurderingen af, om selskabet er hjemmehørende i Danmark.
Det er stedet, hvor bestyrelsens beslutninger reelt træffes, der er afgørende for ledelsens sædes placering.
Dette kan være aktuelt i tilfælde, hvor fx bestyrelsesformanden reelt forestår den daglige ledelse af selskabet.
Beslutninger, der almindeligvis træffes på generalforsamlingsniveau, er som udgangspunkt ikke afgørende for, om selskabet kan anses for hjemmehørende her i landet.
Den blotte aktiebesiddelse vil derfor som udgangspunkt ikke være afgørende for vurderingen.
For så vidt angår holdingselskaber, er det anført i Den juridiske vejledning, afsnit C.
D. 1.1.4., at hvis selskabets virksomhed er af en karakter, hvor der ikke er en faktisk daglig ledelse, fx fordi selskabets eneste aktivitet er at besidde aktier i andre selskaber, så må stedet, hvor de øvrige beslutninger vedrørende selskabets ledelse tages, lægges til grund.
Dette medfører, at hvis hovedparten af den ledelsesmæssige aktivitet, der foregår, sker i Danmark, så vil ledelsens sæde blive anset for at være i Danmark.
Der lægges også i denne sammenhæng vægt på en vurdering af, hvor beslutningerne reelt træffes.
 Af relevant praksis kan henvises til følgende afgørelser:
I afgørelsen offentliggjort i TfS 1996, 476 LR anså Ligningsrådet et svensk selskab for skattemæssigt hjemmehørende i Danmark i henhold til selskabsskattelovens § 1, stk. 7 (nu stk. 6) under henvisning til ledelsens sæde.
Ligningsrådet lagde i afgørelsen vægt på, at hovedparten af den ledelsesmæssige aktivitet ville foregå i Danmark, og at beslutninger, der vedrører aktier i selskabet, ville blive truffet i Danmark.
Bestyrelsesmedlemmerne havde bopæl i Danmark, men bestyrelsen havde sit sæde i Sverige, hvor det første bestyrelsesmøde blev afholdt.
Direktøren havde bopæl og daglig beskæftigelse i Danmark, og eventuelle beslutninger vedrørende den daglige ledelse i selskabet ville blive truffet i Danmark.
Beslutninger, der krævede bestyrelsens stillingtagen, ville blive truffet på bestyrelsesmøde, der ofte blev afholdt i Sverige.
Skatterådet konkluderede i afgørelse offentliggjort i TfS 2014, 857 SR, at en række tyske selskaber ansås for at have ledelsens sæde i Danmark efter selskabsskattelovens § 1, stk. 6, idet selskabernes ledelse blev udført i Danmark.
En norsk koncern ville flytte ledelsens sæde for dets tyske datterselskaber til Danmark.
Den administrerende direktør i de tyske selskaber var bosiddende i Luxembourg, men ville fremover udelukkende udføre administrationen og ledelsen af selskaberne i Danmark.
Dette blev dokumenteret i form af flybilletter til og fra Danmark, samt møde- og beslutningsreferater for møder afholdt i Danmark.
Skatterådet lagde vægt på, at selskabets direktør ville udføre alle ledelsesfunktioner i Danmark, både for så vidt angik den daglige ledelse som den overordnede ledelse i selskaberne.
 H2 og H3 er, som anført ovenfor, holdingselskaber, hvis eneste aktivitet er at eje aktierne i H4 A/S.
Som anført, har selskaberne ingen ansatte og den daglige ledelse af selskaberne varetages i Danmark af bestyrelsen i de respektive selskaber.
Derved er ledelsens centrum reelt i Danmark.
 Under henvisning til ovenstående refereret praksis, hvori Skatterådet konkluderede, at selskaberne var skattemæssigt hjemmehørende i Danmark under henvisning til at ledelsens sæde, adskiller faktum sig i denne sag ved, at:
  Alle afholdte bestyrelsesmøder og generalforsamlinger har fundet sted i Danmark.
  Alle fremtidige bestyrelsesmøder vil blive afholdt i Danmark, og således vil ingen bestyrelsesmøder blive afholdt i udlandet.
  Bestyrelsesmedlemmer vil ikke blot opholde sig i Danmark under bestyrelsesmøderne, men flertallet af bestyrelsens medlemmer vil til enhver tid være bosiddende i Danmark.
  Yderligere, bemærkes det, at alle generalforsamlinger vil blive afholdt i Danmark.
 På baggrund af ovenstående må det konkluderes, at H2 og H3 begge skal anses for skattemæssigt hjemmehørende i Danmark, idet sædet for selskabernes ledelse er i Danmark, jf. selskabsskattelovens § 1, stk. 6. Da både den daglige ledelse, såvel som den overordnede ledelse, udføres i Danmark, er det på baggrund af praksis vores opfattelse, at selskabet skal anses for at have ledelsens sæde i Danmark.
 På baggrund af ovenstående er det vores opfattelse, at spørgsmålet skal besvares med "ja".
Skattestyrelsens indstilling og begrundelse Spørgsmål 1 Det ønskes bekræftet, at selskaberne H2 og H3, er skattepligtige til Danmark, jf. selskabslovens § 1, stk. 1, jf. § 1, stk. 6, som følge af, at ledelsen har sæde her i landet, selvom selskaberne er selskabsretligt indregistreret i Guernsey.
Begrundelse I henhold til selskabsskattelovens § 1, stk. 6, 1. pkt., anses de selskaber og foreninger, der er nævnt i bestemmelsens stk. 1, nr. 2-6, for hjemmehørende i Danmark, hvis selskabet eller foreningen er registreret i Danmark eller har ledelsens hovedsæde i Danmark.
Bestemmelsen finder dog ikke anvendelse på et selskab eller en forening mv., som er omfattet af fuld skattepligt i en fremmed stat efter denne stats skatteregler, hvis Danmarks dobbeltbeskatningsoverenskomst med den pågældende stat medfører, at Danmark skal lempe dobbeltbeskatning af indkomst fra et fast driftssted i den pågældende stat ved at nedsætte den danske skat af denne indkomst med et større beløb end det beløb, der er betalt i skat af denne indkomst i den pågældende stat.
Se selskabsskattelovens § 1, stk. 6, 2. pkt.
 Reglerne om ledelsens sæde blev indsat i selskabsskatteloven ved lov nr. 312 af 17. maj 1995. Af bemærkningerne til bestemmelsen fremgår blandt andet, at:
"Afgørelsen af, om et selskabs ledelse har sæde her i landet, beror på en konkret vurdering af de faktiske forhold i forbindelse med beslutningstagningen i selskabet.
Ved denne vurdering lægges først og fremmest vægt på beslutninger forbundet med den daglige ledelse af selskabet.
Selskabet vil derfor ofte blive anset for hjemmehørende i Danmark, når direktionen har sæde, eller hovedsædet er beliggende her i landet.
 I det omfang bestyrelsen forestår den reelle ledelse af selskabet, vil stedet for bestyrelsens sæde være af væsentlig betydning for vurderingen af, om selskabet er hjemmehørende i Danmark.
Det er stedet, hvor bestyrelsens beslutninger reelt træffes, der i disse tilfælde er afgørende for ledelsens sædes placering.
Dette kan være aktuelt i tilfælde, hvor f.eks. bestyrelsesformanden reelt forestår ledelsen af selskabet.
Beslutninger, der almindeligvis træffes på generalforsamlingsniveau, er som udgangspunkt ikke afgørende for, om selskabet kan anses for hjemmehørende her i landet.
Aktiebesiddelse vil derfor som udgangspunkt ikke være afgørende for vurderingen.
I det omfang en aktionær faktisk udøver ledelsen af selskabet, kan aktionærens hjemsted indgå i vurderingen af, om selskabets ledelse har sæde her i landet." Det fremgår af forarbejderne, at det afgørende for fastlæggelsen af, hvor et selskab har hovedsæde, ikke er, hvor de officielle ledelsesorganer er hjemmehørende.
Det afgørende er derimod, hvem der faktisk udøver den daglige ledelse, og hvor denne ledelse udøves fra.
Dette er også fastslået af Højesteret i TfS 1998, 607.
 Hvis selskabets virksomhed er af en karakter, hvor der ikke er en faktisk daglig ledelse, fx fordi selskabets eneste aktivitet er at besidde aktier i andre selskaber, så må stedet, hvor de øvrige beslutninger vedrørende selskabets ledelse tages, lægges til grund.
Hvis selskabets eneste aktivitet er aktiebesiddelse, vil det således kunne tillægges vægt, hvor beslutninger træffes om, hvordan rettigheder i henhold til aktierne skal udøves.
Tilsvarende vil der kunne lægges vægt på, hvorfra der forhandles om finansiering af selskabets aktiviteter.
Se bl.a.
Den juridiske vejledning 2020-1, afsnit C.
D. 1.1.1.4 og TfS 2000, 196 LR.
Spørger anfører, at de to selskaber, H2 og H3, er indregistrerede på Guernsey som kapitalselskaber med begrænset hæftelse.
Selskaberne er ikke indregistrerede i Danmark.
 På baggrund af dette lægger Skattestyrelsen til grund, at selskaberne kan omfattes af selskabsskattelovens § 1, stk. 1, nr. 2 og derved kan blive selvstændigt skattepligtige, hvis ledelsens sæde er i Danmark, jf. selskabsskattelovens § 1, stk. 6, 1. pkt.
Det bemærkes, at Danmark ikke har en dobbeltbeskatningsaftale med Guernsey som medfører, at Danmark skal lempe dobbeltbeskatning af indkomst fra et fast driftssted på Guernsey.
Undtagelsesbestemmelsen i selskabsskattelovens § 1, stk. 6, 2. pkt. finder således ikke anvendelse.
Det fremgår, at H2 og H3 er rene holdingselskaber og således ikke har nogen aktivitet, udover at besidde aktier i deres respektive datterselskaber.
Selskaberne har ingen ansatte og den daglige administration af selskaberne foretages af medarbejdere i H4 A/S i Danmark, hvor selskaberne også har c/o-adresse.
 På baggrund af de foreliggende oplysninger er Skattestyrelsens enig med spørger i, at H2 og H3 har ledelsens sæde og er fuldt skattepligtige i Danmark, jf. selskabsskattelovens § 1, stk. 6.
Dette begrundes med, at den daglige ledelse af selskabet varetages af bestyrelsen, som faktisk har og fremover vil udføre ledelsen i Danmark.
Hertil kommer, at det vedtægtsmæssigt er bestemt, at majoriteten af bestyrelsesmedlemmerne skal bestå af personer, der er bosiddende i Danmark og at bestyrelsesmøder og generalforsamlinger skal afholdes i Danmark.
Indstilling Skattestyrelsen indstiller, at spørgsmål 1 besvares med "Ja".
Skatterådets afgørelse og begrundelse Skatterådet tiltræder Skattestyrelsens indstilling og begrundelse.
Lovgrundlag, forarbejder og praksis Lovgrundlag Selskabsskattelovens § 1 Stk. 1. Skattepligt i henhold til denne lov påhviler følgende selskaber og foreninger mv., der er hjemmehørende her i landet:
1)      indregistrerede aktieselskaber og anpartsselskaber, 2)      andre selskaber, i hvilke ingen af deltagerne hæfter personligt for selskabets forpligtelser, og som fordeler overskuddet i forhold til deltagernes i selskabet indskudte kapital, selskaber omfattet af § 2 C og registrerede selskaber med begrænset ansvar, () Stk. 6. Selskaber og foreninger m.v. omfattet af stk. 1, nr. 2-6, anses for hjemmehørende her i landet, hvis selskabet eller foreningen m.v. er registreret her i landet eller har ledelsens sæde her i landet.
Bestemmelsen i 1. pkt. finder dog ikke anvendelse på et selskab eller en forening mv., som er omfattet af fuld skattepligt i en fremmed stat efter denne stats skatteregler, hvis Danmarks dobbeltbeskatningsoverenskomst med den pågældende stat medfører, at Danmark skal lempe dobbeltbeskatning af indkomst fra et fast driftssted i den pågældende stat ved at nedsætte den danske skat af denne indkomst med et større beløb end det beløb, der er betalt i skat af denne indkomst i den pågældende stat.
() Forarbejder LFF 1994-11-02 nr. 35 Ændring af forskellige skattelove (International beskatning) () Til § 1 Til nr. 1 Stk. 7:
 Ændringen er en justering af grundlaget for selskabers fulde skattepligt i Danmark, der er foreslået af Personskatteudvalget (Rapport fra Udvalget om Personbeskatning II, s. 251 f.).
Efter de nugældende regler er aktieselskaber m.v. indregistreret i Danmark fuldt skattepligtige her i landet.
I den skatteretlige teori er der tvivl, om der efter de gældende regler er hjemmel til at beskatte selskaber, der er indregistreret i fremmede lande, som fuldt skattepligtige i Danmark, selvom selskabet faktisk ledes her fra landet.
Der er ikke administrativ praksis for at anse disse selskaber for fuldt skattepligtige i Danmark.
Den foreslåede ændring fjerner denne tvivl og sikrer, at selskaber m.v., der ledes fra Danmark også kan beskattes som fuldt skattepligtige her i landet.
I tilfælde, hvor flere lande efter interne regler anser et selskab for fuldt skattepligtigt, tillægges den fulde beskatningsret af selskabet efter dobbeltdomicilbestemmelsen i hovedparten af de af Danmark indgåede dobbeltbeskatningsoverenskomster det land, hvor selskabets faktiske ledelse har sit sæde (effective management). Dobbeltdomicilbestemmelsen for selskaber forudsætter således, at der efter interne regler er hjemmel til at beskatte selskaber, der reelt ledes fra Danmark, som fuldt skattepligtige.
Den foreslåede ændring præciserer denne hjemmel.
 Lovforslaget sikrer, at det eksisterende beskatningsgrundlag ikke udhules, ved at selskaber, der reelt er danske, gennem indregistrering i udlandet undgår den fulde skattepligt i Danmark.
 Efter forslaget anses et selskab for at være hjemmehørende her i landet, når selskabet er indregistreret her i landet, eller når selskabets ledelse har sæde her i landet.
 Afgørelsen af, om et selskabs ledelse har sæde her i landet, beror på en konkret vurdering af de faktiske forhold i forbindelse med beslutningstagningen i selskabet.
Ved denne vurdering lægges først og fremmest vægt på beslutninger forbundet med den daglige ledelse af selskabet.
Selskabet vil derfor ofte blive anset for hjemmehørende i Danmark, når direktionen har sæde, eller hovedsædet er beliggende her i landet.
 I det omfang bestyrelsen forestår den reelle ledelse af selskabet, vil stedet for bestyrelsens sæde være af væsentlig betydning for vurderingen af, om selskabet er hjemmehørende i Danmark.
Det er stedet, hvor bestyrelsens beslutninger reelt træffes, der i disse tilfælde er afgørende for ledelsens sædes placering.
Dette kan være aktuelt i tilfælde, hvor f.eks. bestyrelsesformanden reelt forestår ledelsen af selskabet.
Beslutninger, der almindeligvis træffes på generalforsamlingsniveau, er som udgangspunkt ikke afgørende for, om selskabet kan anses for hjemmehørende her i landet.
Aktiebesiddelse vil derfor som udgangspunkt ikke være afgørende for vurderingen.
I det omfang en aktionær faktisk udøver ledelsen af selskabet, kan aktionærens hjemsted indgå i vurderingen af, om selskabets ledelse har sæde her i landet.
() Praksis TfS 1998, 607 H Selskab, der udvidede aktiekapitalen, skulle betale kapitaltilførselsafgift, da den egentlige ledelse havde sæde i Danmark.
TfS 2000,209 LSR En dansk bank påtænkte at medvirke til udstedelse af såkaldte securitization-certifikater på det internationale kapitalmarked.
Udstedelsen skulle ske gennem et uafhængigt selskab (Special Purpose Vehicle (SPV)) beliggende i Irland.
Det blev antaget, at dette selskab ikke kunne anses for hjemmehørende i Danmark, jf. selskabsskattelovens § 1, stk. 6, idet selskabets ledelse ikke kunne antages at have sæde her i landet.
SKM2017. 89. SR Skatterådet kan ikke bekræfte, at Spørger ikke kan anses for hjemmehørende i landet efter reglerne om ledelsens sæde, som fastsat i selskabsskattelovens § 1, stk. 6, 1. pkt., når selskabets aktivitet inddrages, og det lægges til grund, at samtlige bestyrelsesmedlemmer er fysiske personer hjemmehørende i Danmark, samt at bestyrelsesmøder vedrørende monitorering af Xs konstruktions- og driftsfase samt beslutninger vedrørende selskabets kapitalgrundlag i henhold til de allerede indgåede aftaler afholdes i Danmark.
Bestyrelsesmøder vedrørende særlige eller væsentlige forhold, der fraviger det oprindelige aftalegrundlag eller vedrører forhold af betydning for selskabets daglige drift (så som company secretary service provider, bankkonto, bogføring eller revision) afholdes i Y-land.
Det forudsættes endvidere, at mindst et årligt bestyrelsesmøde vil blive afholdt i Y-land.
SKM2014. 690. SR En koncern, der er hjemhørende i Norge, er skattepligtig som følge af ledelsens sæde i Norge ønsker at flytte ledelsen til Danmark for den del af koncernen, der ejer ejendomme i Tyskland.
Det er oplyst, at samtlige ledelsesopgaver fremover vil blive udført i Danmark af en direktør, der er bosiddende i Luxembourg, og at det vil blive dokumenteret.
Skatterådet bekræftede efter en konkret vurdering, at den beskrevne flytning af ledelsens sæde ville medføre, at selskaberne i skattemæssig henseende kunne anses for hjemmehørende til Danmark.
TfS 2000, 196 LR Et moderselskab M ejer ikke-finansielle selskaber i en række lande.
En del af disse selskaber er 100 pct. ejet af et hollandsk holdingselskab C BV.
I forbindelse med en omstrukturering af koncernen ønskes stiftet et nyt hollandsk holdingselskab B BV med ledelsens sæde i Danmark.
B BV vil eje samtlige aktier i C BV.
Ligningsrådet svarede, at B BV vil blive anset for fuldt skattepligtig til Danmark efter selskabsskattelovens § 1, stk. 6, idet ledelsen findes at ville få sit sæde i Danmark.
Der blev lagt vægt på, at hovedparten af bestyrelsesmedlemmerne vil være bosiddende i Danmark, og at alle betydende ledelsesmæssige beslutninger vil blive truffet i Danmark TfS 1996, 476 LR Et svensk selskab, der var blevet købt af et dansk selskab, blev anset for skattepligtigt til Danmark i henhold til selskabsskattelovens § 1, stk. 7. Bestyrelsesmedlemmerne havde bopæl i Danmark, men bestyrelsen havde sit sæde i Sverige, hvor det første bestyrelsesmøde blev afholdt.
Direktøren havde bopæl og daglig beskæftigelse i Danmark, og eventuelle beslutninger vedrørende den daglige ledelse i selskabet ville blive truffet i Danmark.
Beslutninger, der kævede bestyrelsens stillingtagen, ville blive truffet på bestyrelsesmøde, der ofte blev afholdt i Sverige.
Ligningsrådet fandt, at selskabets ledelse havde sæde i Danmark.
Ligningsrådet lagde herved vægt på, at hovedparten af den ledelsesmæssige aktivitet ville foregå i Danmark, og at beslutninger, der vedrører aktier i selskabet, ville blive truffet i Danmark.
Den juridiske vejledning 2020-1, afsnit C.
D. 1.1.1.3 - Hvor har ledelsen sæde () Ledelsens sæde Afgørelsen af, om et selskabs ledelse har sæde her i landet, beror på en konkret vurdering af de faktiske forhold i forbindelse med beslutningstagningen i selskabet.
Ved denne vurdering lægges først og fremmest vægt på den daglige ledelse af selskabet.
Selskabet vil derfor ofte blive anset for hjemmehørende i Danmark, når direktionen har sæde her i landet, eller når selskabets hovedsæde er beliggende her i landet.
 I det omfang, bestyrelsen forestår den reelle daglige ledelse af selskabet, er stedet for bestyrelsens sæde af væsentlig betydning for vurderingen af, om selskabet er hjemmehørende i Danmark.
Det er stedet, hvor bestyrelsens beslutninger reelt træffes, der er afgørende for ledelsens sædes placering.
Dette kan være aktuelt i tilfælde, hvor fx bestyrelsesformanden reelt forestår den daglige ledelse af selskabet, eller i tilfælde, hvor beslutningerne er truffet forud for den formelle afholdelse af bestyrelsesmøde.
Beslutninger, der almindeligvis træffes på generalforsamlingsniveau, er som udgangspunkt ikke afgørende for, om selskabet kan anses for hjemmehørende her i landet.
Den blotte aktiebesiddelse vil derfor som udgangspunkt ikke være afgørende for vurderingen.
I det omfang en aktionær faktisk udøver ledelsen af selskabet, kan aktionærens hjemsted dog indgå i vurderingen af, om selskabets ledelse har sæde her i landet.
() Den juridiske vejledning 2020-1, afsnit C.
D. 1.1.1.4 - Hvorfra ledes holdingselskaber () Ledelsesmæssig aktivitet Hvis selskabets virksomhed er af en karakter, hvor der ikke er en faktisk daglig ledelse, fx fordi selskabets eneste aktivitet er at besidde aktier i andre selskaber, så må stedet, hvor de øvrige beslutninger vedrørende selskabets ledelse tages, lægges til grund.
Dette medfører, at hvis hovedparten af den ledelsesmæssige aktivitet, der foregår, sker i Danmark, så vil ledelsens sæde blive anset for at være i Danmark.
Der lægges også i denne sammenhæng vægt på en vurdering af, hvor beslutningerne reelt træffes.
Hvis selskabets eneste aktivitet er aktiebesiddelse, vil det kunne tillægges vægt, hvor beslutninger træffes om, hvordan rettigheder i henhold til aktierne skal udøves.
Tilsvarende vil der kunne lægges vægt på, hvorfra der forhandles om finansiering af selskabets aktiviteter.
 Dvs., at hvis beslutningerne i fx et holdingselskab eller et investeringsselskab, der ikke er indregistreret i Danmark, reelt træffes i Danmark, så vil selskabet være hjemmehørende her i landet, uanset at der formelt er en direktion i udlandet, eller at bestyrelsesmøderne formelt afholdes i udlandet.
