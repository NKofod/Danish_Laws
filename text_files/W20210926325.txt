 Arbejdsmiljøklagenævnet fastholdt afgørelse med strakspåbud om at sikre en forsvarlig adgangsvej til arbejdsområdet i og omkring en udgravning (Byggepladser - anvendelig og dimensioneret - ansvar for egne ansatte.
Resume Arbejdsmiljøklagenævnet vurderede, at adgangsvejen til arbejdsområdet ved udgravningen ikke var forsvarlig.
Arbejdsområdet indeholdt betydelig fare for fald og snublen, risiko for påkørsel og fare for nedstyrtning.
 Nævnet vurderede også, at virksomheden var rette modtager af strakspåbuddet.
 Nævnet lagde vægt på, at en ansat befandt sig i arbejdsområdet nær en 3,5 meter dyb udgravning.
Nævnet lagde desuden vægt på, at der kun var én mulig adgangsvej til arbejdsstedet.
Adgangsvejen var ujævn, og der manglede en åbning i afspærringen til arbejdsområdet oven for udgravningen.
Stigen, der var adgangsvej ved udgravningen, manglede endvidere tilstrækkelig højde, og jorden omkring den var skredet ned af siden til udgravningen.
 Det kunne ikke føre til et andet resultat, at bygherren havde ansvaret for fælleområderne, da den enkelte arbejdsgiver har et selvstændigt ansvar i forhold til egne ansatte.
 Afgørelsen blev truffet af et enigt nævn.
Den konkrete afgørelse [Adressat udeladt] I har klaget over Arbejdstilsynets afgørelse af den 28. september 2020 om forsvarlig adgangsvej.
 Arbejdsmiljøklagenævnet har nu afgjort sagen på møde den 26. januar 2021.
 Resultatet er:
  I er rette modtager af afgørelsen.
 Arbejdsmiljøklagenævnet fastholder Arbejdstilsynets afgørelse af 28. september 2020 med strakspåbud til jer om at sørge for, at den ansatte har en forsvarlig adgangsvej til arbejdsområde i og omkring udgravning.
Adgangsvejen på arbejdsstedet [adresse udeladt], skal placeres, gøres anvendelig, og dimensioneres, så adgangsvejen kan anvendes uden fare for sikkerhed.
 Det betyder, at nævnet er kommet til samme resultat som Arbejdstilsynet.
 På de næste sider kan I læse mere om afgørelsen.
Begrundelse for afgørelsen Om rette modtager:
Sådan vurderer vi sagen Arbejdsmiljøklagenævnet vurderer, at I er rette modtager af Arbejdstilsynets afgørelse af 28. september 2020.
Hvad er afgørende for resultatet Nævnet lægger vægt på, at Arbejdstilsynet ved tilsynsbesøg den 23. september 2020 på byggepladsen konstaterede, at en af jeres ansatte befandt sig i arbejdsområdet nær en 3,5 meter dyb udgravning.
Nævnet lægger endvidere vægt på, at der kun var en mulig adgangsvej til arbejdsstedet, som den ansatte havde benyttet.
Adgangsvejen var ikke forsvarlig.
 Nævnet er opmærksom på, at I har anført, at I er underentreprenør/ serviceentreprenør og ikke ansvarlig for fælles adgangsveje, hvorfor strakspåbuddet bør gives til den ansvarlige for fællesområderne (bygherren). Det er alene bygherren, der står for koordineringen, når der er flere entreprenører i området.
 Det kan ikke føre til et andet resultat, da jeres ansvar for egne ansatte også gælder, selvom bygherren har ansvaret for fælles adgangsveje.
 Hver enkelt arbejdsgiver har således et selvstændigt ansvar i forhold til egne ansatte.
 Det er derfor arbejdsgiverens ansvar efter arbejdsmiljølovgivningen at sikre, at arbejdet til enhver tid er planlagt, tilrettelagt og udføres sikkerheds- og sundhedsmæssigt fuldt forsvarligt, herunder at sikre, at de af egne ansatte benyttede adgangsvejene er hensigtsmæssige.
Om reglerne Det følger af arbejdsmiljøloven, at arbejdsgiveren skal sørge for, at arbejdsforholdene er sikkerheds- og sundhedsmæssigt fuldt forsvarlige.
 Det følger af reglerne om bygge- og anlægsarbejde, at forpligtelserne ifølge reglerne om bygge- og anlægsarbejde påhviler arbejdsgivere, virksomhedsledere, arbejdsledere og øvrige ansatte efter arbejdsmiljølovgivningens almindelige regler.
 Om adgangsveje:
Sådan vurderer vi sagen Arbejdsmiljøklagenævnet vurderer, at arbejdet med etablering af sugeslange på byggepladsen ikke var planlagt og tilrettelagt, så det kunne udføres sikkerhedsmæssigt fuldt forsvarligt, da adgangsvej fra [vejnavn udeladt] til arbejdsområdet ved udgravningen ikke var forsvarlig.
 Nævnet vurderer, at adgangsvejen til arbejdsområdet indeholdt betydelig fare for fald og snublen, risiko for påkørsel og fare for nedstyrtning.
Hvad er afgørende for resultatet Nævnet lægger vægt på, at den ansatte stod nær en 3,5 meter dyb udgravning.
Den ansatte skulle på adgangsvejen til arbejdsområdet, der var den eneste mulige adgangsvej, krydse en kørevej for tung trafik.
Der manglede en markering af overgangen, hvor der både var gående og kørende færdsel.
 Nævnet lægger desuden vægt på, at adgangsvejen var ujævn med opragende plade, og der manglede en åbning i afspærringen til arbejdsområde oven for udgravningen.
Stigen, der var adgangsvej ved udgravningen manglede endvidere tilstrækkelig højde, og jorden omkring stigen var skredet ned af siden til udgravningen I klagen har I bemærket, at I er enige i, at forholdene ikke var i orden, så der ikke er sikkerheds- og sundhedsmæssig risiko ved at udføre arbejdet, men at det alene var bygherren, der havde ansvaret for adgangsvejene.
 Nævnet henviser til begrundelsen under rette modtager oven for.
Om reglerne Det følger af arbejdsmiljøloven, at arbejdsgiveren skal sørge for, at arbejdsforholdene sikkerheds- og sundhedsmæssigt er fuldt forsvarlige.
Der henvises her særligt til kapitel 5 om arbejdets udførelse.
 Det følger endvidere af loven, at arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
Det følger af reglerne om bygge- og anlægsarbejde, at byggepladsen skal være indrettet med et tilstrækkeligt antal adgangs- og transportveje.
De skal være placeret, gjort anvendelige og dimensioneret, så de kan anvendes uden fare for sikkerhed og sundhed og så personer, der beskæftiges i nærheden af disse adgangs- og transportveje, ikke udsættes for fare for sikkerhed og sundhed.
Mødebehandling Sagen er behandlet på møde.
På mødet stemmer deltagerne om resultatet.
 Afgørelsen er truffet af et enigt nævn.
Oplysninger i sagen Nævnet har afgjort sagen ud fra de akter, som nævnet har modtaget fra Arbejdstilsynet.
Regler Her er de regler, nævnet har afgjort sagen efter.
Love og bekendtgørelser Om Arbejdstilsynets ret til at træffe afgørelse  § 77, stk. 1, i lov om arbejdsmiljø, jf. lovbekendtgørelse nr. 674 af 25. maj 2020.
Om arbejdsgiverens almindelige pligter  § 15, i lov om arbejdsmiljø, jf. lovbekendtgørelse nr. 674 af 25. maj 2020.
 § 4, i bekendtgørelse om bygge- og anlægsarbejde, jf.
Arbejdstilsynets bekendtgørelse nr. 1989 af 9. december 2020.
Om arbejdets udførelse  § 38, stk. 1, i lov om arbejdsmiljø, jf. lovbekendtgørelse nr. 674 af 25. maj 2020.
Om adgangsveje  § 46, i bekendtgørelse nr. 1989 af 9. december 2020 om bygge- og anlægsarbejde Der er uddrag af reglerne til sidst i afgørelsen.
I kan finde reglernes fulde ordlyd på www.retsinformation.dk Kopi er sendt til:
[Adressat udeladt] [Adressat udeladt] Lovuddrag Bekendtgørelse nr. 674 af 25. maj 2020 af lov om arbejdsmiljø Kapitel 4 Almindelige pligter Arbejdsgiveren § 15. Arbejdsgiveren skal sørge for, at arbejdsforholdene sikkerheds- og sundhedsmæssigt er fuldt forsvarlige.
Der henvises her særligt til 1. kapitel 5 om arbejdets udførelse, 2. kapitel 6 om indretning af arbejdsstedet, 3. kapitel 7 om tekniske hjælpemidler m.v., 4. kapitel 8 om stoffer og materialer.
Kapitel 5 Arbejdets udførelse § 38. Arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
Bekendtgørelse nr. 1989 af 9. december 2020 om bygge- og anlægsarbejde Kapitel 1 Område og definitioner § 4. Forpligtelserne ifølge bekendtgørelsen påhviler arbejdsgivere, virksomhedsledere, arbejdsledere og øvrige ansatte efter arbejdsmiljølovgivningens almindelige regler, jf. lovens kapitel 4.
Kapitel 4 Risiko for nedstyrtning, nedskridning og fald m.v.
Risiko for snublen og fald § 39. Ved arbejde og færdsel i og på bygninger og konstruktioner m.v., på arbejdsdæk, arbejdsplatforme, stilladser, adgangsveje o.l. skal risikoen for snublen og fald, f.eks. på grund af niveauforskelle eller åbninger og huller, være effektivt forebygget.
Kapitel 6 Adgangs- og transportveje § 46. Byggepladsen skal være indrettet med et tilstrækkeligt antal adgangs- og transportveje, herunder trapper, læsseplatforme og -ramper.
De skal være placeret, gjort anvendelige og dimensioneret således, at de kan anvendes uden fare for sikkerhed og sundhed og således, at personer, der beskæftiges i nærheden af disse adgangs- og transportveje, ikke udsættes for fare for sikkerhed og sundhed.
Adgangs-, transport- og færdselsarealer skal i fornødent omfang være indrettede, så egnede tekniske hjælpemidler kan anvendes.
Stk. 2. Færdselsveje og -arealer skal holdes jævne og fri for materialer eller genstande, der kan være til fare for færdslen.
Skakter, huller o.l. skal overdækkes eller afspærres.
Stk. 3. Det skal sikres, 1) at veje er bæredygtige, når de benyttes, uanset vejrliget, 2) at adgangsveje fra offentlig vej og parkeringsplads til omklædningsrum og veje mellem skure kan befærdes i normalt fodtøj, og 3) at adgangsveje fra omklædningsrum til arbejdspladser kan befærdes i arbejdsfodtøj.
 § 49. Ved arbejde på veje eller andre arealer med risiko for påkørsel skal der træffes foranstaltninger, der effektivt sikrer de beskæftigede, f.eks. passende afskærmning eller markering.
