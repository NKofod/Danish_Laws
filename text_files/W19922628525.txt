Holdingdispensation - Holdingdispensation, - ligningslovens § 16 B, stk. 6, jf. stk. 2 og 3.
D A-S fremstillede og solgte sine produkter i Danmark og en række  

 andre lande.
H var et datterselskab af en børsnoteret fransk koncern  

 og var ligeledes beskæftiget med fremstilling og salg af samme  

 produkter som D, men med afsætning rettet mod de lande på  

 verdensmarkedet, som D ikke handlede med.
Det var oplyst, at D før overdragelsen ejedes af O med 44,1 pct.  

 Sidstnævnte selskab ejedes 100 pct. af P.
P ejede personligt 3,7 pct.  

 af aktiekapitalen i D, mens de resterende 52,2 pct. ejedes af  

 småaktionærer.
Den samlede aktiekapital udgjorde 1 mio. kr.
 Før aktiesalget var P direktør og bestyrelsesmedlem i D.  

 Efter aktiesalget var P alene direktør i selskabet.
P solgte i 1990 sine personligt ejede 3,7 pct. af aktiekapitalen i D til  

 H.
Samtidigt hermed solgte 16 andre aktionærer tilsammen 47,2 pct. af  

 aktierne til H.
Den samlede salgssum udgjorde 7.635.000 kr. kontant, hvoraf P  

 modtog 555.000 kr. for sine nom. 37.000 kr. aktier.
H købte aktierne i  

 D for egne midler.
 Efter aktiesalget ejedes 50,9 pct. af aktiekapitalen i D af H, mens O  

 fortsat ejede 44,1 pct., De resterende 5 pct. ejedes af to  

 minoritetsaktionærer.
Om baggrunden for aktieoverdragelsen var oplyst, at der i foråret  

 1990 indledtes forhandlinger om etablering af et strategisk samarbejde mellem  

 D og H omfattende økonomisk, markedsførings og teknisk  

 samarbejde.
For at indgå i et sådant samarbejde stillede H som  

 betingelse, dels at P og det af ham kontrollerede O ikke solgte aktier i D,  

 dels at H skulle overtage over 50 pct. af aktiekapitalen i D, således  

 at H fik fuld kontrol over D.
Det viste sig imidlertid, at to aktionærer, der i alt ejede 5 pct.  

 af aktiekapitalen i D, ikke ønskede at sælge til det franske  

 selskab.
Dette medførte, at H erhvervede de 3,7 pct. af aktierne, der  

 tilhørte P, for derved at blive ejer af mere end 50 pct. af aktierne i  

 D.
 Det var endelig oplyst, at aktierne ikke var opdelt i aktieklasser, og at  

 der mellem aktionærerne i D ikke var indgået  

 aktionæroverenskomst, der indrømmede de danske ejere en salgsret  

 eller lignende vedrørende restbeholdningen af aktier på 49,1  

 pct.
 Til støtte for dispensationsansøgningen blev det bl.a.  

 anført, at O efter omstændighederne blev »tungen på vægtskålen«, og at han ved ikke at sælge sine 3,7 pct. af  

 aktiekapitalen i D ville have hindret gennemførslen af et for  

 selskabet vigtigt samarbejde med H, et samarbejde, P selv havde forhandlet  

 sig frem til.
Told- og Skattestyrelsen meddelte ved sin afgørelse, at  

 dispositionen efter Styrelsens opfattelse ikke opfyldte betingelserne for at  

 opnå dispensation, herunder kravet om generationsskifte, jf.  

 Skatteministeriets cirkulære nr. 50 af 13/5 1985 om den  

 skattemæssige behandling af aktiesalg til holdingselskaber.
Der blev  

 ved afgørelsen bl.a. henset til, at P efter overdragelsen af sine  

 aktier i D til H havde bevaret en væsentlig indflydelse i D via O.
 Forespørgerens advokat D anførte hertil i klageskrivelsen,  

 at han ikke bestred, at dispositionen var omfattet af holdingreglerne, jf.  

 ligningslovens § 16 B, stk. 2 og 3. Imidlertid gjorde han gældende, at  

 der ikke var grundlag for at nægte dispensation i et tilfælde,  

 hvor en aktionær overdrog en del af sine aktier i et selskab til et  

 fremmed selskab, der berigtigede købesummen ved egne midler.
 Han fandt ikke, at den eksisterende praksis vedrørende meddelelse  

 af dispensation under henvisning til en vurdering af den indflydelse, som  

 aktiesælgeren bevarede, var i overensstemmelse med en  

 formålsfortolkning af holdingreglerne, herunder i henseende til de  

 kriterier, der var indeholdt i det ovenfor nævnte cirkulære om  

 holdingreglerne, et cirkulære som skatteyderen efter hans opfattelse  

 måtte kunne støtte ret på ved at nedlægge  

 påstand om meddelelse af dispensation i forbindelse med en samtidig  

 henvisning til en formålsfortolkning af holdingreglerne.
 Det var hans opfattelse, at spørgsmålet, om der burde  

 meddeles dispensation, afhang af, hvorvidt det købende selskab, der  

 var et af aktiesælger absolut uafhængigt selskab, havde egne  

 midler til at erlægge købesummen med, således at det ikke  

 var det delvist overdragne selskab selv, der betalte overdragelsessummen i  

 form af efterfølgende udlodning af udbytte fra datterselskabet til  

 holdingselskabet.
Advokaten henviste til, at baggrunden for indførelsen af  

 ligningslovens § 16 B, stk. 2-6, efter hans opfattelse kort beskrevet var at  

 indføre et sæt værnsregler mod den praksis, der på  

 daværende tidspunkt havde udviklet sig, vedrørende overdragelse  

 af aktier med det formål at tage midler ud af et af aktionæren  

 behersket selskab til en lempelig aktieavancebeskatning, og uden at  

 aktionæren derved mistede indflydelsen i selskabet.
Reglerne blev  

 således indført i forlængelse af  

 aktieavancebeskatningsloven af 1982.
Dette indebar efter hans opfattelse, at i et tilfælde, hvor det  

 købende fremmede selskab åbenbart var i stand til at udrede  

 vederlaget for aktierne i datterselskabet af egne midler, burde der  

 indrømmes dispensation, under henvisning til, at det formål, der  

 lå til grund for indførelsen af holdingreglerne, ikke var til  

 stede i den konkrete sag.
Der oplystes i den anledning, at der af regnskabet  

 pr. 31/12 1990 for moderselskabet (det børsnoterede selskab) til det  

 købende selskab H fremgik en egenkapital på ca. 100 mio.
FF.
Han henviste i øvrigt bl.a. til professor Thøger Nielsens  

 bemærkninger i den fortrolige redegørelse af 30/11 1984, som  

 blev afgivet til den daværende minister for skatter og afgifter, hvor  

 det på s. 31 under pkt. c anførtes: »At der kan forekomme tilfælde, hvor holdingselskabet ved  

 egne ressourcer er i stand til at udrede vederlaget for aktierne,  

 således at erhvervelsen ikke kan siges at være finansieret ved  

 midler hidrørende fra det selskab, der har udstedt aktierne.  

 Også her bør aktieoverdragelsen efter omstændighederne  

 kunne behandles efter almindelige aktiesalgsregler.« Endelig henviste han til den pr. 13/6 1992 af Skatteministeriet nedsatte  

 arbejdsgruppe afgivne rapport vedrørende holdingreglerne.
I  

 redegørelsen blev der lagt op til en ændring af formuleringen i  

 ligningslovens § 16 B og dermed omfanget af holdingreglerne.
I  

 redegørelsen blev det foreslået, at delafståelser til et  

 uafhængigt holdingselskab ikke skulle være omfattet af  

 ligningslovens § 16 B, stk. 2, såfremt aktiesælger efter  

 overdragelsen ikke havde aktier eller væsentlig indflydelse i  

 holdingselskabet (altså svarende til H i den konkrete sag). I rapporten  

 oplystes i den anledning, at den resterende aktiebesiddelse (såvel  

 direkte som indirekte) i datterselskabet således ikke i sig selv kunne  

 begrunde beskatning efter holdingreglerne.
For at undgå omgåelse  

 var det dog en betingelse, at aktiesælger ikke samtidig erhvervede  

 aktier i datterselskabet (altså udvidede sin indflydelse i  

 datterselskabet), ligesom det var en betingelse, at aktiesælger ikke  

 efterfølgende erhvervede aktier/forøgede sin indflydelse i  

 holdingselskabet eller datterselskabet.
 Ligningsrådet bemærkede, at holdingarbejdsgruppens forslag  

 dels omfattede forslag til lovændringer, dels forslag til  

 dispensationspraksisændringer.
Det omtalte ændringsforslag vedrørende aktieafståelse  

 til uafhængigt holdingselskab var et af de forslag, der krævede  

 lovændring, jf. redegørelsen s. 8-9 og 44 ff.
Forslaget var  

 udformet som en ændring til § 16 B, stk. 3, nr. 1-3, hvoraf det skulle  

 fremgå, at stk. 2 alene fandt anvendelse, hvis aktiesælger efter  

 overdragelsen havde aktier eller væsentlig indflydelse i  

 holdingselskabet.
Det blev foreslået, at der sås bort fra en  

 aktiebesiddelse, der repræsenterede indtil 10 pct. af aktiekapitalen  

 eller stemmeværdien i holdingselskabet.
Efter den nugældende § 16 B, stk. 2 og 3, var et aktiesalg som det i  

 sagen omhandlede omfattet af holdingreglerne, hvilket ikke blev bestridt.
En  

 ændring af praksis vedrørende aktieafståelse til  

 uafhængigt holdingselskab krævede efter arbejdsgruppens og  

 Ligningsrådets opfattelse lovændring.
Ligningsrådet fandt  

 ikke, at en ændring kunne ske ved  

 dispensationspraksisændring.
Ligningsrådet fandt ej heller, at den eksisterende  

 dispensationspraksis var i strid med en formålsfortolkning af  

 holdingreglerne.
I den forbindelse henvistes bl.a. til redegørelsen,  

 s. 70, 2. afsnit, hvor formålet med holdingreglerne konkret blev  

 antaget at føre til, at dispensationsadgangen altid burde finde  

 anvendelse, når en afståelse ikke åbnede mulighed for, at  

 der blev taget midler ud af datterselskabet til en dansk beskatning, der var  

 lempeligere end almindelig udbyttebeskatning.
Der burde således  

 meddeles dispensation, selv om aktiesælger opretholdt den indflydelse,  

 der var knyttet til de overdragne aktier, hvis aktiesælger ikke som  

 følge af overdragelsen fik mulighed for at tage midler ud af  

 datterselskabet til en lempelig beskatning.
 Det bemærkedes i den forbindelse, at de i holdingcirkulæret  

 anførte dispensationsbetingelser alene var at betragte som  

 støttekriterier ved vurderingen af, om aktieafståelsen opfyldte  

 de ovenfor nævnte grundlæggende betingelser for dispensation.
 På denne baggrund, og da aktiesælgeren ved overdragelsen  

 realiserede en aktieavance samtidig med, at han via det af ham 100 pct.-ejede  

 selskab bevarede en væsentlig indflydelse, tiltrådte  

 Ligningsrådet Told- og Skattestyrelsens afgørelse og  

 begrundelse, idet der ikke sås at foreligge særlige forhold, som  

 kunne begrunde en dispensation.
 Sagen er indbragt for landsretten med påstand om, at  

 Skatteministeriet bør anerkende, at der skal gives dispensation.
