Ankestyrelsens principafgørelse U-8-03 om erstatning for erhvervsevnetab - midlertidig afgørelse - tilkendelsestidspunkt. - arbejdsskade Resume:
 Ankestyrelsen fandt, at der med rette var truffet en midlertidig afgørelse om erstatning for tab af erhvervsevne.
 Det blev lagt til grund, at sikrede på tidspunktet for Arbejdsskadestyrelsens afgørelse var henvist til et revacenter med henblik på en afklaring af hans erhvervsmæssige funktionsevne, der således ikke var afklaret.
Ankestyrelsen fandt endvidere, at den tilkendte erstatning for tab af erhvervsevne skulle løbe fra afgørelsestidspunktet.
Der forelå ikke sådanne særlige omstændigheder, at erstatningen kunne tilkendes fra et tidligere tidspunkt.
Der havde alene været tale om foranstaltninger til afklaring af den arbejdsmæssige funktionsevne.
 Kassation:
Principafgørelsen er afløst af en nyere afgørelse Kassationsdato:
01-06-2009 Love:
Lov om sikring mod følger af arbejdsskade - lovbekendtgørelse nr. 943 af 16. oktober 2000 - § 31, stk. 4, § 32, stk. 1 og § 32, stk. 2 Sagsfremstilling:
 Sagen vedrørte en 36-årig mand, der arbejdede som voksenlærling som tømrer.
 I forbindelse med arbejdet pådrog han sig et smæld i nakken, og hændelsen blev anerkendt som en arbejdsskade.
 Arbejdsskaden medførte varigt mén på 20%.
 Erhvervsevnetabet blev fastsat til 40% udbetalt som løbende ydelse og med virkning fra afgørelsesdatoen.
 Der var klaget over tilkendelsestidspunktet samt spørgsmålet om kapitalisering, hvor Arbejdsskadestyrelsen ikke havde truffet nogen formel afgørelse.
 Det fremgik af sagen, at efter arbejdsskaden den 29. februar 2000 modtog sikrede sygedagpenge indtil den 1. oktober 2001, hvor han blev bevilget revalideringsydelse.
 Sikrede var fra den 6. juni 2001 i arbejdsprøvning, men da han havde megen fravær dels på grund af smerter i nakken og dels af private årsager, ophørte arbejdsprøvningen den 5. november 2001.
Herefter blev sikrede den 3. december 2001 henvist til et revacenter til afklaring af hans arbejdsmæssige funktionsevne.
Under opholdet på revacentret havde sikrede meget fravær, hvorfor han den 13. marts 2002 blev afmeldt revacentret.
Der blev lagt vægt på, at såvel sikredes helbredsmæssige som sociale situation gjorde, at han ikke var i stand til at deltage i et revalideringsforløb.
 Sikrede påbegyndte den 26. august 2002 en ny arbejdsprøvning med henblik på etablering af et fleksjob.
 Sagen blev behandlet i principielt møde med henblik på afklaring af, hvorvidt der var grundlag for at tilkende erstatning for tab af erhvervsevne fra et tidligere tidspunkt end afgørelsesdatoen.
 Afgørelse:
 Der var med rette truffet en midlertidig afgørelse om erstatning for tab af erhvervsevne, og erstatningen skulle løbe fra afgørelsens dato.
 Det blev lagt til grund, at på tidspunktet for afgørelsen var sikrede henvist til et revacenter med henblik på en afklaring af hans erhvervsmæssige situation, der således ikke var afklaret.
 Ankestyrelsen fandt endvidere, at der ikke forelå sådanne særlige omstændigheder, som gav grundlag for tilkendelse af erstatning for tab af erhvervsevne fra et tidligere tidspunkt end fra afgørelsens dato.
Det blev lagt til grund, at der ved såvel etablering af arbejdsprøvningen som ved henvisningen til revacentret alene var tale om foranstaltninger til afklaring af sikredes arbejdsmæssige funktionsevne.
Der var således ikke tale om nogen forrevalidering eller revalidering efter en forud fastlagt revalideringsplan.
På den baggrund sås der ikke at være tilstrækkeligt grundlag for tilkendelse af erstatning for tab af erhvervsevne fra et tidligere tidspunkt end fra afgørelsen.
 For så vidt angik spørgsmålet om kapitalisering bemærkedes, at da der var truffet en midlertidig afgørelse, kunne der ikke ske kapitalisering.
