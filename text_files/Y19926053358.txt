Udtalt, at det alene er kommunalbestyrelsen, der kan nedsætte særlige  

 udvalg efter styrelseslovens § 17, stk. 4, og at bestemmelsen giver  

 kommunalbestyrelsen kompetence til at påtvinge økonomiudvalget eller et  

 stående udvalg et sådant særligt udvalg som rådgivende organ.
Det antages  

 endvidere, at bestemmelsen indebærer, at økonomiudvalget eller et stående  

 udvalg ikke på egen hånd kan nedsætte et udvalg, der skal udføre rådgivende  

 funktioner for økonomiudvalget eller det stående udvalg, jf. herved Erik  

 Harder, Dansk Kommunalforvaltning I, 5. udg. (1988), side 272.
Bestemmelsen i § 17, stk. 4, er derimod ikke til hinder for, at  

 økonomiudvalget eller et stående udvalg nedsætter et udvalg eller en  

 arbejdsgruppe med henblik på udveksling af oplysninger og synspunkter mellem  

 den kommunale administration og repræsentanter for borgere, foreninger,  

 institutioner m.v.
Beslutning om oprettelse af et sådant organ, der ikke skal  

 fungere som et kollegialt organ med en nærmere angivet kompetence, kan  

 træffes på udvalgsniveau eller administrativt niveau.
 Ved vurderingen af, om en arbejdsgruppe skulle have været nedsat af  

 amtsrådet som et særligt udvalg i henhold til styrelseslovens § 17, stk. 4,  

 måtte det derfor efter ministeriets opfattelse være afgørende, om  

 arbejdsgruppen havde fået tillagt en kompetence, således at arbejdsgruppen -  

 om fornødent ved afstemning - havde skullet træffe beslutninger, herunder om  

 indstillinger til amtskommunen.
 I den konkrete sag måtte Indenrigsministeriet på baggrund af  

 kommissoriet og arbejdsplanen for arbejdsgruppen lægge til grund, at  

 arbejdsgruppen ikke havde været tillagt forberedende eller rådgivende  

 funktioner for udvalget for teknik og miljø, jf.
 styrelseslovens § 17, stk. 4. Ministeriet fandt herefter ikke, at  

 arbejdsgruppen havde skullet nedsættes som et særligt udvalg i henhold til  

 den nævnte bestemmelse.
 Endvidere udtalt, at da beslutningen om nedsættelsen af arbejdsgruppen  

 måtte anses for truffet af udvalget for teknik og miljø, måtte en beslutning  

 om nedlæggelse af arbejdsgruppen efter ministeriets opfattelse ligeledes  

 træffes af udvalget.
Efter § 22, stk. 2, i lov om kommunernes styrelse kan en  

 udvalgsformand på udvalgets vegne afgøre sager, som ikke tåler opsættelse  

 eller ikke giver anledning til tvivl.
Efter ministeriets opfattelse forelå  

 der ikke i sagen oplysninger, der godtgjorde, at afgørelsen om nedlæggelse af  

 arbejdsgruppen havde kunnet betragtes som en sag, der var omfattet af disse  

 formandsbeføjelser.
Ministeriet fandt derfor, at spørgsmålet om nedlæggelsen  

 af arbejdsgruppen skulle have været forelagt udvalget for teknik og miljø. Da  

 udvalgsformandens beslutning havde været forelagt udvalget som  

 efterretningssag, uden at dette havde givet anledning til indsigelse mod den  

 trufne beslutning, foretog ministeriet sig dog ikke videre vedrørende dette  

 spørgsmål.
 I skrivelse af 24. februar 1991 har De på vegne af Beboergruppen mod  

 Flystøj klaget over, at Vejle Amtskommune har nedlagt en af amtskommunen  

 nedsat arbejdsgruppe, der arbejdede med støjproblemer omkring Vamdrup  

 Flyveplads.
De har i Deres klage gjort gældende, at amtskommunen ved nedlæggelsen af  

 arbejdsgruppen, hvori beboergruppen havde 3 repræsentanter, ikke har forfulgt  

 et sagligt formål, og at amtskommunen herved har ønsket at fratage  

 beboergruppen dels indflydelse, dels adgangen til de relevante informationer,  

 som tilflød arbejdsgruppen.
De har endvidere anført, at amtskommunen ikke  

 uden sagligt grundlag har kunnet fordre, at arbejdsgruppens medlemmer skulle  

 afholde sig fra at orientere offentligheden.
De har i den forbindelse tillige  

 anført, at beboergruppen ikke har brudt en med amtskommunen indgået aftale om  

 ikke at udtale sig til pressen.
Det fremgår af sagen, at amtskommunens udvalg for teknik og miljø den 3.  

 oktober 1990 tiltrådte en indstilling fra forvaltningen om afholdelse af et  

 offentligt møde den 5. november 1990 med henblik på nedsættelse af en  

 arbejdsgruppe med den opgave at udarbejde et forslag til drift af Vamdrup  

 Flyveplads.
Ifølge indstillingen skulle amtskommunen have formandskabet i  

 arbejdsgruppen, der i øvrigt skulle bestå af repræsentanter fra flyvepladsen  

 samt anerkendte repræsentanter fra beboere i området.
I forbindelse med  

 indstillingen var der henvist til, at der på et møde den 19. september 1990  

 mellem repræsentanter fra flyvepladsen og udvalget var opnået accept fra  

 flyvepladsen om deltagelse i en arbejdsgruppe med repræsentanter fra  

 flyvepladsen, naboerne samt amtskommunen.
 I det offentlige møde den 5. november 1990 om støjforholdene ved  

 flyvepladsen, som annonceredes med blandt andet angivelse af amtskommunens  

 forslag om nedsættelse af en arbejdsgruppe med repræsentation fra flyveplads  

 og naboer, deltog blandt andre Vamdrup Flyveplads, Vamdrup Kommune,  

 Lunderskov Kommune, Beboergruppen mod Flystøj samt Vejle Amtskommune.  

 Amtskommunen var repræsenteret ved formanden for udvalget for teknik og miljø  

 samt to embedsmænd fra forvaltningen.
Den 7. november 1990 tiltrådte formanden for udvalget for teknik og miljø  

 en indstilling fra forvaltningen om, at der blev nedsat en arbejdsgruppe  

 vedrørende flyvepladsen bestående af 3 repræsentanter valgt af Vamdrup  

 Flyveplads samt af 3 deltagere valgt af Beboergruppen mod Flystøj.
På et  

 udvalgsmøde samme dag blev der uden for dagsordenen orienteret om det  

 offentlige møde den 5. november 1990, samt om hvilke lodsejere (Beboergruppen  

 mod Flystøj), der var blevet udpeget til arbejdsgruppen.
 Den 9. november 1990 udsendtes mødeindkaldelse til arbejdsgruppens  

 medlemmer med et notat om arbejdsgruppens arbejdsplan og kommissorium, hvori  

 arbejdsgruppens opgave var angivet således:
 »Arbejdsgruppen skal bidrage til, at amtets teknikere kan producere  

 et udkast til en ny miljøgodkendelse for Koldingegnens Lufthavn, som helt kan  

 erstatte den nugældende.
I den forbindelse skal flyvepladsens og beboernes ønsker afklares, og  

 eventuelle uløste konflikter beskrives.« I notatet var endvidere bl.a. angivet følgende:
 »Tidsrummet for gruppens arbejde strækker sig til 6. februar 1991.
Produktet forelægges med indstilling fra amtets Forvaltning for Teknik og  

 Miljø til behandling i amtets Udvalg for Teknik og Miljø medio marts  

 1991.« I mødeplanen for arbejdsgruppens 5 møder var mødeindholdet angivet som  

 »diskussion« af forskellige spørgsmål i forbindelse med  

 amtskommunens udarbejdelse af udkast til ny miljøgodkendelse, herunder  

 diskussion af udkastet.
 Det fremgår endvidere af sagen, at formanden for udvalget for teknik og  

 miljø i skrivelse af 21. december 1990 til Beboergruppen mod Flystøj og  

 Vamdrup Flyveplads blandt andet meddelte følgende:
»Efter de første møder i gruppen har jeg konstateret, at  

 beboerrepræsentanterne straks efter arbejdsgruppemøderne går til pressen med  

 de informationer, som kommer frem under møderne.
Det strider mod god skik og  

 brug og skader arbejdet i gruppen.
Jeg fordrer, at parterne forholder sig absolut tavse i forhold til pressen  

 så længe arbejdsgruppen fungerer.
De resterende møder i gruppen er den 16.  

 januar 1991 og 6. februar 1991. Hvis beboerrepræsentanterne ikke senest den  

 7. januar 1991 skriftligt bekræfter, at de accepterer disse  

 arbejdsbetingelser vil møderne uden yderligere varsel blive aflyst.« I et svar af 22. december 1990 til udvalgsformanden anførte beboergruppen  

 blandt andet, at spørgsmålet om adgangen til at orientere pressen om arbejdet  

 i arbejdsgruppen var drøftet uden for dagsorden af begge parter på de hidtil  

 afholdte møder.
Beboergruppen havde på disse møder tilkendegivet, at man på  

 grund af gruppens struktur ville orientere pressen, men at man, såfremt der  

 fremkom fortroligt materiale, ville respektere dette.
Konklusionen havde  

 herefter været, at begge parter var berettigede til at orientere pressen,  

 hvilket såvel beboergruppen som Vamdrup Flyveplads havde benyttet sig af.
I  

 svaret anførte beboergruppen endvidere, at udvalgsformandens kritik af  

 beboergruppens orientering af pressen forekom upassende, og at beboergruppen  

 med kravet om tavshed i forhold til pressen ville blive frataget sin eneste  

 kommunikationskanal til den lokale befolkning.
 På denne baggrund anmodede beboergruppen udvalgsformanden om at vurdere  

 sagen på ny.
I skrivelse af 4. januar 1991 til beboergruppen meddelte udvalgsformanden,  

 at beboergruppens svar ikke gav ham anledning til en ændret holdning i sagen.  

 Udvalgsformanden understregede i den forbindelse, at amtskommunens tidligere  

 accept af orientering af pressen var givet under forudsætning af, at der ikke  

 herved skete en politisering i pressen, hvilket efter udvalgsformandens  

 opfattelse ikke var blevet respekteret.
Udvalgsformanden påpegede endvidere,  

 at det var amtskommunen, der fastlagde arbejdsbetingelserne i sin egenskab af  

 formand for arbejdsgruppen.
I skrivelse af 6. januar 1991 meddelte beboergruppen udvalgsformanden, at  

 den ikke fandt at have andet valg end at acceptere, at pressen ikke måtte  

 underrettes om, hvad der måtte fremkomme under de resterende møder i  

 arbejdsgruppen.
Beboergruppen anførte videre, at den forbeholdt sig ret til  

 at orientere baglandet og pressen om baggrunden for, at de ikke længere ville  

 modtage referat af de resterende møder i arbejdsgruppen.
 På et møde den 16. januar 1991 i udvalget for teknik og miljø blev  

 udvalgsformandens skrivelser af 21. december 1990 og 4. januar 1991 forelagt  

 udvalget som efterretningssag.
Den 24. januar 1991 udtalte udvalgsformanden sig til lokalradioen Kanal 94  

 om kravet til arbejdsgruppen om tavshed i forhold til pressen og tilkendegav,  

 at »hvis parterne udtaler sig til pressen mere, ja så bliver gruppen  

 lukket«.
Samme dag udtalte De til lokalradioen i tilslutning til  

 udvalgsformandens udtalelser blandt andet følgende:
» Erik Rasmussen ligner mere en politisk håndlanger for de  

 interesser, der vil have en stor flyveplads, end han ligner en ansvarlig  

 formand for det politiske organ, der netop skal sikre  

 miljøinteresserne.« I skrivelse af 31. januar 1991 til beboergruppen og Vamdrup Flyveplads  

 meddelte udvalgsformanden, at han nedlagde arbejdsgruppen.
I skrivelsen  

 anførtes følgende:
 »Den 21. december 1990 stillede jeg det krav til medlemmerne af  

 arbejdsgruppen om miljøforhold omkring Koldingegnens Lufthavn, at parterne  

 skulle forholde sig absolut tavse i forhold til pressen så længe  

 arbejdsgruppen fungerer.
 I brev af 6. januar 1991 accepterede repræsentanterne for beboergruppen  

 arbejdsbetingelserne, dog med et forbehold om at måtte orientere  

 beboergruppens bagland og pressen om, hvorfor de ikke ville modtage  

 yderligere »referater«.
 Amtet accepterede dette og indkaldte til arbejdsgruppemødet den 23. januar  

 1991. Den følgende morgen fremsatte beboergruppen et polemiserende angreb på  

 undertegnede i Kanal 94.
Jeg anser det for et brud på aftalen og beklager, at beboergruppen  

 åbenbart ikke ønsker at samarbejde på en seriøs måde.
Der er således ikke  

 grund til, at vore ingeniører bruger mere tid på arbejdsgruppen, hvorfor jeg  

 hermed nedlægger arbejdsgruppen.' I skrivelse af 3. februar 1991 til udvalget for teknik og miljø  

 orienterede beboergruppen om forholdene omkring Vamdrup Flyveplads.  

 Beboergruppen kritiserede endvidere udvalgsformandens handlemåde i  

 forbindelse med forbudet mod udtalelser til pressen samt nedlæggelsen af  

 arbejdsgruppen, som beboergruppen mente var sket på et usagligt grundlag.
 På et møde den 6. februar 1991 i udvalget for teknik og miljø blev  

 beboergruppens accept i skrivelse af 6. januar 1991 af udvalgsformandens krav  

 om tavshed i forhold til pressen forelagt udvalget som efterretningssag.
 På udvalgets møde den 20. februar 1991 blev endvidere udvalgsformandens  

 meddelelse om arbejdsgruppens nedlæggelse forelagt udvalget som  

 efterretningssag.
Indenrigsministeriet har i anledning af Deres klage indhentet en udtalelse  

 fra Vejle Amtskommune, der i skrivelse af 8. juli 1991 har anført, at det er  

 amtskommunens opfattelse, at den har strakt sig langt i forhold til de  

 gældende regler for udarbejdelse af miljøgodkendelser.
Amtskommunen har  

 videre anført, at naboernes mulighed for indflydelse på godkendelsen i øvrigt  

 stadig eksisterer blandt andet efter reglerne i miljøbeskyttelsesloven.  

 Angående adgangen til information har amtskommunen anført, at beboergruppen  

 har mulighed for aktindsigt efter lov om offentlighed i forvaltningen.
For så  

 vidt angår det i Deres klage anførte om, at »Vejle Amt/ Erik Rasmussen  

 ikke forfølger et sagligt formål ved sin nedlæggelse af arbejdsgruppen«,  

 har amtskommunen henvist til udvalgsformandens skrivelse af 31. januar 1991,  

 hvori det var angivet, at beboergruppen åbenbart ikke ønskede at samarbejde  

 på seriøs måde.
På denne baggrund finder amtskommunen, at det er indlysende,  

 at der ikke var nogen saglig grund til at opretholde arbejdsgruppen.  

 Vedrørende udvalgsformandens forbud til medlemmerne af arbejdsgruppen mod at  

 udtale sig til pressen, har amtskommunen henvist til udvalgsformandens  

 skrivelse af 4. januar 1991, hvori det var angivet, at det var amtskommunen,  

 der i sin egenskab af formand for arbejdsgruppen fastlagde  

 arbejdsbetingelserne for denne.
I skrivelse af 22. august 1991 har De til amtskommunens skrivelse af 8.  

 juli 1991 bemærket, at udvalgsformanden ikke på noget tidspunkt har deltaget  

 i arbejdsgruppens arbejde.
De har endvidere oplyst, at Deres udtalelse til  

 lokalradioen ikke blev fremsat på beboergruppens vegne, og at dette blev  

 anført både i meddelelsen til og referatet i radioen.
Det er Deres  

 opfattelse, at nedlæggelsen af arbejdsgruppen alene skyldtes, at  

 udvalgsformanden følte sig generet i forbindelse med radiodebatten.
 I en senere skrivelse af 13. september 1991 til Indenrigsministeriet har  

 amtskommunen på baggrund af en telefonisk henvendelse fra ministeriet om  

 oprettelsen og nedlæggelsen af arbejdsgruppen bl.a. udtalt følgende:
 »Det kan endvidere oplyses, at Amtet ønskede at inddrage  

 lokalbefolkningen og flyvepladsen i forbindelse med udarbejdelsen af en ny  

 miljøgodkendelse for på denne måde bedst muligt at afklare flyvepladsens og  

 beboernes ønsker.
 Der blev derfor af udvalget for teknik og miljø nedsat en arbejdsgruppe  

 med repræsentation fra Vamdrup Flyveplads, naboerne til flyvepladsen og  

 embedsmænd fra Vejle Amt, som fik formandskab i arbejdsgruppen.
Det er Amtets vurdering, at man har strakt sig meget langt i denne sag ved  

 dannelsen af en arbejdsgruppe, som udelukkende blev dannet med det formål for  

 øje at inddrage så mange meninger som muligt for på bedste måde at kunne  

 vurdere forholdene.
Arbejdsgruppen havde ikke som sådan nogen kompetence; den  

 kunne ikke træffe beslutninger, og den var alene beregnet til at klarlægge de  

 konflikter, der måtte være mellem flyveplads og naboer, således at der på det  

 bedst mulige grundlag kunne ske en vurdering i Amtet af forholdene, inden ny  

 miljøgodkendelse kunne meddeles.
Der har således været tale om noget helt foreløbigt af opklarende  

 karakter.
Opgaven har ikke været at varetage hverv eller at udføre  

 forberedende funktioner af den i § 17, stk. 4, nævnte art i et egentligt  

 udvalgsarbejde for politiske organer.
Arbejdsgruppen har således ikke haft  

 noget skær af offentlig funktion. ....
Vedrørende ophævelse af arbejdsgruppen bemærkes for det første, at  

 arbejdsgruppen som nævnt rent faktisk ikke har været nedsat af amtsrådet som  

 et § 17, stk. 4-udvalg.
Det bemærkes endvidere, at  

 udvalgsformand Erik Rasmussens beslutning efterfølgende er meddelt udvalget  

 for teknik og miljø til orientering på et udvalgsmøde, og at den blev taget  

 til efterretning af udvalget.
Erik Rasmussens generelle formandsmandat er  

 således blevet bekræftet i den konkrete sag.« De har hertil i skrivelse af 31. oktober 1991 bemærket, at det af  

 arbejdsgruppens kommissorium og arbejdsplan fremgik, at det var planen, at  

 arbejdsgruppen skulle udarbejde grundlaget og det færdige oplæg til en  

 politisk stillingtagen til en kommende miljøgodkendelse, og at  

 arbejdsgruppens funktion således var langt mere vidtrækkende, end anført af  

 amtskommunen.
De har endvidere gjort gældende, at såfremt de formelle regler  

 var blevet fulgt, ville arbejdsgruppen have været nedsat af amtsrådet, og  

 udvalgsformanden ville have været afskåret fra egenhændigt at fordre tavshed  

 omkring arbejdsgruppens arbejde og at nedlægge arbejdsgruppen.
De mener  

 derfor, at de formelle mangler i sagen har haft konkret væsentlig betydning.
 I denne anledning skal Indenrigsministeriet udtale følgende:
 Efter § 17, stk. 4, i lov om kommunernes styrelse kan kommunalbestyrelsen  

 nedsætte særlige udvalg til varetagelse af bestemte hverv eller til udførelse  

 af forberedende eller rådgivende funktioner for kommunalbestyrelsen,  

 økonomiudvalget eller de stående udvalg.
Det er alene kommunalbestyrelsen, der kan nedsætte særlige udvalg efter  

 styrelseslovens § 17, stk. 4, og bestemmelsen giver kommunalbestyrelsen  

 kompetence til at påtvinge økonomiudvalget eller et stående udvalg et sådant  

 særligt udvalg som rådgivende organ.
Det antages endvidere, at bestemmelsen  

 indebærer, at økonomiudvalget eller et stående udvalg ikke på egen hånd kan  

 nedsætte et udvalg, der skal udføre rådgivende funktioner for økonomiudvalget  

 eller det stående udvalg.
Der henvises herved til Erik Harder, Dansk  

 Kommunalforvaltning I, 5. udg. (1988), side 272.
Bestemmelsen i § 17, stk. 4, er derimod ikke til hinder for, at  

 økonomiudvalget eller et stående udvalg nedsætter et udvalg eller en  

 arbejdsgruppe med henblik på udveksling af oplysninger og synspunkter mellem  

 den kommunale administration og repræsentanter for borgere, foreninger,  

 institutioner m.v.
Beslutning om oprettelse af et sådant organ, der ikke skal  

 fungere som et kollegialt organ med en nærmere angivet kompetence, kan  

 træffes på udvalgsniveau eller administrativt niveau.
 Ved vurderingen af, om den i sagen omhandlede arbejdsgruppe skulle have  

 været nedsat af amtsrådet som et særligt udvalg i henhold til styrelseslovens  

 § 17, stk. 4, må det derfor efter ministeriets opfattelse være afgørende, om  

 arbejdsgruppen har fået tillagt en kompetence, således at arbejdsgruppen - om  

 fornødent ved afstemning - har skullet træffe beslutninger, herunder om  

 indstillinger til amtskommunen.
 Det fremgår af kommissoriet og arbejdsplanen for arbejdsgruppen vedrørende  

 støjforholdene ved Vamdrup Flyveplads, at arbejdsgruppen gennem diskussioner  

 skulle bidrage til, at amtets teknikere kunne producere et udkast til ny  

 miljøgodkendelse for flyvepladsen, og at der i forbindelse hermed skulle ske  

 en afklaring af flyvepladsens og beboernes ønsker.
 På denne baggrund må Indenrigsministeriet lægge til grund, at det ikke har  

 været arbejdsgruppens opgave at fremlægge et udkast til ny miljøgodkendelse,  

 men at der i arbejdsgruppen alene har skullet foregå en drøftelse og  

 afklaring af henholdsvis flyvepladsens og beboernes ønsker i forbindelse med  

 den amtskommunale forvaltnings udarbejdelse af et udkast til ny  

 miljøgodkendelse.
 Da arbejdsgruppen således ikke har været tillagt forberedende eller  

 rådgivende funktioner for udvalget for teknik og miljø, jf. styrelseslovens §  

 17, stk. 4, finder Indenrigsministeriet ikke, at arbejdsgruppen har skullet  

 nedsættes som et særligt udvalg i henhold til den nævnte bestemmelse.
Vedrørende oprettelsen af arbejdsgruppen fremgår det af sagen, at der på  

 et møde den 19. september 1990 mellem repræsentanter fra flyvepladsen og  

 udvalget var opnået accept fra flyvepladsen om deltagelse i en arbejdsgruppe  

 med repræsentanter fra flyvepladsen, naboerne samt amtskommunen, og at  

 udvalget for teknik og miljø på sit møde den 3. oktober 1990 tiltrådte, at  

 der blev afholdt et offentligt møde om støjforholdene ved Vamdrup Flyveplads  

 med henblik på nedsættelse af en arbejdsgruppe herom.
Udvalget blev senere  

 orienteret om nedsættelsen af arbejdsgruppen.
 På denne baggrund finder Indenrigsministeriet, at beslutningen om  

 nedsættelsen af arbejdsgruppen må anses for truffet af udvalget for teknik og  

 miljø. En beslutning om nedlæggelse af arbejdsgruppen har derfor efter  

 ministeriets opfattelse skullet træffes af udvalget.
Efter § 22, stk. 2, i lov om kommunernes styrelse kan en udvalgsformand på  

 udvalgets vegne afgøre sager, som ikke tåler opsættelse eller ikke giver  

 anledning til tvivl.
Efter ministeriets opfattelse foreligger der ikke i  

 sagen oplysninger, der godtgør, at afgørelsen om nedlæggelse af  

 arbejdsgruppen har kunnet betragtes som en sag, der var omfattet af disse  

 formandsbeføjelser.
Ministeriet finder derfor, at spørgsmålet om nedlæggelsen  

 af arbejdsgruppen skulle have været forelagt udvalget for teknik og miljø.
 Da udvalget imidlertid på et møde den 20. februar 1991 som  

 efterretningssag har fået forelagt udvalgsformandens beslutning om  

 nedlæggelse af arbejdsgruppen, og da der ikke i udvalget har været fremsat  

 indsigelser imod formandens beslutning, foretager Indenrigsministeriet sig  

 ikke videre vedrørende dette spørgsmål.
 Vedrørende spørgsmålet om, hvorvidt amtskommunen har kunnet fordre, at  

 arbejdsgruppens medlemmer afholdt sig fra at orientere offentligheden om  

 arbejdet i arbejdsgruppen, skal Indenrigsministeriet bemærke, at der som  

 udgangspunkt gælder en almindelig tavshedspligt om forhandlinger i udvalg,  

 der er nedsat af amtsrådet i henhold til § 17 i den kommunale styrelseslov.  

 Det antages dog, at ethvert udvalgsmedlem frit kan referere egne udtalelser  

 under en forhandling i et udvalg, såfremt der ikke herved røbes fortrolige  

 oplysninger.
 Den i sagen omhandlede arbejdsgruppe var som ovenfor nævnt ikke nedsat af  

 amtsrådet, og Indenrigsministeriet lægger til grund, at der ikke i øvrigt har  

 været tale om røbelse af fortrolige oplysninger, jf. reglerne om  

 tavshedspligt i forvaltningslovens § 27.
 Spørgsmålet er herefter, om amtskommunen har kunnet pålægge  

 arbejdsgruppens medlemmer at forholde sig tavse i forhold til pressen med  

 hensyn til oplysninger, der ikke var undergivet tavshedspligt, d.v.s. om  

 arbejdsgruppens medlemmer kan antages at være begrænset i deres ytringsfrihed  

 på andet grundlag end reglerne om tavshedspligt.
For så vidt angår offentligt ansatte, er det almindeligt antaget, at  

 hensynet til offentlige myndigheders interne beslutningsproces og  

 funktionsevne i særlige tilfælde kan føre til en begrænsning af disse  

 personers ytringsfrihed, jf.
Folketingets Ombudsmands beretning 1987, s. 237  

 og Bent Christensen, Juristen 1980, s. 85 ff.
 Som nogle hovedsynspunkter, der er bestemmende for i hvilket omfang  

 sådanne begrænsninger må antages at gælde, har Folketingets Ombudsmand anført  

 følgende (Folketingets Ombudsmands beretning 1987, s. 240):
»1. Begrænsningerne omfatter alene udtalelser vedrørende sager inden  

 for de pågældendes eget arbejdsområde.
Offentligt ansatte har samme frihed  

 som andre til at udtale sig om sager på forvaltningsområder, som de ikke har  

 berøring med i deres daglige arbejde.
2. Ved udtalelse inden for eget arbejdsområde er det af betydning, om den  

 pågældende som led i sit arbejde har været (eller er) aktivt medvirkende i  

 myndighedens beslutningsproces.
Begrænsningerne vil i almindelighed ikke  

 omfatte ansatte med en funktion, der ligger fjernt fra de politiske eller  

 administrative beslutningstagere.
3. Det spiller en rolle, om udtalelserne fremsættes før eller efter, at en  

 beslutning er truffet.
Adgangen til at udtale sig, inden en sag er afgjort,  

 kan - af hensyn til beskyttelse af den interne beslutningsproces - være noget  

 snævrere end adgangen til at udtale sig senere.
 4. Det ligger efter praksis fast, at offentligt ansatte har en vidtgående  

 frihed til at udtale sig om ressourcespørgsmål inden for eget arbejdsområde,  

 hvor spørgsmålet kan have væsentlig betydning for medarbejdernes fremtidige  

 ansættelses- og arbejdsforhold.
Det følger af det anførte, dels at der kræves særlige tungtvejende grunde  

 for at anerkende begrænsninger i offentligt ansattes ytringsfrihed, dels at  

 disse grunde normalt kun vil foreligge i forhold til centralt placerede  

 medarbejdere, der deltager eller har deltaget i den omstridte beslutnings  

 tilblivelse.« Det er almindeligt antaget, at medlemmer, som en privat organisation eller  

 forening har udpeget til at repræsentere sig i et offentligt nævn eller råd,  

 kan drøfte spørgsmål vedrørende arbejdet i det pågældende organ, herunder i  

 vidt omfang også spørgsmål, hvori der indgår tavshedsbelagte oplysninger, med  

 foresatte eller andre med tilknytning til organisationen eller foreningen.  

 Der henvises herved til Justitsministeriets vejledning om forvaltningsloven  

 (1986, side 80).
Efter Indenrigsministeriets opfattelse må hensynet til den offentlige  

 myndigheds interne beslutningsproces imidlertid kunne føre til, at personer,  

 der inddrages i den amtskommunale administrations arbejde gennem deltagelse i  

 en arbejdsgruppe, begrænses i deres adgang til, i forhold til offentligheden,  

 at udtale sig om arbejdet i arbejdsgruppen.
Da de pågældende ikke som ansatte  

 er i et tjenstligt forhold til amtskommunen, gør der sig dog ikke de samme  

 loyalitetsmæssige hensyn gældende.
Der må derfor efter ministeriets  

 opfattelse foreligge ganske særegne omstændigheder for, at en begrænsning i  

 de nævnte personers ytringsfrihed kan anerkendes.
 På denne baggrund har amtskommunen efter Indenrigsministeriets opfattelse  

 ikke været berettiget til generelt - uden nærmere afgrænsning af indhold og  

 omfang - at fastsætte, at arbejdsgruppens medlemmer ikke måtte udtale sig om  

 arbejdet i arbejdsgruppen til pressen.
 Ministeriet finder således ikke, at amtskommunen har kunnet nedlægge  

 arbejdsgruppen under henvisning til en overtrædelse af det omhandlede forbud  

 mod at udtale sig til pressen.
 Under hensyn til de tidsmæssige rammer, der var lagt for arbejdsgruppens  

 arbejde, finder Indenrigsministeriet ikke anledning til at foretage videre i  

 sagen.
 En kopi af denne skrivelse er sendt til Vejle Amtsråd.
