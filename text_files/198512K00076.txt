Nr LSF 76 Forslag til Lov om ændring af lov om indkomstbeskatning af aktieselskaber  

 m.v.
Fremsat af Hans Hækkerup (S) Jytte Hilden (S) Lohmann (S) Lykketoft (S)  

 Sonja Mikkelsen (S) Stavad (S) Tastesen (S) den 15. november 1985 § 1 I lov om indkomstbeskatning af aktieselskaber m.v., jfr.
lovbekendtgørelse nr. 512 af 31. oktober 1983, som ændret ved lov nr. 125 af 31. marts 1985, foretages følgende ændring:
 § 12, stk. 1, affattes således:
»Det påhviler et her hjemmehørende selskab eller forening m.v., der kontrolleres af eller kontrollerer en udenlandsk virksomhed, at dokumentere, at selskabets eller foreningens skattepligtige indkomst svarer til den fortjeneste, som selskabet eller foreningen ville have opnået, hvis selskabet eller foreningen havde været et uafhængigt foretagende, der under frie vilkår afsluttede forretninger med vedkommende udenlandske virksomheder.« § 2 Loven har virkning fra og med skatteåret 1986-87.
BEMÆRKNINGER TIL LOVFORSLAGET Almindelige bemærkninger Lovforslaget har til formål at sikre, at der ikke sker en udhuling af skattegrundlaget ved, at datterselskaber m.v. af udenlandske virksomheder eller danske selskaber, der kontrollerer datterselskaber m.v. i udlandet, reducerer deres skattepligtige indkomst ved koncerninterne transaktioner.
Forslaget skal ses i sammenhæng med det samtidig fremsatte forslag til lov om ændring af kulbrinteskatteloven (L 77) og som reaktion på de erfaringer, der i de seneste år er indhøstet med domstolenes praksis vedrørende fortolkningen af den hidtidige formulering i selskabsskattelovens § 12.
Det er konstateret, at det ikke med gældende formulering er muligt at tilsidesætte selvangivelserne for de store multinationale olieselskaber, uanset at disse i en årrække har betalt meget beskeden eller slet ingen selskabsskat vedrørende deres aktiviteter i Danmark.
Mulighederne for en sådan konkret tilsidesættelse af regnskaber søges forbedret ved at indføre en slags omvendt bevisbyrde, således at de skal dokumentere, at de økonomiske mellemværender med udenlandske søster-, moder- eller datterselskaber er foregået som mellem indbyrdes uafhængige selskaber.
Forslaget går desuden ud på at ændre kredsen af selskaber, der er omfattet af § 12, til også at omfatte danske multinationale koncerner, og det fastslås i bemærkningerne udtrykkeligt, at bestemmelsen også kan finde anvendelse på fastsættelsen af indbyrdes lån mellem forbundne danske udenlandske selskaber.
Derved understreges sammenhængen med den samtidig foreslåede ændring i kulbrinteskatteloven, hvor interne koncernlån synes at have været med til at udskyde tidspunktet for kulbrinteskat.
Allerede ved vedtagelse af kulbrinteskatteloven i foråret 1982 var man opmærksom på dette problem, og den daværende regering erklærede sin vilje til at vende tilbage til overvejelser om en eller anden form for begrænsning af fradragsretten for kapitaludgifter hos de kulbrinteskattepligtige i lyset af de første års erfaringer.
Man har fundet det mest hensigtsmæssigt at gennemføre en begrænsning af problemerne ved »tynd kapitalisering« ved skærpelse af § 12 fremfor principielle ændringer i selskabernes rentefradragsret.
Bemærkninger til lovforslagets enkelte bestemmelser Til § 1 Der sker en udvidelse således, at danske selskaber, der kontrollerer selskaber m.v. i udlandet, også omfattes af § 12.
Desuden skærpes bestemmelsen således, at selskabet eller foreningen pålægges pligt til at dokumentere, at transaktioner mellem moder- og datterselskab foregår på markedsvilkår, og at skattepligtig indkomst ikke unddrages beskatning i Danmark, f.eks. gennem fastsættelse af købs- og salgspriser for aktiver og ydelser i koncernintern samhandel eller ved lånearrangementer mellem moder- og datterselskaber m.v. med deraf følgende fradrag for renteudgifter og valutakurstab, der afviger fra, hvad der er sædvanligt under markedsvilkår (tynd kapitalisering). Der kan således kun gives fradragsret for renteudgifter af en fremmedkapital svarende til den gennemsnitlige fremmedfinansiering for koncernen som helhed.
