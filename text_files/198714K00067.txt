Nr BTL 67 Betænkning over Forslag til lov om støtte og statsgaranterede lån til  

 fiskeriet   

 Nr L 67 1987-88, 1. samling Afgivet af Landbrugs- og Fiskeriudvalget Afgivet: 19871209 Udvalget har behandlet lovforslaget i en række møder og har i den forbindelse stillet spørgsmål til fiskeriministeren, som denne har besvaret skriftligt.
Udvalget har desuden modtaget mundtlig og skriftlig henvendelse fra følgende gruppe af fiskere:
Poul Christensen, Kaj Christensen, Gert S.
Nielsen, Kåre Jesper Hermandsen, Leonhart Christensen, Leif Hansen, Walther Thorsen, Peter Trier Nielsen, Erik Jespersen og Gunner Høj.
Fiskeriministeren har over for udvalget oplyst, at han ved gennemførelsen af § 1 (ophørsstøtte) som udgangspunkt vil anvende de satser, som giver højeste EF-refusion, og som er gengivet i bemærkningerne til det forslag til lov om støtte til visse strukturforanstaltninger inden for fiskeriet m.v., der blev fremsat den 18. februar 1987 (se Folketingstidende 1986-87, 1.
 samling, tillæg A, sp. 4291).
Fiskeriministeren har desuden særlig oplyst, at han i forbindelse med lovforslagets vedtagelse har til hensigt at gennemføre en ekstraordinær midlertidig ordning indtil 1. februar 1988, som har til formål at gøre det attraktivt hurtigt at modtage ophørsstøtte, så fartøjer ikke bruger af kvoterne for 1988. Denne ordning går ud på, at fartøjer, som har mindst 150 fiskedage og 75 pct. af deres fiskeri på mindst 2 af arterne torsk, kuller, mørksej, brisling, sperling, tobis og sild, kan modtage en ophørspræmie, som udgør 70 pct. af forsikringsværdien som anført i strukturlovens § 3 forudsat, at de afstår fra fiskeri inden den 1. februar 1988. Ophørsstøtten, som ikke vil overstige det dobbelte af EF-satsen, kan udgøre 60 pct. af forsikringsværdien for fartøjer, som driver fiskeri mellem 100 og 150 dage på ovennævnte arter.
Denne midlertidige ordning er tiltrådt af fiskeriets hovedorganisationer.
Herefter indstiller et flertal (udvalget med undtagelse af Socialistisk Folkepartis og Fremskridtspartiets medlemmer) lovforslaget til vedtagelse uændret.
Flertallet ønsker at udtale, at i forbindelse med en tilpasning af fiskerflådens kapacitet til fiskerimulighederne bør der lægges vægt på, at flåden fortsat er bredt og alsidigt sammensat, idet der bør opretholdes en naturlig geografisk og størrelsesmæssig fordeling af fartøjer i den danske erhvervsfiskerflåde.
Med henblik herpå:
- Forvaltes ophørsordningen således, at fordelingen af ophørsmidlerne ikke medfører en forvridning af den geografiske fordeling og den størrelsesmæssige sammensætning af fiskerflåden.
Samtidig lægges vægt på, at navnlig fartøjer, der mest aktivt belaster de kritiske fiskebestande, trækkes ud af fiskeriet.
- Udformes reglerne om kapacitetstilpasning på en sådan måde, at de bidrager til den nettoreduktion af fiskerflåden på 15 pct., som tilstræbes gennemført over en 2-årig periode.
- Og under fuld hensyntagen til målsætningen om kapacitetstilpasning, udnyttelse af konsumfiskerimulighederne og værditilvækst for fangsterne fremmes den tilbageværende flådes fangstgrundlag gennem de øvrige foranstaltninger i strukturloven såsom forsøgsfiskeri og støtte til bedre fangstbehandling.
Fiskeriministeren bør snarest muligt og efter drøftelse med de berørte organisationer fremsætte forslag om tilvejebringelse af standardiserede regnskabsmæssige oplysninger for erhvervsfiskeri bl.a. til belysning af erhvervets indtægtsforhold.
Et mindretal (Socialistisk Folkepartis medlemmer af udvalget) udtaler, at ministerens forslag til hurtig ophørsordning for større fartøjer straks bør gennemføres.
I øvrigt skal ophørsordningen administreres på en sådan måde, at der opretholdes et varieret fiskeri, tages geografiske hensyn og hensyn til bådstørrelser og bådtyper.
Denne ordning skal således ses i sammenhæng med en sammenhængende fiskeripolitik.
Ved udformningen af det pointsystem, der skal sortere ansøgere til ophørsstøtten, skal der især lægges vægt på, at fartøjer, der aktivt belaster de kritiske fiskebestande, trækkes ud af fiskeriet, samt på at hindre fartøjer, der i dag først og fremmest driver industrifiskeri, i at gå over i konsumflåden.
I den forbindelse forventes det, at Fiskeribankens praksis vil blive, at fartøjer, der overtages på tvangsauktion, vil blive vurderet nøje med henblik på ophørsstøtte samt eventuelt salg ud af EF, inden fartøjet sælges videre.
Ministeren opfordres til at iværksætte undersøgelser over behovet og muligheden for at gennemføre en ordning, hvor det bliver muligt at opkøbe fartøjer med henblik på ophør eller salg ud af EF.
 Ministerens overvejelser oversendes til Folketinget inden den 1.
 februar 1988.
Ministeren opfordres desuden til at føre forhandlinger med fiskeriets organisationer med henblik på at etablere en selvfinansieringsordning som supplement til de statslige bidrag til ophørsordningen.
Ministeren bør inden den 1. februar 1988 fremlægge resultatet af disse drøftelser for Folketingets Landbrugs- og Fiskeriudvalg.
Idet målsætningen om en reduktion på 15 pct. af fiskerflåden i løbet af 2 år opretholdes, opfordres ministeren endelig til at fremsende en statusrapport til Folketingets Landbrugs- og Fiskeriudvalg inden udløbet af 1988, i hvilken effekten af tiltagene i 1988 vurderes.
Et andet mindretal (Fremskridtspartiets medlem af udvalget) indstiller lovforslaget til forkastelse ved 3. behandling.
Svend Andersen ( S) nfmd.
Erling Christensen ( S ) Arne Jensen ( S ) Henning Nielsen ( S ) Bjørn Westh ( S ) Gade ( SF ) Birthe Hansen ( SF ) Inger Harms ( SF ) Knud Østergaard ( KF) fmd.
Grove ( KF ) Jette Thomsen ( KF ) Henning Andersen ( KF ) Povl Brøndsted ( V ) Svend Heiselberg ( V ) Emmert Andersen ( CD ) Dohrmann ( FP ) Larsen-Ledet ( RV ) Partierne KRF og FK havde ikke medlemmer i udvalget.
