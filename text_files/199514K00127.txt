Nr BTL 127 Betænkning over Forslag til lov om ændring af forskellige lovbestemmelser  

 om umyndighed m.v. (Ændringer som følge af værgemålsloven)   

 Nr L 127 1995-96, 1. samling Afgivet af Retsudvalget Afgivet: 19960416 Udvalget har behandlet lovforslaget i nogle møder og har herunder stillet  

 spørgsmål til justitsministeren, som denne har besvaret skriftligt.
 Der er af justitsministeren stillet ændringsforslag, hvorom henvises til  

 de ledsagende bemærkninger.
 Herefter indstiller udvalget lovforslaget til vedtagelse med  

 de af justitsministeren stillede ændringsforslag.
 ÆndringsforslagAf justitsministeren, tiltrådt af udvalget:
 Nye paragraffer 1) Efter § 27 indsættes som nye paragraffer:
 »§ 01 I lov nr. 217 af 28. april 1993 om udbetaling af  

 godtgørelse til umyndige HIV-positive blødere, transfusionssmittede m.fl.,  

 foretages følgende ændringer:
 1. I § 1 indsættes efter 2. pkt. som nyt punktum:
»Det samme gælder, hvis den pågældende er under værgemål efter  

 værgemålslovens § 5 og værgemålet omfatter sådanne midler.« 2. § 2, nr. 1, affattes således:
»1) § 25 og §§ 28-30 i værgemålsloven, og« 3. § 2, nr. 2, affattes således:
»2) værgemålslovens kapitel 5.« 4. I § 3, stk. 1, indsættes efter 1. pkt. som nyt punktum:
»Tilsvarende gælder for midler, der tilhører en person, der er under  

 værgemål efter værgemålslovens § 5, såfremt værgemålet omfatter sådanne  

 midler.« 5. I § 4 indsættes efter 2. pkt. som nyt punktum:
»Tilsvarende gælder for midler, der tilhører en person, der er under  

 værgemål efter værgemålslovens § 5, såfremt værgemålet omfatter sådanne  

 midler.« 6. I § 5 indsættes efter 3. pkt. som nyt punktum:
»Tilsvarende gælder for midler, der tilhører en person, der er under  

 værgemål efter værgemålslovens § 5, såfremt værgemålet omfatter sådanne  

 midler.« § 02 I lov nr. 440 af 14. juni 1995 om Blødererstatningsfonden  

 foretages følgende ændring:
 1. I § 7 indsættes efter 1. pkt. som nyt punktum:
»Tilsvarende gælder for midler, der tilhører en person, der er under  

 værgemål efter værgemålslovens § 5, såfremt værgemålet omfatter sådanne  

 midler.«» Til § 30 2) Efter nr. 1 indsættes som nyt nummer:
 »01. § 14, stk 2, affattes således:
»Stk. 2. Efter anmeldelse inden 14 dage til Færdselsstyrelsen  

 kan et dødsbo, en ægtefælle, der sidder i uskiftet bo, en skyldner, der har  

 anmeldt betalingsstandsning, et konkursbo eller en værge for en person, der  

 er under værgemål efter værgemålslovens § 5, under værgemål med fratagelse af  

 den retlige handleevne, jf. værgemålslovens § 6, eller under samværgemål  

 efter værgemålslovens § 7, midlertidigt få tilladelse til at fortsætte  

 virksomheden med henblik på rekonstruktion efter betalingsstandsning,  

 afhændelse, afvikling eller lignende.
Adgangen hertil gælder kun indtil seks  

 måneder fra dødsfaldet, betalingsstandsningens anmeldelse, konkursdekretets  

 afsigelse eller værgemålets iværksættelse.
I særlige tilfælde kan fristen  

 forlænges.«» Til § 31 3) Efter nr. 1 indsættes som nyt nummer:
 »01. § 16, stk. 2, affattes således:
»Stk. 2. Efter anmeldelse inden 14 dage til den myndighed,  

 der har givet tilladelsen, kan et dødsbo, en ægtefælle, der sidder i uskiftet  

 bo, en skyldner, der har anmeldt betalingsstandsning, et konkursbo eller en  

 værge for en person, der er under værgemål efter værgemålslovens § 5, under  

 værgemål med fratagelse af den retlige handleevne, jf. værgemålslovens § 6,  

 eller under samværgemål efter værgemålslovens § 7, midlertidigt få tilladelse  

 til at fortsætte virksomheden med henblik på afvikling, afhændelse eller  

 lignende.
Adgangen hertil gælder kun indtil seks måneder fra dødsfaldet,  

 betalingsstandsningens anmeldelse, konkursdekretets afsigelse eller  

 værgemålets iværksættelse.
I særlige tilfælde kan fristen  

 forlænges.«» Til § 33 4) I stk. 2 ændres »og §§ 27-29« til:  

 », §§ 27, 01, 28 og 29«, og i stk. 3 ændres »og §§  

 27-28« til: », §§ 27, 01 og 28«.
Bemærkninger Til nr. 1 Ad § 01, nr. 1 og nr. 4-6 Ved lov om udbetaling af godtgørelse til umyndige HIV-positive blødere,  

 transfusionssmittede m.fl. er der fastsat regler med det formål at sikre, at  

 værgen i almindelighed selv kan bestyre og råde over den godtgørelse, der  

 tilkommer den umyndige.
Som en konsekvens af værgemålsloven foreslås de bestemmelser i loven, der  

 omhandler umyndige HIV-positive blødere, transfusionssmittede m.fl. ændret,  

 således at godtgørelser kan udbetales til værgens bestyrelse og rådighed for  

 såvel umyndige som for personer, der er under værgemål efter værgemålslovens  

 § 5, såfremt værgemålet omfatter sådanne midler.
Herved stilles disse  

 persongrupper ens, for så vidt angår værgens mulighed for i almindelighed  

 selv at bestyre og råde over den godtgørelse, der tilkommer de pågældende.
Ad § 01, nr. 2 og 3 Det følger af lov om udbetaling af godtgørelse til umyndige HIV-positive  

 blødere, transfusionssmittede m.fl., at § 47 og § 51 i myndighedsloven ikke  

 finder anvendelse ved udbetaling af godtgørelser til værgens bestyrelse og  

 rådighed.
Dette indebærer dels, at reglen om, at værgen på passende måde skal  

 sørge for bevaring og frugtbargørelse af den umyndiges midler, ikke finder  

 anvendelse, dels at reglerne om tilsyn og indseende med værgens dispositioner  

 heller ikke finder anvendelse på godtgørelser, der udbetales efter loven.
 Som en konsekvens af gennemførelsen af værgemålsloven foreslås det, at  

 henvisningen i § 2, nr. 1, til § 47 og § 51 i myndighedsloven ændres til § 25  

 og §§ 28-30 i værgemålsloven.
 Efter loven er godtgørelse endvidere ikke undergivet de almindelige regler  

 i lov nr. 211 af 13. maj 1981 om anbringelse og bestyrelse af umyndiges  

 midler m.v., hvorefter umyndiges midler skal bestyres i en godkendt  

 forvaltningsafdeling.
 Ved værgemålslovens § 52, stk. 2, ophæves anbringelses- og  

 bestyrelsesloven og erstattes af reglerne i værgemålslovens kapitel 5.
 Det foreslås, at bestemmelsen i § 2, nr. 2, i lov om udbetaling af  

 godtgørelse til umyndige HIV-positive blødere, transfusionssmittede m.fl.  

 ændres i overensstemmelse hermed.
Ad § 02 Efter § 7 i lov om Blødererstatningsfonden udbetales støtte efter lovens §  

 4 til umyndige HIV-smittede blødere til værgens bestyrelse og rådighed efter  

 reglerne i lov om udbetaling af godtgørelse til umyndige HIV-positive  

 blødere, transfusionssmittede m.fl.
Som en konsekvens af gennemførelsen af værgemålsloven foreslås  

 bestemmelsen i § 7 ændret.
Der henvises til bemærkningerne til § 01, nr. 1 og  

 nr. 4-6.
Til nr. 2 Ifølge § 14, stk. 1, i lov om godskørsel bortfalder tilladelsen  

 til at udføre godskørselsvirksomhed eller godkendelsen som ansvarlig leder  

 for en vognmandsvirksomhed, hvis indehaveren blandt andet ikke opfylder  

 kravet om at være myndig i lovens § 3, stk. 1, nr. 3, eller § 4, jf. § 3,  

 stk. 1, nr. 3. Ifølge § 14, stk. 2, kan en værge for en umyndiggjort dog få  

 midlertidig tilladelse til at fortsætte virksomheden med henblik på  

 afvikling, afhændelse eller lignende.
Adgangen hertil gælder kun indtil seks  

 måneder efter umyndiggørelsen.
 Det foreslås, at § 14, stk. 2, ændres, således at værgen for en person,  

 der er under værgemål efter værgemålslovens § 5, under værgemål med  

 fratagelse af den retlige handleevne, jf. værgemålslovens § 6, eller under  

 samværgemål efter værgemålslovens § 7 kan fortsætte den umyndiges virksomhed  

 med henblik på afvikling, afhændelse eller lignende indtil seks måneder efter  

 værgemålets iværksættelse.
Da personer, der er under værgemål efter værgemålslovens § 5 eller § 7,  

 ikke fratages den retlige handleevne, vil der i disse tilfælde i princippet  

 være mulighed for, at også den, der er under værgemål, disponerer med hensyn  

 til virksomheden.
En aftale i forbindelse hermed indgået af den pågældende  

 vil dog eventuelt kunne anses for ikke bindende i medfør af reglen i  

 værgemålslovens § 46. Bliver adgangen for den, der er under værgemål, til at  

 disponere på egen hånd et problem i forhold til værgens midlertidige  

 fortsættelse af virksomheden, vil der i øvrigt kunne være grundlag for en  

 ændring af værgemålet, således at den pågældende fratages handleevnen og  

 dermed muligheden for at disponere retligt over virksomheden.
 Det tilføjes, at den foreslåede ændring svarer til den ændring af § 17,  

 stk. 2, i lov om vagtvirksomhed, der er gennemført ved lov nr. 389 af 15.  

 juni 1995 om ændring af retsplejeloven og forskellige andre love. (Ændringer  

 som følge af værgemålsloven).
Til nr. 3 Ifølge § 16, stk. 1, i lov om buskørsel bortfalder tilladelse  

 til at udføre erhvervsmæssig personbefordring med bus eller godkendelsen som  

 ansvarlig leder for en busvognmandsvirksomhed, hvis indehaveren blandt andet  

 ikke opfylder kravet om at være myndig i lovens § 12, stk. 1, nr. 3, eller §  

 13, jf. § 12, stk. 1, nr. 3. Ifølge § 16, stk. 2, kan en værge for en  

 umyndiggjort dog få midlertidig tilladelse til at fortsætte virksomheden med  

 henblik på afvikling, afhændelse eller lignende.
Adgangen hertil gælder kun  

 indtil seks måneder efter umyndiggørelsen.
 Det foreslås, at § 16, stk. 2, ændres, således at værgen for en person,  

 der er under værgemål efter værgemålslovens § 5, under værgemål med  

 fratagelse af den retlige handleevne, jf. værgemålslovens § 6, eller under  

 samværgemål efter værgemålslovens § 7 kan fortsætte den umyndiges virksomhed  

 med henblik på afvikling, afhændelse eller lignende indtil seks måneder efter  

 værgemålets iværksættelse.
 Der henvises i øvrigt til bemærkningerne til nr. 2.
 Til nr. 4 Der er tale om konsekvensændringer som følge af forslagene under  

 ændringsforslag nr. 1.
Dorte Bennedsen (S) Erling Christensen (S) Holger Graversen (S) Per  

 Kaalund (S) Lissa Mathiasen (S) Margrete Auken (SF) nfmd.
Bjørn Elmquist  

 (RV) fmd.
Søren Søndergaard (EL) Sonja Albrink (CD) Birthe Rønn  

 Hornbech (V) Inge Dahl-Sørensen (V) Svend Aage Jensby (V) Erling Oxdam (V)  

 Helge Adam Møller (KF) John Vinther (KF) Gitte Seeberg (KF) Tom Behnke (FP) Dansk Folkeparti havde ikke medlemmer i udvalget.
