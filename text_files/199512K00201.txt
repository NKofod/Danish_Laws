Nr LSF 201 Forslag til Lov om ændring af straffeloven (Strafansvar for juridiske  

 personer) Fremsat af justitsministeren (Bjørn Westh) den 7. februar 1996 Vedtaget ved tredjebehandling den 21. maj 1996 Lov nr. 474 af 12/06/1996 § 1 I straffeloven, jf. lovbekendtgørelse nr. 886 af 30. oktober 1992, som  

 senest ændret ved lov nr. 309 af 17. maj 1995, foretages følgende ændringer:
 1. 5. kapitel affattes således:
»5. kapitel Strafansvar for juridiske personer § 25. En juridisk person kan straffes med bøde, når det er bestemt  

 ved eller i medfør af lov.
 § 26. Bestemmelser om strafansvar for selskaber m.v. omfatter,  

 medmindre andet er bestemt, enhver juridisk person, herunder aktie-, anparts-  

 og andelsselskaber, interessentskaber, foreninger, fonde, boer, kommuner og  

 statslige myndigheder.
 Stk. 2 . Endvidere omfatter sådanne bestemmelser  

 enkeltmandsvirksomheder, for så vidt disse navnlig under hensyn til deres  

 størrelse og organisation kan sidestilles med de i stk. 1 nævnte selskaber.
 § 27. Strafansvar for en juridisk person forudsætter, at der inden  

 for dens virksomhed er begået en overtrædelse, der kan tilregnes en eller  

 flere til den juridiske person knyttede personer eller den juridiske person  

 som sådan.
Stk. 2. Statslige myndigheder og kommuner kan alene straffes i  

 anledning af overtrædelser, der begås ved udøvelse af virksomhed, der svarer  

 til eller kan sidestilles med virksomhed udøvet af private.« 2. I § 51, stk. 3 , indsættes efter »den skyldiges  

 betalingsevne«: »og til den opnåede eller tilsigtede fortjeneste  

 eller besparelse«.
 3. I § 52 indsættes som stk. 8:
»Stk. 8. Den bødefældte kan ikke kræve bøden betalt eller  

 erstattet af andre.« 4. I § 54 indsættes som stk. 3:
»Stk. 3. For bøder, der idømmes juridiske personer,  

 fastsættes ingen forvandlingsstraf.« 5. I § 94, stk. 4 , indsættes som 4. og 5.  

 pkt.:
»Afbrydes forældelsesfristen over for nogen, som har handlet på en  

 juridisk persons vegne, har fristafbrydelsen også virkning i forhold til den  

 pågældende juridiske person.
Afbrydelse af forældelsesfristen over for en  

 juridisk person har ikke virkning i forhold til personer, der har handlet på  

 den juridiske persons vegne.« § 2 Loven træder i kraft den 1. juli 1996.
§ 3 Loven gælder ikke for Færøerne, men kan ved kongelig anordning helt eller  

 delvis sættes i kraft for denne landsdel med de afvigelser, som de særlige  

 færøske forhold tilsiger.
Oprindeligt fremsat forslag I straffeloven, jf. lovbekendtgørelse nr. 886 af 30 oktober 1992 som  

 senest ændret ved lov nr. 309 af 17. maj 1995, foretages følgende ændringer:
 1. 5. kapitel affattes således:
»5. kapitel Strafansvar for juridiske personer § 25. En juridisk person kan straffes med bøde, når det er bestemt  

 ved eller i medfør af lov.
 § 26. Bestemmelser om strafansvar for selskaber m.v. omfatter,  

 medmindre andet er bestemt, enhver juridisk person, herunder aktie-, anparts-  

 og andelsselskaber, interessentskaber, foreninger, fonde, boer, kommuner og  

 statslige myndigheder.
 Stk. 2 . Endvidere omfatter sådanne bestemmelser  

 enkeltmandsvirksomheder, for så vidt disse navnlig under hensyn til deres  

 størrelse og organisation kan sidestilles med de i stk. 1 nævnte selskaber.
 § 27. Strafansvar for en juridisk person forudsætter, at der inden  

 for dens virksomhed er begået en overtrædelse, der kan tilregnes en eller  

 flere til den juridiske person knyttede personer eller den juridiske person  

 som sådan.
Stk. 2. Statslige myndigheder og kommuner kan alene straffes i  

 anledning af overtrædelser, der begås ved udøvelse af virksomhed, der svarer  

 til eller kan sidestilles med virksomhed udøvet af private.« 2. I § 51, stk. 3 , indsættes efter »den skyldiges  

 betalingsevne«: »og til den opnåede eller tilsigtede fortjeneste  

 eller besparelse«.
 3. I § 52 indsættes som stk. 8 :
» Stk. 8. Den bødefældte kan ikke kræve bøden betalt eller  

 erstattet af andre.« 4. I § 54 indsættes som stk. 3 :
» Stk. 3. For bøder, der idømmes juridiske personer,  

 fastsættes ingen forvandlingsstraf.« 5. I § 94, stk. 4 , indsættes som 4. og 5. pkt. :
»Afbrydes forældelsesfristen over for nogen, som har handlet på en  

 juridisk persons vegne, har fristafbrydelsen også virkning i forhold til den  

 pågældende juridiske person.
Afbrydelse af forældelsesfristen over for en  

 juridisk person har ikke virkning i forhold til personer, der har handlet på  

 den juridiske persons vegne.« § 2 Loven træder i kraft den 1. juli 1996.
§ 3 Loven gælder ikke for Færøerne, men kan ved kongelig anordning helt eller  

 delvis sættes i kraft for denne landsdel med de afvigelser, som de særlige  

 færøske forhold tilsiger.
Bemærkninger til lovforslaget Almindelige bemærkninger 1. Indledning I dansk ret har der længe været kendt et strafferetligt ansvar i form af  

 bødestraf, der kan pålægges juridiske personer, navnlig erhvervsdrivende  

 selskaber.
Dette kollektivansvar - i sin typiske form kaldet selskabsansvar -  

 kan enten kombineres med eller træde i stedet for ansvar for enkeltpersoner.  

 En forudsætning for sådant ansvar er, at det har hjemmel i lovgivningen på de  

 enkelte områder, hvor ansvaret skal gælde.
Straffeloven indeholder ingen  

 almindelige bestemmelser om denne ansvarsform.
Særlovsbestemmelser om  

 kollektivansvar findes derimod i mere end 200 særlove.
Hovedformålet med lovforslaget er at indføje nogle generelle bestemmelser  

 om kollektivansvar i straffeloven.
Lovforslaget bygger på Straffelovrådets  

 betænkning nr. 1289/1995 om juridiske personers bødeansvar.
En oversigt over forslagene i betænkningen findes i pkt. 2 nedenfor.
I  

 pkt. 3 redegøres for Justitsministeriets overvejelser vedrørende de enkelte  

 forslag i betænkningen.
2. Straffelovrådets betænkning om juridiske personers bødeansvar 2.1. Betænkningen Straffelovrådets betænkning indeholder en gennemgang af problemerne  

 vedrørende strafansvar for juridiske personer og for kommunale og statslige  

 myndigheder, jf. pkt. 2.2. og 2.3. nedenfor.
 I betænkningen gennemgås også spørgsmålet om selskabsansvar for  

 enkeltmandsvirksomheder, dvs. virksomheder, der er personligt ejede og  

 således ikke er omfattet af begrebet juridiske personer, jf. pkt. 2.4.
Rådet har også overvejet de gældende særlovsbestemmelser om objektivt  

 individualansvar, dvs. en enkeltpersons ansvar for en handling eller  

 undladelse, der hverken kan tilregnes den pågældende som forsætlig eller som  

 uagtsom.
Rådet foreslår, at anvendelsen af denne skærpede ansvarsform ophører  

 i dansk ret, jf. pkt. 2.7. nedenfor.
 Endelig har rådet i betænkningen overvejet spørgsmålene om  

 ansvarsbetingelser og ansvarsplacering, jf. pkt. 2.5. og 2.6. nedenfor, samt  

 bødeudmåling, forældelse og procesmåden i forbindelse med selskabsansvar, jf.  

 pkt. 2.8. - 2.10.
2.2. Hjemmel for kollektivansvar Straffelovrådet finder, at kollektivansvaret bør opretholdes, således at  

 det fortsat er muligt at gøre strafansvar gældende mod en juridisk person som  

 sådan.
Rådet henviser herved til, at det må antages, at dette ansvar er egnet til  

 at styrke den præventive virkning af særlovgivningens forbud og påbud og af  

 retshåndhævelsen, og at det i mange tilfælde bevirker en hensigtsmæssig  

 placering af ansvaret for overtrædelser, ikke mindst hvor et strafferetligt  

 ansvar ikke kan eller bør pålægges enkeltpersoner.
Kollektivansvaret giver  

 mulighed for en bødeudmåling, der står i et passende forhold til en  

 virksomheds størrelse og økonomi og til den indvundne eller tilsigtede  

 fortjeneste ved overtrædelse af loven.
Det er Straffelovrådets opfattelse, at kollektivansvaret i dansk ret  

 fortsat bør være betinget af hjemmel på de områder, hvor man ønsker, at det  

 skal gælde.
Straffelovrådet anbefaler derfor, at kollektivansvar som hidtil  

 skal have hjemmel i de enkelte love, hvor denne ansvarsform er ønskelig, men  

 således at der i straffeloven optages almindelige udfyldende bestemmelser om  

 ansvarssubjekter og ansvarsbetingelser, jf. herom pkt. 2.3.-2.5. nedenfor.
Straffelovrådet stiller sig kritisk over for det synspunkt, som  

 lejlighedsvis er gjort gældende i litteraturen, hvorefter straffeloven (eller  

 en anden lov) bør rumme en generel hjemmel til bødeansvar for juridiske  

 personer med hensyn til alle typer af strafbare forhold.
En sådan bestemmelse  

 ville indebære strafansvar i en langt videre udstrækning, end det er rimeligt  

 og praktisk påkrævet.
Efter rådets forslag vil der derfor fortsat være grund til at overveje, om  

 kollektivansvaret kan gøre nytte og bør gælde på det enkelte lovområde.
Rådet  

 finder, at lovhjemmel for kollektivansvar måske lidt for rutinemæssigt er  

 blevet optaget i særlove på områder, hvor der ikke er praktisk brug for det.  

 Rådet har imidlertid ikke i enkeltheder taget stilling til en reduktion af  

 antallet af særlovsbestemmelser herom.
Rådet henstiller derfor, at der i det  

 fremtidige særlovsarbejde anlægges en kritisk prøvelse af, om tilstrækkeligt  

 stærke praktiske grunde taler for at indføre eller opretholde denne udvidelse  

 af strafansvaret ud over området for individuelt ansvar for forsætligt eller  

 uagtsomt forhold.
Specielt med hensyn til overtrædelser af straffeloven og andre love, som  

 nu er og bør være betinget af, at der er handlet med forsæt, har  

 Straffelovrådet peget på betænkelighederne ved at hjemle bødeansvar for  

 juridiske personer.
I den forbindelse tager Straffelovrådet afstand fra en  

 juridisk konstruktion, der går ud på, at en kollektiv enhed ligesom en  

 enkeltperson kan handle med forsæt.
 Om Justitsministeriets overvejelser vedrørende dette spørgsmål henvises  

 til pkt. 3.1. nedenfor.
 Der henvises endvidere til betænkningens kap. 4 om kollektivansvarets  

 område og lovhjemmel (s. 48-58) og til bemærkningerne til § 25 i  

 lovforslagets § 1, nr. 1.
2.3. Selskaber og offentlige myndigheder Straffelovrådet foreslår, at der i straffeloven indsættes en generel  

 bestemmelse, der fastlægger kredsen af ansvarssubjekter i alle de love, der  

 indeholder hjemmel til strafansvar for kollektive enheder, og hvor der ikke  

 er gjort undtagelse i udvidende eller begrænsende retning med hensyn til  

 ansvarskredsen.
 Ved udformningen af den generelle regel må man efter rådets opfattelse  

 tilstræbe en afgrænsning, der er hensigtsmæssig for det store flertal af  

 love, hvor hjemmel til ansvar for juridiske personer er eller vil blive  

 indført, således at en fravigelse af den generelle afgrænsning kun vil komme  

 på tale i et mindre antal love.
Udgangspunktet bør derfor være, at ansvarskredsen beskrives forholdsvis  

 bredt og rummeligt, således at den mangfoldighed af fællesskabsformer, der nu  

 og i fremtiden kan tænkes at forekomme inden for de forskellige  

 lovgivningsområder, vil være omfattet.
Herved opnås også, at der ikke i  

 strafferetlig henseende vil være noget vundet ved at organisere en virksomhed  

 på en bestemt måde, hvis sådanne overvejelser overhovedet måtte blive tillagt  

 betydning ved konstruktionen af virksomheder.
En for snæver afgrænsning kan  

 også medføre, at der i særlove opstår behov for at foretage en udvidelse af  

 ansvarskredsen i forhold til den generelle bestemmelse.
Straffelovrådet  

 finder endvidere ikke, at det er en afgørende indvending mod en rummeligt  

 formuleret generel bestemmelse, at en eller flere af de enhedsformer, der er  

 omfattet af den generelle regel, ikke er af praktisk betydning inden for alle  

 lovområder.
 Straffelovrådet foreslår på denne baggrund, at en generel bestemmelse i  

 straffeloven om afgrænsning af ansvarskredsen omfatter »enhver  

 juridisk person, herunder aktie-, anparts- og andelsselskaber,  

 interessentskaber, foreninger, fonde, boer, kommuner og statslige  

 myndigheder« , jf. rådets forslag til § 26, stk. 1, i straffeloven.
Bestemmelsen er tydeligere og rækker videre end den hidtil anvendte  

 standardbestemmelse om »aktieselskaber, anpartsselskaber,  

 andelsselskaber eller lignende«.
De tre i standardbestemmelsen nævnte  

 selskabstyper, aktie-, anparts- og andelsselskaber, er særskilt opregnede.  

 Desuden medtages interessentskaber, som i gældende ret normalt ikke har været  

 omfattet af udtrykket »eller lignende«.
Endvidere er foreninger,  

 fonde og boer udtrykkeligt nævnt.
Det følger af Højesterets dom i Ugeskrift for Retsvæsen 1986, side 183, at  

 kommuner og statslige myndigheder ikke kan anses for omfattet af tilføjelsen  

 »eller lignende« i de gældende særlovsbestemmelser om strafansvar  

 for juridiske personer.
På denne baggrund er der siden midten af 1980'erne i  

 en del tilfælde vedtaget særlovsbestemmelser, der udtrykkeligt undergiver  

 kommuner, kommunale fællesskaber og statslige myndigheder samme bødeansvar  

 som virksomheder.
Det er Straffelovrådets opfattelse, at man også i en generel bestemmelse i  

 straffeloven om ansvarssubjekterne bør fastholde den ligestilling af private  

 selskaber m.v. og offentlige myndigheder, som den nyeste særlovgivning har  

 fastslået.
Det er fundet overflødigt udtrykkeligt at nævne de i nyere  

 særlovsbestemmelser medtagne »kommunale fællesskaber«, idet sådanne  

 fællesskaber vil være omfattet af den foreslåede bestemmelse, uanset om de er  

 organiseret som interessentskab, andelsselskab el. lign.
Straffelovrådet foreslår, at bestemmelserne i straffeloven om strafansvar  

 for juridiske personer skal have virkning også i forhold til allerede  

 gældende bestemmelser herom i særlovgivningen.
Det indebærer, at de  

 nugældende bestemmelser om strafansvar for juridiske personer uanset deres  

 formulering vil have samme anvendelsesområde som de nye regler i  

 straffeloven.
 F.eks. vil kommuner og statslige myndigheder kunne ifalde ansvar, selv om  

 de ikke er nævnt i den pågældende særlovsbestemmelse, men det gælder dog kun  

 for overtrædelser, der begås efter straffelovsændringens ikrafttræden, jf.  

 straffelovens § 3.
 Straffelovrådet forudsætter i den forbindelse, at eksisterende  

 bestemmelser om selskabsansvar ved først givne lejlighed ændres i  

 overensstemmelse med de nye regler i straffeloven.
 Der henvises i øvrigt til betænkningens kap. 5 om ansvarssubjekter, pkt.  

 5.1.-5.6. (s. 59-73), og til bemærkningerne til § 26 i lovforslagets § 1, nr.  

 1. Om Justitsministeriets overvejelser henvises til pkt. 3.1. nedenfor.
2.4. Enkeltmandsvirksomheder Straffelovrådet foreslår, at kollektivansvaret også bør gælde for visse  

 enkeltmandsejede virksomheder.
Af betænkningen fremgår det dog, at  

 spørgsmålet har givet anledning til nogen tvivl i rådet.
 På den ene side finder Straffelovrådet det klart, at det kan virke noget  

 vilkårligt, hvis en personligt ejet virksomhed ikke kan ifalde et bødeansvar,  

 som kan pålægges en selskabsdrevet virksomhed i samme branche og af samme  

 størrelse og struktur.
 På den anden side finder rådet det betænkeligt at sigte på en generel  

 ligestilling af enkeltmandsvirksomheder med selskaber og andre kollektiver.  

 Et meget stort antal virksomheder inden for landbrug, detailhandel, håndværk,  

 liberale erhverv m.v. er af en begrænset størrelse og har en enkeltperson som  

 den, der udfører eller leder og overvåger virksomhedens aktiviteter.
På områder som de nævnte må det efter rådets opfattelse anses for  

 tilstrækkeligt at bygge på strafferettens almindelige princip om personligt  

 ansvar for den, hvem en overtrædelse kan tilregnes som forsætlig eller  

 uagtsom.
En generel hjemmel for bødeansvar for virksomheden som sådan ville  

 betyde, at der i enkeltmandsejede virksomheder i vidt omfang bestod en  

 dobbelt risiko for strafansvar, idet der ville kunne pålægges virksomhedens  

 ejer bødestraf - i sjældnere tilfælde frihedsstraf - sammen med et bødeansvar  

 for virksomheden.
Begge bøder måtte da udredes af den samme person.
Straffelovrådet foreslår på denne baggrund en mellemløsning med hensyn til  

 strafansvaret for enkeltmandsejede virksomheder.
Efter § 26, stk. 2, i rådets  

 lovudkast skal kollektivansvaret således omfatte enkeltmandsvirksomheder,  

»for så vidt disse navnlig under hensyn til deres størrelse og  

 organisation kan sidestilles med de i stk. 1 nævnte selskaber« ,  

 dvs. aktie-, anparts- og andelsselskaber.
Rådet har ikke fundet at burde foreslå en mere skarp afgrænsning af de  

 enkeltmandsvirksomheder, der skal være omfattet af bestemmelsen om  

 kollektivansvar, f.eks. ved angivelse af en mindstegrænse for antallet af  

 ansatte.
Efter rådets forslag vil der således tilkomme domstolene en  

 selvstændig rolle med hensyn til afgrænsningen.
Dette falder godt i tråd med,  

 at anvendelsen af denne særlige ansvarsform principielt bør have en  

 faktultativ karakter og kræve et konkret skøn over ansvarsudvidelsens  

 rimelighed.
Straffelovrådet går imidlertid ud fra, at det anvendte ordvalg i § 26,  

 stk. 2, i praksis vil gøre det muligt at skille mindre virksomheder med  

 overskuelige ledelsesmæssige forhold fra og at indkredse de tilfælde, hvor et  

 ansvar for virksomheden kommer i betragtning.
Det sidste vil især være  

 tilfældet med hensyn til større virksomheder med et større antal ansatte,  

 udpræget funktionsdeling og ledere på mellemniveauer, hvor en ejer og/eller  

 øverste leder ikke kan ventes at tage del i alle aktiviteter.
 Skulle der i administrativ bødepraksis på et område vise sig en  

 tilbøjelighed til at strække bødeforelægs praksis for vidt, f.eks. for at  

 undgå besværet med at undersøge, hvorledes en lovovertrædelse er indtruffet,  

 vil adgangen til domstolsprøvelse efter Straffelovrådets opfattelse give  

 tilstrækkelig sikkerhed for en ansvarsbedømmelse i overensstemmelse med  

 lovens intentioner.
 Der henvises i øvrigt til betænkningens kap. 5 om ansvarssubjekter, pkt.  

 5.7. (s. 73-76), og til bemærkningerne til § 26, stk. 2, i lovforslagets § 1,  

 nr. 1.
Straffelovrådets forslag om enkeltmandsejede virksomheder skal endvidere  

 ses i sammenhæng med rådets forslag om, at bestemmelser (bortset fra  

 bestemmelserne i medieansvarsloven) om objektivt individualansvar - dvs.  

 ansvar for enkeltpersoner uden skyld - ophæves.
Der henvises herom til pkt.  

 2.7. nedenfor.
 Om Justitsministeriets overvejelser vedrørende dette spørgsmål og  

 spørgsmålet om strafansvar for enkeltmandsvirksomheder henvises til pkt. 3.2.  

 nedenfor.
2.5. Ansvarsbetingelser Der findes ikke i dag almindelige lovregler om, under hvilke betingelser  

 et selskabsansvar, der har hjemmel i en særlov, bliver aktuelt.
Der er i  

 teori og praksis forskellige opfattelser heraf.
Kollektivansvaret er ofte blevet betegnet som et objektivt ansvar - et  

 sidestykke til det objektive individualansvar, hvor en lovovertrædelse ikke  

 kan tilregnes en person som hverken forsætlig eller uagtsom.
I den  

 forbindelse har det kunnet hævdes, at en objektivt konstateret overtrædelse  

 inden for virksomheden er tilstrækkeligt grundlag for at pålægge denne et  

 bødeansvar.
En anden opfattelse går ud på, at der på en eller anden måde må  

 tilføjes et skyldkrav, eventuelt således at der skal være udvist forsætligt  

 eller uagtsomt forhold fra en eller flere til virksomheden knyttede  

 enkeltpersoner.
Straffelovrådet finder det nødvendigt, at man ved en generel bestemmelse i  

 straffeloven søger afklaret, hvad der skal gælde herom.
Det forslag til en  

 bestemmelse i straffelovens § 27, som rådet har formuleret, svarer til, hvad  

 der trods den nævnte usikkerhed - efter rådets opfattelse mest sandsynligt  

 vil blive lagt til grund af domstolene som gældende ret.
Efter forslaget vil strafansvar for en juridisk person for det første  

 forudsætte, at der er begået en overtrædelse inden for virksomheden.  

 Overtrædelser, der begås af medarbejdere i forbindelse med arbejdets  

 udførelse, må som hovedregel anses for begået inden for virksomheden.
Der kan  

 dog forekomme overtrædelser begået af ansatte, som må anses for så fremmede  

 eller uvedkommende i forhold til den juridiske person, at overtrædelsen ikke  

 objektivt kan henføres til den juridiske persons virkefelt.
Der tænkes her  

 f.eks. på en ansats overtrædelser af køre- og hviletidsbestemmelserne i  

 tilfælde, hvor den pågældende efter ankomst til arbejdspladsen  

 fortsætter kørslen for at transportere noget materiale hjem til sin  

 privatbolig, jf. betænkningen s. 93.
Til den nævnte objektive betingelse for selskabsansvar føjes en betingelse  

 af den type, som sædvanligvis betegnes som hørende til forseelsens subjektive  

 side.
Dette skyldkrav, der er tænkt som en tydelig tilnærmelse til kravet om  

 forsæt eller uagtsomhed ved personligt strafansvar, kan forekomme i to  

 former, nemlig enten som tilregnelse hos personer, der er knyttet til den  

 juridiske person, eller som tilregnelse hos den juridiske person som sådan,  

 jf. rådets forslag til straffelovens § 27, stk. 1.
I den førstnævnte form skal den objektive lovovertrædelse kunne tilregnes  

 en eller flere til den juridiske person knyttede personer.
Hertil henregnes  

 ledelse og ansatte.
Fejl begået af personer med en anden tilknytning til den  

 juridiske person kan dog efter omstændighederne også pådrage den juridiske  

 person strafansvar, f.eks. i tilfælde, hvor den pågældende må anses for at  

 have handlet på virksomhedens vegne (selskabsansvar i forbindelse med  

 kontraheret bistand). Det kræves normalt ikke, at man kan henføre det  

 dadelværdige forhold til en bestemt medarbejder.
Anonyme fejl er således også  

 omfattet.
Med udtrykket »anonyme fejl« sigter Straffelovrådet til  

 overtrædelser, hvor det af omstændighederne fremgår, at en person inden for  

 virksomheden har begået et tilregneligt forhold, men hvor det er vanskeligt  

 eller umuligt at finde frem til denne person, jf. betænkningen s. 83.
I den anden form skal overtrædelsen kunne tilregnes virksomheden som sådan  

 dvs. lægges denne til last som en fejl ved arbejdets tilrettelæggelse eller  

 som manglende kontrol eller på anden måde.
Herunder vil bl.a. falde de  

 såkaldte kumulerede fejl.
Med dette udtryk sigter Straffelovrådet til fejl,  

 der består i en flerhed af handlinger eller undladelser inden for  

 virksomheden, begået af flere personer, der hver for sig er straffri på grund  

 af en ringe andel eller ringe uagtsomhed i det strafbare resultat, men hvor  

 de enkelte andele tilsammen resulterer i overtrædelsen, jf. betænkningen s.  

 83.
Kan der ikke bevises et tilregneligt forhold udvist af personer knyttet  

 til virksomheden (ledelsespersoner, ansatte og eventuelt andre - 1. led),  

 eller kan det efter det oplyste ikke bebrejdes virksomheden som sådan (2.  

 led), at overtrædelsen er forekommet, vil kollektivansvaret ikke kunne  

 pålægges.
Hvor betingelsen i bestemmelsens første led er opfyldt, er den  

 juridiske persons ansvar i realiteten et hæftelseslignende ansvar for  

 enkeltpersoners overtrædelse.
I det andet led er der tale om i mangel af  

 bevis for enkeltpersoners fejl at anlægge en skyldbedømmelse - en form for  

 uagtsomhedsbedømmelse - i forhold til virksomheden som sådan.
Der tilføjes i § 27, stk. 2, i Straffelovrådets lovudkast en bestemmelse  

 om, at bødeansvaret for statslige myndigheder og kommuner er begrænset til  

 overtrædelser begået ved udøvelse af virksomhed, der svarer til eller kan  

 sidestilles med virksomhed udøvet af private.
Ved denne bestemmelse  

 tilkendegives, at myndigheders bødeansvar ikke omfatter handlinger, der må  

 opfattes som led i myndighedsudøvelse.
En kommune vil f.eks. kunne ifalde  

 ansvar, hvis der i forbindelse med driften af et kommunalt rensningsanlæg  

 sker en overtrædelse af miljøbeskyttelsesloven, men derimod ikke, hvis  

 kommunen i sin egenskab af miljømyndighed har set igennem fingre med en  

 virksomheds ulovlige udledning.
I sidstnævnte tilfælde kan der i stedet blive  

 spørgsmål om at pålægge de ansvarlige kommunalbestyrelsesmedlemmer et  

 personligt strafansvar.
 Der henvises i øvrigt til betænkningens kap. 6 om ansvarsbetingelser (s.  

 78-98) og til kap. 7 om selskabsansvar i forbindelse med kontraheret bistand  

 (s. 99- 107). Desuden henvises til § 27 i lovforslagets § 1, nr. 1.
 Om Justitsministeriets overvejelser henvises til pkt. 3.1. nedenfor.
2.6. Ansvarsplacering Selskabsansvar kan efter gældende ret pålægges sammen med individuelt  

 ansvar for en eller flere personer for den samme lovovertrædelse, såfremt  

 ansvarsbetingelserne i begge henseender er opfyldte.
Men det er også muligt  

 at begrænse tiltalen til at angå enten den juridiske person eller  

 enkeltpersoner, selv om en straffesag med både kollektivt og individuelt  

 ansvarssubjekt skønnes at være gennemførlig.
 Det kan efter Straffelovrådets opfattelse ikke anbefales, at der søges  

 gennemført en generel bestemmelse, der tager sigte på at løse spørgsmålet om  

 valg af ansvarssubjekt i de tilfælde, hvor betingelserne både for  

 selskabsansvar og for individuelt ansvar må anses for at være opfyldt.
Det må antages - og synes også bekræftet ved oplysninger om den hidtil  

 fulgte praksis - at der er behov for varierende løsninger.
På en del af de  

 områder, hvor kollektivansvaret er hjemlet, må der gives dette ansvar en  

 udstrakt anvendelse.
Om der hertil bør føjes et individuelt ansvar, kan bero  

 på, om den ansvarlige person har virket i en ledende stilling, og om  

 overtrædelsen kan tilregnes den pågældende som forsætlig eller groft uagtsom.  

 Der er områder, hvor lovgivningen pålægger den enkelte et selvstændigt og  

 individuelt ansvar for overholdelsen af reglerne, og hvor det derfor ville  

 modvirke lovgivningens formål, hvis man gennem regler om ansvarsplacering  

 undtog en del af disse personer fra ansvar i tilfælde af strafbar  

 overtrædelse af reglerne.
Straffelovrådet nævner i den forbindelse bl.a.  

 ansattes kørsel med overlæs som eksempel på, at der normalt ikke kan gives  

 afkald på at gøre individuelt ansvar gældende samtidig med, at der rejses  

 tiltale mod det selskab, der er arbejdsgiver og ejer køretøjet, jf.  

 betænkningen s. 123.
Generelt finder Straffelovrådet imidlertid, at det er betænkeligt at gøre  

 både kollektivt og individuelt ansvar gældende i tilfælde, hvor dette skønnes  

 at føre til en præventivt overflødig, dobbelt strafanvendelse.
Det er således  

 rådets opfattelse, at virksomhedsansvaret på mange områder må være det  

 primære.
Det gælder især, når det må formodes, at lovovertrædelsen er  

 økonomisk motiveret, men også f.eks., hvis den udviste uagtsomhed ikke er  

 graverende, eller den person, som lovovertrædelsen kan tilregnes, har en  

 underordnet stilling i virksomheden.
 Mens der som nævnt ikke kan tilrådes en generel vejledende bestemmelse,  

 anbefaler rådet, at der i højere grad end hidtil søges udarbejdet direktiver  

 eller vejledende retningslinier for valget af strafsubjekt inden for de  

 enkelte lovområder.
 Rådet foreslår endvidere, at der overvejende af ordensmæssige grunde ved  

 regler fastsat af rigsadvokaten i medfør af retsplejelovens § 722, stk. 1,  

 nr. 7, tilvejebringes udtrykkelig hjemmel til tiltalefrafald over for  

 enkeltpersoner i tilfælde, hvor en bødereaktion over for den juridiske person  

 findes tilstrækkelig.
 Der henvises i øvrigt til betænkningens kap. 8 om ansvarsplacering (s.  

 108-128) og til bemærkningerne til § 27 i lovforslagets § 1, nr. 1.
 Om Justitsministeriets overvejelser henvises til pkt. 3.1. nedenfor.
2.7. Objektivt individualansvar Straffelovrådet kunne efter kommissoriet vedrørende juridiske personers  

 strafansvar behandle andre spørgsmål, der er beslægtede hermed.
Rådet har  

 fundet det naturligt at tage stilling til det såkaldte objektive  

 individualansvar, dvs. det strafansvar, som kan pålægges en enkeltperson uden  

 iagttagelse af dansk strafferets almindelige krav om, at der skal være udvist  

 et forsætligt eller uagtsomt forhold.
Denne skærpede ansvarsform er en  

 fravigelse af princippet i straffelovens § 19 om tilregnelse, og den kræver  

 lovhjemmel.
Det objektive individualansvar forekommer meget sjældnere end  

 strafansvaret for juridiske personer, men har dog hjemmel i ca. 20 særlove.
Straffelovrådet finder, at der bør anlægges en mere kritisk vurdering af  

 det objektive individualansvar end den, der har fundet udtryk i den ganske  

 vist meget tilbageholdende lovgivningspraksis.
Der er store principielle  

 betænkeligheder ved at fravige strafferettens skyldprincip, som går ud på, at  

 en lovovertrædelse, der er realiseret ved aktiv handlen eller ved undladelse,  

 skal kunne bebrejdes ansvarssubjektet som forsætlig eller - som det normalt  

 er tilfældet på særlovsområder - i det mindste uagtsom (i visse love: groft  

 uagtsom).
Det er Straffelovrådets konklusion, at de gældende bestemmelser om  

 objektivt individualansvar bør ophæves.
Der bortses i den forbindelse fra  

 bestemmelserne herom i medieansvarsloven (omtalt i betænkningen s. 136-137),  

 som rådet ikke har fundet anledning til at tage stilling til, bl.a. fordi  

 denne lovgivning for nylig har været genstand for en meget grundig revision.
Anvendelsen af selskabsansvar med de af Straffelovrådet foreslåede  

 udvidelser, dels til interessentskaber, dels til visse  

 enkeltmandsvirksomheder, jf. pkt. 2.3 og 2.4. ovenfor, vil efter rådets  

 opfattelse stærkt begrænse behovet for at kunne pålægge personer et  

 bødeansvar uden skyld.
Der vil dog også være områder, hvor denne betragtning  

 ikke holder stik.
Straffelovrådet peger i den forbindelse f.eks. på  

 arbejdsmiljøområdet og reglerne om overlæs, hvor der i dag er hjemmel til  

 objektivt individualansvar, men hvor der efter § 26, stk. 2, i rådets  

 lovudkast vil være enkeltmandsvirksomheder, der ikke bliver omfattet af den  

 foreslåede regel, og hvor indehaveren ikke vil kunne bebrejdes en  

 overtrædelse, som begås af en ansat.
Ophæves bestemmelserne om objektivt  

 individualansvar på disse områder, vil det således betyde, at der efter  

 omstændighederne ikke vil være mulighed for at placere et strafferetligt  

 ansvar hverken på indehaveren personligt eller på virksomheden som sådan.
Der  

 vil alene være mulighed for at straffe den pågældende ansatte.
 Der er imidlertid efter Straffelovrådets opfattelse generelt grund til at  

 nære nogen tvivl om det objektive bødeansvars præventive nytteværdi, og  

 navnlig må man spørge, om strafferetten kan forsvare at opretholde lovregler  

 om ansvar for objektive overtrædelser, som de tiltalte ikke kan gøre for.
 Der henvises i øvrigt herom til betænkningens kap. 9 (s. 129-144) og kap.  

 10 (s. 145-152), hvor der er redegjort nærmere for spørgsmålet om objektivt  

 individualansvar og for rådets forslag om ophævelse af sådanne bestemmelser.
 Om Justitsministeriets overvejelser henvises til pkt. 3.2. nedenfor.
2.8. Bødens udmåling og betaling Anvendelsen af bødestraf i sager om kollektivansvar følger straffelovens  

 almindelige regler.
Bøden udmåles som sumbøde (dvs. et samlet beløb, f.eks.  

 10.000 kr., i modsætning til 10 dagbøder a 1.000 kr.). Ud over hensynet til  

 lovovertrædelsens beskaffenhed og grovhed, jf. straffelovens § 80, fremhæver  

 § 51, stk. 3, særligt hensynet til den skyldiges betalingsevne.
Det har  

 derfor støtte i loven, at den bøde, som pålægges en juridisk person, kan  

 blive væsentlig større end den, som udmåles over for strafskyldige  

 enkeltpersoner.
Det må efter Straffelovrådets opfattelse betragtes som en mangel ved loven  

 - dog nærmest af formel karakter - at § 51, stk. 3, ikke nævner hensynet til  

 den ved lovovertrædelsen opnåede eller tilsigtede fortjeneste.  

 Straffelovrådet foreslår derfor, at der til § 51, stk. 3, om »særligt  

 hensyn til den skyldiges betalingsevne« føjes ordene »og til den  

 opnåede eller tilsigtede fortjeneste eller besparelse«.
Tilføjelsen vil  

 også gælde bøder, der udmåles over for enkeltpersoner.
Det er en selvfølge, at afsoning af forvandlingsstraf for ubetalte  

 selskabsbøder ikke kommer i betragtning.
Af ordensmæssige grunde foreslår  

 Straffelovrådet dog en tilføjelse til straffelovens § 54, hvorved det  

 fastslås, at der ikke fastsættes forvandlingsstraf for bøder, der idømmes  

 juridiske personer.
Straffelovrådet overvejer i betænkningen, om en juridisk person, der har  

 fået pålagt en bøde, kan gøre regres gældende mod en ansat, som virksomheden  

 anser som ansvarlig for lovovertrædelsen, dvs. kræve et beløb betalt af den  

 ansatte svarende til den pålagte bøde.
Ifølge rådet har spørgsmålet  

 formentlig større principiel end praktisk interesse.
Rådet mener, at  

 spørgsmålet må besvares benægtende.
Når en straffesag er afgjort, bør der  

 ikke ved en senere sag i civilretlige former kunne ske en ændring af den  

 ansvarsplacering og den udmåling af ansvarssubjektets bødetilsvar, som har  

 fundet sted.
Straffelovrådet foreslår derfor, at der i straffelovens § 52 som nyt stk.  

 8 optages en bestemmelse om, at den bødefældte ikke kan kræve bøden betalt  

 eller erstattet af andre.
Bestemmelsen vil omfatte både fysiske og juridiske  

 personer.
 Der henvises i øvrigt til betænkningens kap. 11 om sanktioner m.v. (s.  

 153-167) og kap. 12 om regres og skattemæssige spørgsmål (s. 168-176). Der  

 henvises endvidere til bemærkningerne til § 51, stk. 3, § 52, stk. 8, og §  

 54, stk. 3, i lovforslagets § 1, nr. 2, 3 og 4.
 Om Justitsministeriets overvejelser henvises til pkt. 3.1. nedenfor.
2.9. Forældelse Det følger af straffelovens § 93, stk. 1, nr. 1, at en juridisk persons  

 strafansvar som hovedregel forældes på 2 år, fordi straffen aldrig kan  

 overstige bøde.
En længere forældelsesfrist vil dog gælde, dels i medfør af §  

 92, stk. 2, 2. pkt., om unddragelse af told eller afgift, dels efter § 93,  

 stk. 3, om visse overtrædelser af skattekontrolloven, og endelig i medfør af  

 specielle særlovsbestemmelser om en længere frist end 2 år.
Straffelovrådet finder, at de her nævnte regler om forældelse af juridiske  

 personers strafansvar bør opretholdes.
Man finder ikke grund til at foreslå  

 en bestemmelse, efter hvilken forældelsesfristen for en juridisk person ikke  

 kan være kortere end den, der gælder for fysiske personer med hensyn til den  

 samme lovovertrædelse.
En sådan bestemmelse ville alligevel i langt de fleste  

 tilfælde føre til en forældelsesfrist på 2 år, fordi den af fysiske personer  

 forskyldte straf normalt er en bøde, jf. herved § 93, stk. 1, nr. 1. Den  

 ovennævnte hovedregel om en 2 års forældelsesfrist for juridiske personer er  

 ifølge rådet en enkel løsning, men den kan naturligvis fraviges i en særlov,  

 hvor forholdene taler for det.
Forældelsesfristen for en juridisk person afbrydes efter samme regler som  

 fristen i forhold til en fysisk person, jf. straffelovens § 94, stk. 4. Der  

 findes i retspraksis eksempler på, at et fristafbrydende skridt over for en  

 enkeltperson, der har handlet på en juridisk persons vegne, også er tillagt  

 virkning i forhold til den juridiske person.
Med hensyn til den omvendte  

 situation er der eksempler på, at et fristafbrydende skridt over for en  

 juridisk person er tillagt virkning i forhold til ansvarlige enkeltpersoner.
 Straffelovrådet kan tiltræde, at fristafbrydelse over for personer, der  

 har handlet på vegne af en juridisk person, tillægges virkning i forhold til  

 den juridiske person.
 Derimod finder rådet, at fristafbrydelse over for enkeltpersoner må  

 forudsætte, at der er foretaget et fristafbrydende skridt over for den  

 enkelte personligt.
 Straffelovrådet foreslår derfor en tilføjelse til straffelovens § 94, stk.  

 4, der går ud på, at i tilfælde, hvor forældelsesfristen afbrydes over for  

 nogen, som har handlet på en juridisk persons vegne, har denne  

 fristafbrydelse også virkning i forhold til den pågældende juridiske person.
Det følger modsætningsvis heraf, at en fristafbrydelse over for  

 vedkommende juridiske person ikke vil kunne tillægges virkning i forhold til  

 enkeltpersoner.
Afbrydelse af forældelse i forhold til eventuelt ansvarlige  

 enkeltpersoner vil således i alle tilfælde kræve, at der foretages  

 afbrydelsesskridt over for de pågældende personligt.
 Der henvises i øvrigt til betænkningens kap. 13 om processuelle spørgsmål  

 m.v., pkt. 13.7. og pkt. 13.8. (s. 188-191) og til bemærkningerne til § 94,  

 stk. 4, i lovforslagets § 1, nr. 5.
 Om Justitsministeriets overvejelser henvises til pkt. 3.1. nedenfor.
2.10. Processuelle spørgsmål Retsplejeloven indeholder ingen bestemmelser, som udtrykkeligt nævner  

 juridiske personer som genstand for sigtelse og tiltale.
Det må derfor  

 afgøres ud fra reglerne om fysiske personer og de grundsætninger, der kan  

 udledes heraf, hvad der skal gælde om straffesager mod juridiske personer.  

 Sådanne spørgsmål behandles i betænkningens kap. 13 om processuelle spørgsmål  

 m.v., der navnlig omhandler fremgangsmåden med hensyn til meddelelser til  

 selskabet om en sigtelse, afhøring ved politiet, fremsættelse af bødeforelæg,  

 udformning af anklageskrift og afhøring i retten.
 Det fremhæves, at der i meddelelser til den juridiske person bør anføres  

 en personlig adressat, typisk en virksomheds direktør, hvorved det sikres, at  

 der inden for den juridiske person kan tages de skridt, som henvendelsen  

 giver anledning til.
Et herfra forskelligt spørgsmål er, hvem der under straffesagen kan  

 optræde som den juridiske persons processuelle repræsentant.
Straffelovrådet  

 antager, at dette i almindelighed afgøres af den juridiske person selv.
Det  

 er ligeledes rådets opfattelse, at den processuelle repræsentant har de  

 beføjelser, som efter loven tilkommer en sigtet eller tiltalt fysisk person,  

 og at den pågældende således ikke er undergivet vidnepligt og strafansvar for  

 falsk forklaring.
Andre ansatte inden for den juridiske person afhøres som  

 vidner, medmindre de er personligt sigtede i anledning af samme forhold eller  

 kunne risikere at blive det som følge af afgivelse af sandfærdig forklaring.
 For så vidt angår straffesager mod en offentlig myndighed, antager  

 Straffelovrådet, at alle ansatte personer behandles efter reglerne om vidner,  

 medmindre de er personligt sigtede eller risikerer at blive det.
Straffelovrådet har ikke taget stilling til, i hvilket omfang der kan  

 antages at være behov for at gennemføre ændringer i retsplejeloven med  

 henblik på særskilt regulering af straffesager mod juridiske personer.
Noget  

 væsentligt behov for sådanne lovændringer synes der ifølge rådet ikke at  

 være, men videre overvejelser vedrørende dette spørgsmål må i givet fald ske  

 i anden sammenhæng, hvor også de hermed beslægtede spørgsmål om civile sager  

 kan tages op til drøftelse.
 Der henvises i øvrigt til betænkningens kap. 13 om processuelle spørgsmål  

 m.v., pkt. 13.1. - 13.6. (s. 177- 188).
 Om Justitsministeriets overvejelser henvises til pkt. 3.1. nedenfor.
3. Justitsministeriets overvejelser 3.1. Strafansvar for juridiske personer Justitsministeriet finder i lighed med Straffelovrådet, at  

 kollektivansvaret bør opretholdes, jf. pkt. 2.2. ovenfor.
 Som anført af Straffelovrådet, må det således antages, at dette ansvar er  

 egnet til at styrke den præventive virkning af de regler i særlovgivningen,  

 der medfører pligter for virksomheder, og at det i mange tilfælde indebærer  

 en hensigtsmæssig placering af ansvaret for overtrædelser, navnlig hvor straf  

 ikke kan eller bør pålægges enkeltpersoner.
 Endvidere giver kollektivansvaret mulighed for at fastsætte bøder, der  

 står i passende forhold til virksomhedens størrelse og økonomi og til den  

 fortjenste, der er opnået eller tilsigtet ved lovovertrædelsen.
Justitsministeriet er også enig med Straffelovrådet i, at  

 kollektivansvaret fortsat bør have hjemmel i de enkelte love, hvor denne  

 ansvarsform ønskes, og at straffeloven alene skal indeholde almindelige  

 udfyldende bestemmelser om ansvarssubjekter og ansvarsbetingelser.
Som det  

 fremgår af Straffelovrådets overvejelser om dette spørgsmål, jf. betænkningen  

 s. 49-53, må denne fremgangsmåde antages at give den bedste anledning til at  

 overveje, om der på de enkelte områder kan forekomme overtrædelser begået af  

 juridiske personer og være noget at vinde ved at udvide det strafferetlige  

 ansvar ud over det individuelle ansvar.
Justitsministeriet kan endvidere tilslutte sig, at der i straffeloven  

 optages en generel bestemmelse om ansvarskredsen svarende til § 26, stk. 1, i  

 rådets lovudkast, jf. pkt. 2.3. ovenfor.
Som Straffelovrådet nævner, opnås  

 det herved, at de fællesskabsformer med karakter af juridisk person, der nu  

 og i fremtiden kan tænkes at forekomme, vil være omfattet af bestemmelser om  

 selskabsansvar, og at der ikke med hensyn til strafansvar vil være vundet  

 noget ved at organisere en virksomhed på en bestemt måde.
Om det særlige  

 spørgsmål vedrørende strafansvar for enkeltmandsvirksomheder og det hermed  

 forbundne spørgsmål om ophævelse af bestemmelser om objektivt  

 individualansvar henvises til pkt. 3.2. nedenfor.
I betænkningen s. 90-91 giver Straffelovrådet udtryk for, at der er behov  

 for at udforme generelle bestemmelser i straffeloven til regulering af  

 betingelserne for selskabsansvar, jf. pkt. 2.5. ovenfor.
Justitsministeriet  

 er enig med rådet herom.
Justitsministeriet kan ligeledes tiltræde det forslag til en bestemmelse i  

 straffelovens § 27 om ansvarsbetingelserne for juridiske personer, som rådet  

 har formuleret.
Forslaget må antages at svare til, hvad der i dag af  

 domstolene vil blive anset som gældende ret.
Det er Straffelovrådets opfattelse, at virksomhedsansvaret på mange  

 områder må være det primære.
Det gælder især, når en lovovertrædelse er  

 motiveret af økonomiske grunde, men også, hvis den udviste uagtsomhed ikke er  

 graverende, eller hvis forholdet er begået af underordnet personale i  

 virksomheden.
Straffelovrådet kan dog ikke anbefale, at der søges gennemført en generel  

 bestemmelse om valg af ansvarssubjekt, jf. pkt. 2.6. ovenfor.  

 Justitsministeriet deler denne opfattelse.
Som det fremgår af betænkningen s.  

 122-128, må der således antages at være behov for varierende løsninger på de  

 enkelte lovområder.
Justitsministeriet er imidlertid enig i, at det må  

 formodes at kunne bidrage til en væsentlig afklaring af retstilstanden, at  

 der i videre omfang end hidtil gennem anklagemyndigheden udfærdiges  

 direktiver og vejledende retningslinier for valget af ansvarssubjekt på  

 lovområder, hvor spørgsmålet kan få praktisk betydning.
 Justitsministeriet kan endvidere tilslutte sig rådets anbefaling af, at  

 der ved regler udstedt af rigsadvokaten i medfør af retsplejelovens § 722,  

 stk. 1, nr. 7, tilvejebringes en mere præcis hjemmel til at meddele  

 tiltalefrafald i tilfælde, hvor anklagemyndigheden finder at kunne gennemføre  

 en straffesag mod en enkeltperson til afgørelse om strafansvar, men afstår  

 herfra under hensyn til, at bødereaktion overfor selskabet findes  

 tilstrækkelig.
 Der vil derfor blive taget initiativ til, at der i samråd med  

 Rigsadvokaten sker en opfølgning af de nævnte anbefalinger fra  

 Straffelovrådet.
 Det forudsættes i øvrigt, at de gældende bestemmelser i særlovgivningen om  

 selskabsansvar i forbindelse med førstkommende lovændring på det pågældende  

 område bliver ændret til en henvisning til reglerne i straffeloven, jf.  

 Straffelovrådets forslag i betænkningen side 77 til en standardbestemmelse og  

 de specielle bemærkninger nedenfor til § 25.
 Ifølge rådets forslag skal bestemmelser i særlovgivningen også inden en  

 sådan tilpasning i den pågældende lov omfatte den samme kreds af  

 ansvarssubjekter som de nye regler i straffeloven.
 Det vil kunne indebære, at også juridiske personer, der ikke er omfattet  

 af ordlyden og den hidtidige forståelse af særlovsbestemmelsen, bliver  

 strafansvarlige.
Justitsministeriet har på den baggrund overvejet, om en sådan udvidelse af  

 kredsen af ansvarssubjekter bør afvente, at de enkelte regler om  

 selskabsansvar i særlovgivningen bliver ændret i overensstemmelse med de nye  

 regler i straffeloven.
Resultatet af overvejelserne er blevet, at hensynet  

 til, at de nye regler gennemføres samtidig og ensartet i forhold til alle  

 eksisterende særlovsbestemmelser, taler for at følge rådets forslag på dette  

 punkt.
Det er endvidere Justitsministeriets opfattelse, at den af rådet  

 foreslåede ordning med hensyn til de nye reglers virkning i forhold til  

 gældende særlovsbestemmelser lovteknisk er forsvarlig, navnlig fordi de  

 nugældende bestemmelser ved anvendelse af udtrykket »eller  

 lignende« markerer, at der ikke er tale om en udtømmende opregning af de  

 ansvarssubjekter, der er omfattet.
 Lovforslaget er således også på dette punkt udformet i overensstemmelse  

 med Straffelovrådets forslag i betænkningen.
Justitsministeriet kan desuden tiltræde, at der i straffelovens § 51, stk.  

 3, sker en lovfæstelse af det almindelige bødeudmålingsprincip, hvorefter der  

 ved bødens fastsættelse også tages hensyn til den opnåede eller tilsigtede  

 fortjeneste eller besparelse, jf. pkt. 2.8. ovenfor.
Det samme gælder den  

 foreslåede tilføjelse til straffelovens § 54, stk. 3, hvorved det fastslås,  

 at der ikke kan fastsættes forvandlingsstraf for bøder, der idømmes juridiske  

 personer.
Justitsministeriet deler i øvrigt rådets opfattelse, hvorefter der, når en  

 straffesag er afgjort, ikke ved en senere civil sag bør kunne ske ændringer  

 af den ansvarsplacering og udmåling af ansvarssubjektets bødetilsvar, der har  

 fundet sted i straffesagen.
Justitsministeriet tilslutter sig derfor rådets  

 forslag om, at der i straffelovens § 52 optages en bestemmelse om, at den  

 bødefældte ikke kan kræve bøden betalt eller erstattet af andre.
Som det fremgår af pkt. 2.9. ovenfor, finder Straffelovrådet, at de  

 gældende regler om forældelse af juridiske personers strafansvar bør  

 opretholdes.
Der har ikke i praksis vist sig behov for en almindelig  

 bestemmelse om en længere forældelsesfrist for selskabsansvar.
I det omfang,  

 der på enkeltområder, som i dag er undergivet den almindelige  

 forældelsesfrist på 2 år, er behov for en længere frist med hensyn til  

 selskabsovertrædelser, må en sådan særlig frist i givet fald fastsættes i den  

 pågældende særlov, således som det f.eks. er sket i miljøbeskyttelsesloven.  

 Justitsministeriet kan tilslutte sig disse synspunkter.
Der stilles derfor  

 ikke forslag om ændring af straffelovens regler om forældelse af juridiske  

 personers strafansvar.
Justitsministeriet er ligeledes enig i, at der ikke er grundlag for at  

 stille forslag om ændring af den gældende retstilstand, hvorefter en  

 fristafbrydelse over for en enkeltperson, der har optrådt på en juridisk  

 persons vegne, også har virkning i forhold til den pågældende juridiske  

 person.
Justitsministeriet er endvidere også af den opfattelse, at en  

 fristafbrydelse over for en juridisk person ikke bør tillægges virkning i  

 forhold til eventuelt ansvarlige enkeltpersoner.
Justitsministeriet kan derfor tiltræde rådets forslag om, at der sker en  

 lovregulering af dette spørgsmål.
Justitsministeriet har dog fundet det  

 rettest, at tilføjelsen til straffelovens § 94, stk. 4, udformes således, at  

 det ikke kun ved en modsætningsslutning men direkte af lovteksten fremgår, at  

 afbrydelse af forældelsesfristen overfor en juridisk person ikke kan  

 tillægges virkning i forhold til enkeltpersoner, der har handlet på den  

 juridiske persons vegne jf. lovforslagets § 1, nr. 5.
Som nævnt i pkt. 2.10 ovenfor, har Straffelovrådet ikke taget stilling  

 til, i hvilket omfang der kan antages at være behov for at gennemføre  

 ændringer i retsplejeloven med henblik på særskilt regulering af straffesager  

 mod juridiske personer.
Selv om der er en række spørgsmål med hensyn til  

 juridiske personers straffeprocessuelle stilling, som ikke udtrykkeligt er  

 reguleret i lovbestemmelserne, er det imidlertid rådets konklusion, at der  

 ikke i praksis synes at være påvist noget væsentligt behov for afklaring  

 eller ændring af retstilstanden gennem lovgivning.
Justitsministeriet kan tilslutte sig disse synspunkter.
Der er endvidere  

 ikke i høringssvarene over betænkningen fremkommet bemærkninger, der viser,  

 at der skulle være behov for sådan lovregulering.
Der foreslås derfor ikke  

 ændringer af retsplejeloven som følge af gennemførelse af lovforslaget om  

 strafansvar for juridiske personer.
Dog foreslås det, jf. ovenfor, at der i  

 medfør af retsplejelovens § 722, stk. 1, nr. 7, sker en præcisering af  

 hjemlen til at meddele enkeltpersoner tiltalefrafald, når en bødereaktion  

 over for et selskab findes tilstrækkelig.
3.2. Særligt om enkeltmandsvirksomheder og objektivt  

 individualansvar a.
Justitsministeriet er enig med Straffelovrådet i, at det kan  

 forekomme mindre tilfredsstillende, at store enkeltmandsejede  

 virksomheder , som har lighed med selskaber, ikke kan straffes, mens en  

 tilsvarende virksomhed, der drives i selskabsform, også kan straffes for  

 overtrædelser, der kan tilregnes ansatte eller selskabet som sådant.
 Justitsministeriet er derfor principielt enig med rådet i, at der bør være  

 mulighed for i visse tilfælde at pålægge enkeltmandsvirksomheder straf efter  

 de samme regler, som foreslås med hensyn til virksomhedsansvar for juridiske  

 personer.
Justitsministeriet kan også tilslutte sig rådets synspunkter om, at det  

 hverken er nødvendigt eller hensigtsmæssigt at indføre en ordning, hvorefter  

 virksomhedsansvaret omfatter enhver erhvervsmæssig virksomhed, der er  

 personligt ejet.
Som det fremgår af rådets overvejelser, jf. betænkningen s.  

 75, vil en udvidelse af virksomhedsansvaret til at omfatte alle  

 enkeltmandsvirksomheder i realiteten betyde en væsentlig udvidelse af det  

 objektive individualansvar.
Således ville også mindre enkeltmandsejede  

 virksomheder, der drives af ejeren selv med bistand af pårørende eller nogle  

 få ansatte, f.eks. kiosker, små detailforretninger, landbrug m.v., kunne  

 straffes, selv om lovovertrædelsen ikke - således som det kræves efter de  

 gældende regler - kan tilregnes ejeren som forsætlig eller uagtsom, eventuelt  

 groft uagtsom.
 Som det er nævnt ovenfor under pkt. 2.4., har spørgsmålet om  

 kollektivansvar for visse enkeltmandsejede virksomheder givet anledning til  

 nogen tvivl i Straffelovrådet.
Justitsministeriet er også af den opfattelse, at spørgsmålet om  

 inddragelse af enkeltmandsvirksomheder under reglerne om kollektivansvar kan  

 give anledning til tvivl.
Det gælder især med hensyn til afgrænsningen af de  

 enkeltmandsvirksomheder, der skal være omfattet af reglerne om  

 selskabsansvar, i modsætning til de mindre enkeltmandsvirksomheder, der skal  

 holdes uden for, og hvor ansvar som hidtil må rettes mod ejeren eller ansatte  

 som et personligt strafansvar.
Det er Straffelovrådets opfattelse, at det ikke kan anbefales at afgrænse  

 virksomhedsansvaret for enkeltmandsvirksomhed ved angivelse af et minimum for  

 antallet af ansatte i virksomheden.
Det skyldes, at en sådan afgrænsning vil  

 blive vilkårlig, og at antallet af medarbejdere næppe som det eneste  

 kriterium er egnet til at bestemme, om en enkeltmandsvirksomhed bør være  

 omfattet af virksomhedsansvaret for juridiske personer.
 Straffelovrådet foreslår grænsedragningen fastsat således, at  

 enkeltmandsvirksomheder kan være omfattet af strafansvaret for juridiske  

 personer, såfremt virksomhederne »navnlig under hensyn til deres  

 størrelse og organisation kan sidestilles med de i stk. 1 nævnte  

 selskaber«.
 Som det fremgår af betænkningen s. 76, tilkendegiver en sådan bestemmelse,  

 at det særlige ansvar for virksomheder ikke som almindelig regel gælder for  

 den enkeltmandsejede virksomhed, og at der, hvis dette skal være tilfældet,  

 skal ses på de nævnte konkrete forhold og drages en sammenligning med typiske  

 selskabsforhold, således at det findes mest nærliggende, at overtrædelsen  

 henføres til virksomheden som dennes fejl.
Imod den af rådet foreslåede regel kan det anføres, at den ikke giver en  

 helt klar og præcis afgrænsning af strafansvaret for enkeltmandsvirksomheder.  

 Der kan f.eks. forekomme enkeltmandsvirksomheder med ingen eller få ansatte,  

 som både for så vidt angår størrelse og organisation kan sidestilles med et  

 selskab med ingen eller få ansatte, og som er ejet af en person.
Sådanne  

 enkeltmandsvirksomheder skal efter rådets forslag ikke være omfattet af  

 reglerne om kollektivansvar.
Bestemmelsen angiver endvidere ikke en udtømmende opregning af de  

 kriterier, der er afgørende for strafansvaret.
Det kan derfor anføres, at den  

 ikke i tilstrækkelig grad lever op til de krav om præcision og klarhed, der  

 sædvanligvis stilles til straffebestemmelser.
Heroverfor kan det imidlertid  

 indvendes, at disse krav i første række angår affattelsen af  

 gerningsbeskrivelsen og således ikke umiddelbart tager sigte på afgrænsningen  

 af ansvarssubjekterne.
 Det kan i øvrigt ikke udelukkes, at bestemmelsen i praksis på  

 efterforskningsstadiet kan kræve en betydelig ressourceanvendelse til at  

 klarlægge enkeltmandsvirksomhedens struktur m.v.
Justitsministeriet finder imidlertid efter en samlet vurdering, at det må  

 anses for forsvarligt at indføre en bestemmelse om virksomhedsansvar som  

 foreslået af rådet.
Forslaget i betænkningen bygger på meget grundige  

 overvejelser, og medlemmerne af Straffelovrådet har været enige om, at det er  

 næppe muligt at foretage en mere præcis angivelse af strafansvaret i  

 lovteksten end den, rådet er nået frem til.
 Det foreslås derfor, at der i straffeloven som § 26, stk. 2, indsættes en  

 bestemmelse, hvorefter bestemmelser om strafansvar for selskaber m.v. også  

 omfatter enkeltmandsvirksomheder, for så vidt disse navnlig under hensyn til  

 deres størrelse og organisation kan sidestilles med de i § 26, stk. 1, nævnte  

 selskaber, jf. herved pkt. 2.3. og 3.1. ovenfor og bemærkningerne til § 26,  

 stk. 1, i lovforslagets § 1, nr. 1, nedenfor.
Justitsministeriet forudsætter imidlertid, at den foreslåede regel alene  

 anvendes i tilfælde, hvor enkeltmandsvirksomheden klart kan  

 sidestilles med et af de i § 26, stk. 1, nævnte selskaber, dvs. aktie-,  

 anparts- eller andelsselskaber.
Bestemmelsen forudsættes således afgrænset  

 til tilfælde, hvor enkeltmandsvirksomheden under hensyn til kompetence- og  

 ansvarsfordeling og den praktiske arbejdsdeling er organiseret på en sådan  

 måde, at det findes rigtigt og naturligt at sidestille virksomheden med en  

 juridisk person, der kan ifalde strafansvar som sådan.
 Selv om det må erkendes, at det i en vis udstrækning kan forekomme noget  

 vilkårligt at lade antallet af ansatte være afgørende for strafansvaret,  

 bygger lovforslaget imidlertid på, at virksomheden skal have en vis  

 størrelse, før der vil kunne foreligge en sådan ikke helt enkel  

 arbejdsdeling, der kan begrunde strafansvar for virksomheden som sådan.
Det er således Justitsministeriets opfattelse, at det bør anses for en  

 forudsætning, at enkeltmandsvirksomheden (på gerningstidspunktet) beskæftiger  

 omkring 10- 20 ansatte, før det kommer på tale at gøre strafansvar gældende  

 mod virksomheden som sådan efter det foreslåede § 26, stk. 2. Bestemmelsen  

 vil derfor ikke omfatte mindre enkeltmandsvirksomheder, der består af  

 indehaveren og et mindre antal ansatte.
Det gælder, uanset om en sådan mindre  

 enkeltmandsvirksomhed ville kunne sidestilles med f.eks. et anpartsselskab  

 med et tilsvarende antal ansatte.
 Det forudsættes endvidere, at der i tilfælde, hvor enkeltmandsvirksomheder  

 pålægges ansvar efter § 26, stk. 2, ikke tillige kan blive tale om et  

 personligt strafansvar for ejeren for den samme overtrædelse.
Justitsministeriet er i øvrigt indstillet på nøje at følge udviklingen med  

 hensyn til anvendelsen af den foreslåede regel.
Når bestemmelsen har været  

 gældende i 3-4 år, vil det således blive vurderet, om reglen giver anledning  

 til en sådan væsentlig tvivl i praksis, at den bør ændres eller ophæves.
b.
Spørgsmålet om afgrænsning af strafansvaret for  

 enkeltmandsvirksomheder bør i øvrigt ses i sammenhæng med Straffelovrådets  

 forslag om ophævelse af de gældende (ca. 20) bestemmelser om objektivt  

 individualansvar , jf. ovenfor under pkt. 2.7.
Som det fremgår af betænkningen s. 147, tager de fleste af de - i øvrigt  

 få - gældende bestemmelser om objektivt individualansvar sigte på indehavere  

 og ledere af erhvervsvirksomheder, der ikke drives i selskabsform.
I  

 almindelighed kommer det objektive individualansvar på tale over for  

 indehaveren i anledning af andres, typisk ansattes, tilregnelige forhold.
Justitsministeriet kan tilslutte sig Straffelovrådets betænkeligheder ved  

 et strafansvar for enkeltpersoner, som det ikke kan tilregnes som forsætligt  

 eller som uagtsomt, at der er realiseret en lovovertrædelse.
Det må som  

 udgangspunkt anses for stridende mod den almindelige opfattelse af  

 retfærdighed og rimelighed i strafanvendelsen at straffe en person for  

 en lovovertrædelse, der er begået af andre, og som ikke kan bebrejdes den  

 pågældende.
Disse generelle synspunkter bekræftes af flere af de høringssvar, som de  

 berørte ministerier har afgivet over betænkningen.
En række ministerier har  

 således peget på bestemmelser om objektivt individualansvar i  

 særlovgivningen, der efter ministeriernes opfattelse kan ophæves.
 Det drejer sig om § 37, stk. 6, 1. pkt., i lov om hotel- og  

 restaurationsvirksomhed (omtalt i betænkningen s. 135), skattekontrollovens §  

 18, 1. pkt., og toldlovens § 79, stk. 3 (omtalt i betænkningen s. 134-135), §  

 26 i loven om administration af Det Europæiske Økonomiske Fællesskabs  

 forordninger om markedsordninger for landbrugsvarer (omtalt i betænkningen s.  

 137) samt § 41, stk. 3, i loven om erstatning for atomskader og § 16, stk. 5,  

 i loven om sikkerhedsmæssige og miljømæssige forhold ved atomanlæg m.v.  

 (omtalt i betænkningen s. 139).
 Hertil kan føjes, at Statens Luftfartsvæsen ifølge udtalelsen fra  

 Trafikministeriet ikke umiddelbart har kendskab til sager, der har medført,  

 at enkeltpersoner er pålagt strafansvar på objektivt grundlag for  

 overtrædelse af bestemmelserne i luftfartslovens kap. 4 A, herunder de  

 forskrifter, der er udstedt i medfør af dette kapitel, om objektivt  

 arbejdsgiveransvar for arbejdsmiljø under tjeneste på luftfartøj.
Inden for nogle områder kan der imidlertid foreligge særlige forhold, der  

 indebærer, at et sædvanligt ansvar baseret på (beviseligt) forsæt og  

 uagtsomhed ikke kan anses for tilstrækkeligt til at sikre opfyldelsen af  

 lovgivningen.
Der tænkes her navnlig på arbejdsmiljøområdet og færdselslovens  

 område, hvor der ifølge de berørte ministerier ikke kan bortses fra, at  

 risikoen for at pådrage sig et objektivt individualansvar på afgørende måde  

 medvirker til, at der hos virksomhedsindehaveren skabes et incitament til at  

 leve op til lovgivningens krav f.eks. om indretning og sikring af  

 arbejdspladser, køre- og hviletid og forbud mod overlæs.
Strafansvaret for juridiske personer og visse enkeltmandsvirksomheder, jf.  

 ovenfor, vil i mange tilfælde give mulighed for at pålægge virksomheden som  

 sådan straf.
For små enkeltmandsvirksomheder med en enkel struktur og få  

 ansatte vil en ophævelse af bestemmelser om objektivt individualansvar  

 imidlertid kunne medføre, at der ikke er mulighed for at placere et  

 strafansvar hverken på indehaveren personligt eller på virksomheden som  

 sådan.
 Der kan dog eventuelt blive tale om at gøre strafansvaret gældende mod en  

 ansat, hvis overtrædelsen kan tilregnes denne.
Det er Justitsministeriets opfattelse, at det ikke kan udelukkes, at det  

 på nogle områder vil have uheldige virkninger for overholdelsen og  

 håndhævelsen af lovgivningen at ophæve bestemmelser om objektivt  

 individualansvar.
At strafansvar eventuelt kan pålægges en ansat i en  

 virksomhed, vil ikke altid være tilstrækkeligt.
Det vil kunne betyde, at kun  

 de ansatte - men ikke indehaveren af virksomheden - bærer det strafferetlige  

 ansvar, selv om der er tale om overholdelse af pligter, som det efter en  

 almindelig rimelighedsvurdering bør være virksomhedens ejer, der sikrer  

 opfyldelsen af.
 Justitsministeriet finder på denne baggrund, at der ikke i lovgivningen  

 bør findes bestemmelser om objektivt individualansvar, medmindre der på grund  

 af områdets særlige karakter er afgørende hensyn til håndhævelsen af  

 lovgivningen, der taler herfor.
 Det foreslås derfor, at de gældende bestemmelser om objektivt  

 individualansvar underkastes en kritisk vurdering med henblik på at tage  

 stilling til, om bestemmelserne kan ophæves, eller om der på det pågældende  

 lovområde foreligger afgørende grunde til at at opretholde en hjemmel til  

 objektivt individualansvar.
Det forudsættes i den forbindelse, at der af de berørte ministerier ved  

 førstkommende lejlighed tages initiativ til en sådan vurdering.
Endvidere  

 forudsættes de bestemmelser, der er nævnt ovenfor, og som de hørte  

 ministerier allerede nu anser for unødvendige, ophævet.
Endelig finder Justitsministeriet, at der kun under ganske særlige  

 omstændigheder bør indføres regler om objektivt individualansvar på nye  

 lovområder.
Justitsministeriet vil i forbindelse med den lovtekniske bistand  

 til andre ministerier søge at sikre, at nye lovforslag udformes i  

 overensstemmelse hermed.
 Hvis de foreslåede ændringer af straffeloven bliver vedtaget af  

 Folketinget, vil Justitsministeriet i øvrigt ved en skrivelse til samtlige  

 ministerier orientere om indholdet af de nye regler og om de forudsætninger,  

 der er knyttet hertil bl.a. vedrørende allerede gældende bestemmelser om  

 objektivt individualansvar.
Det tilføjes, at Straffelovrådets forslag om ophævelse af bestemmelser om  

 objektivt individualansvar ikke omfatter de bestemmelser, der findes herom i  

 medieansvarsloven.
Straffelovrådet henviser i den forbindelse bl.a. til, at  

 denne lovgivning for nylig har været genstand for en meget grundig revision.
Baggrunden for det særlige ansvarssystem i medieansvarsloven er først og  

 fremmest at sikre den størst mulige ytrings- og informationsfrihed.
En ny  

 afvejning af disse meget vigtige hensyn over for lovens regler om objektivt  

 individualansvar ville forudsætte indgående overvejelser, der i givet fald  

 burde foregå i et udvalg bl.a. for også at give medierne indflydelse på  

 eventuelle forslag om ændringer i ansvarsreglerne.
Da loven, der er fra 1991, bygger på grundige overvejelser i en betænkning  

 fra Medieansvarsudvalget og også i forbindelse med behandlingen i Folketinget  

 blev drøftet meget indgående, finder Justitsministeriet ikke grundlag for på  

 nuværende tidspunkt på ny at iværksætte overvejelser på dette område.
Der  

 stilles således ikke forslag om ændringer i reglerne om objektivt  

 individualansvar i medieansvarsloven i anledning af dette lovforslag.
 4. Hørte myndigheder m.v.
 Straffelovrådets betænkning har været sendt til høring hos præsidenterne  

 for Østre og Vestre Landsret, præsidenten for Københavns Byret, præsidenterne  

 for retterne i Århus, Odense, Ålborg og Roskilde, Den Danske Dommerforening,  

 Dommerfuldmægtigforeningen, rigsadvokaten, rigspolitichefen, politidirektøren  

 i København, politimestrene i Århus, Odense og Ålborg, Foreningen af  

 Politimestre i Danmark, Politifuldmægtigforeningen, Dansk Politiforbund,  

 Dansk Kriminalpolitiforening, Advokatrådet, Det Danske Center for  

 Menneskerettigheder og samtlige ministerier bortset fra Statsministeriet og  

 Økonomiministeriet.
 5. Forslagets økonomiske og administrative konsekvenser m.v.
 Lovforslaget skønnes ikke at have økonomiske eller administrative  

 konsekvenser for det offentlige af betydning.
 Lovforslaget skønnes ikke at have erhvervsøkonomiske eller miljømæssige  

 konsekvenser.
 Lovforslaget indeholder ikke EU-retlige aspekter.
Bemærkninger til lovforslagets enkelte bestemmelser I bilaget til lovforslaget er de foreslåede bestemmelser i straffeloven  

 sammenholdt med de gældende regler.
Til § 1 Til nr. 1 Til § 25 Bestemmelsen fastslår den generelle regel, at juridiske personer kan  

 straffes, når der er særlig hjemmel hertil.
Bestemmelsen indeholder ikke i  

 sig selv hjemmel til et sådant ansvar, men forudsætter, at det i en særlov er  

 fastsat, at der skal være strafansvar for juridiske personer.
Hjemmel til strafansvar for juridiske personer findes i dag i mere end 200  

 love.
Normalt er bestemmelser herom affattet således: »Er overtrædelsen  

 begået af et aktieselskab, et anpartsselskab, et andelsselskab eller  

 lignende, kan der pålægges selskabet som sådant bødeansvar«.
Afvigende  

 formuleringer forekommer dog.
Indeholder en lov hjemmel til at pålægge ejer,  

 bruger eller lignende strafansvar, udgør dette ikke i sig selv tilstrækkelig  

 hjemmel til at pålægge selskaber m.v. strafansvar i tilfælde, hvor ejer eller  

 bruger er et selskab.
 Efter lovforslaget er det ikke nødvendigt umiddelbart at ændre affattelsen  

 af de mange hjemmelsbestemmelser om selskabsansvar, der findes i  

 lovgivningen, jf. herom de almindelige bemærkninger ovenfor under pkt. 3.1.  

 Nye bestemmelser om hjemmel til strafansvar for juridiske personer bør,  

 medmindre der tilsigtes afvigelser fra den almindelige ordning, affattes  

 således:
»Der kan pålægges selskaber m.v. (juridiske personer) strafansvar  

 efter reglerne i straffelovens 5. kapitel.« Allerede gældende bestemmelser om hjemmel til selskabsansvar forudsættes  

 ændret i overensstemmelse hermed ved førstkommende lejlighed.
 Justitsministeriet vil i øvrigt orientere ministerierne om den fremtidige  

 udformning af bestemmelser om strafansvar for juridiske personer.  

 Justitsministeriet vil endvidere under den lovtekniske gennemgang af andre  

 ministeriers lovforslag påse, at nye bestemmelser om hjemmel til strafansvar  

 for juridiske personer affattes som nævnt, medmindre der tilsigtes afvigelser  

 fra den almindelige ordning.
 Der henvises i øvrigt til pkt. 2.2. og 3.1. i lovforslagets almindelige  

 bemærkninger og til betænkningens kap. 4 om kollektivansvarets område og  

 lovhjemmel (s. 48-58).
Til § 26 Til stk. 1 Bestemmelsen afgrænser kredsen af de ansvarssubjekter, der er omfattet af  

 bestemmelser om strafansvar for juridiske personer.
Bestemmelsen opstiller  

 den formodning, at bestemmelser om strafansvar for andre end enkeltpersoner -  

 herunder også allerede gældende bestemmelser om selskabsansvar - omfatter  

 alle organisationsformer m.v., der kan optræde i retsforhold.
Som  

 samlebetegnelse for denne meget vide kreds er valgt udtrykket »juridisk  

 person«, som står i modsætning til »fysisk person«.
Det er fundet overflødigt udtrykkeligt at nævne kommunale fællesskaber i  

 bestemmelsen.
Sådanne fællesskaber, der skal godkendes efter § 60 i den  

 kommunale styrelseslov, er således omfattet af reglen, uanset om fællesskabet  

 betegner sig som interessentskab, andelsselskab eller lignende, jf.  

 betænkningen s. 71.
Bestemmelsen indeholder imidlertid det selvfølgelige forbehold, at der i  

 særloven vil kunne foretages en anden afgrænsning af ansvarskredsen end den,  

 der følger af § 26. Da § 26 som nævnt indebærer en meget vid afgrænsning af  

 kredsen af ansvarssubjekter, vil der i praksis formentlig navnlig kunne  

 tænkes afvigelser i begrænsende retning.
Tilsigtes der ved fremtidig  

 lovgivning en begrænsning af kredsen af ansvarssubjekter, bør dette fremgå  

 udtrykkeligt af den pågældende lov, således at spørgsmålet om, hvorvidt  

 lovgivningsmagten har ønsket at fravige straffelovens almindelige regel, ikke  

 kan give anledning til tvivl.
Bestemmelsen gælder i øvrigt ikke kun i forhold til nye bestemmelser om  

 strafansvar for juridiske personer, der udformes på den ovenfor angivne måde,  

 men også i forhold til de allerede gældende bestemmelser om selskaber m.v.,  

 indtil sådanne bestemmelser måtte blive ændret i overensstemmelse med den  

 foreslåede standardformulering.
Dette gælder, uanset hvordan den eksisterende  

 særlovshjemmel måtte være udformet.
Kommuner og statslige myndigheder vil  

 således være omfattet, selv om disse offentlige myndigheder ikke måtte være  

 nævnt i den pågældende særlovsregel.
Tilsvarende gælder med hensyn til visse  

 større enkeltmandsvirksomheder, jf. nedenfor.
Til stk. 2 Efter § 26, stk. 2, er visse enkeltmandsvirksomheder også omfattet af  

 bestemmelser, der hjemler strafansvar for juridiske personer.
Bestemmelsen  

 fastsætter således, at bestemmelser om strafansvar for juridiske personer  

 tillige omfatter enkeltmandsvirksomheder i det omfang, disse navnlig under  

 hensyn til deres størrelse og organisation kan sidestilles med selskaber.
 Om afgrænsningen af de enkeltmandsvirksomheder, der er omfattet af  

 bestemmelsen, henvises til de almindelige bemærkninger pkt. 3.2.
 Det vil følge af den foreslåede bestemmelse, at der ved sagens rejsning og  

 afgørelse skal foreligge oplysninger om de træk ved en enkeltmandsvirksomhed,  

 som taler for at sidestille den med selskabsforhold.
 Inddragelsen af visse enkeltmandsvirksomheder under selskabsansvaret  

 gælder ikke alene i forhold til nye bestemmelser om selskabsansvar, men også  

 i forhold til allerede gældende bestemmelser om selskabsansvar.
Når der i de bestemmelser, der er indeholdt i dette lovudkast, tales om  

 »juridiske personer«, skal det forstås med den udvidelse, der  

 følger af den her omtalte regel om enkeltmandsvirksomheder.
Dette betyder  

 bl.a., at den nedenfor omtalte regel om, at der ikke fastsættes  

 forvandlingsstraf for bøder, der idømmes juridiske personer, også gælder for  

 enkeltmandsvirksomheder, der inddrages under ansvaret for juridiske personer.  

 Spørgsmålet om afgrænsningen af ansvarssubjekterne er i øvrigt behandlet i  

 betænkningens kap. 5 (s. 59-77).
Til § 27 Den foreslåede bestemmelse i § 27 har til formål at regulere de nærmere  

 betingelser for juridiske personers strafansvar.
Spørgsmålet om  

 ansvarsbetingelserne er nærmere behandlet i betænkningens kap. 6 og 7 (s. 78-  

 107). For så vidt angår spørgsmålet om ansvarsplacering, herunder spørgsmålet  

 om forholdet mellem individualansvar og kollektivansvar, henvises til  

 betænkningens kap. 8 (s. 108-128). Der henvises endvidere til pkt. 2.5.,  

 2.6., 3.1. og 3.2.a. i lovforslagets almindelige bemærkninger.
Om  

 enkeltmandsvirksomheder bemærkes herved, at det forudsættes, at der i  

 tilfælde, hvor enkeltmandsvirksomheder pålægges ansvar efter § 26, stk. 2,  

 ikke tillige kan blive tale om et personligt strafansvar for ejeren for den  

 samme overtrædelse.
Til stk. 1 Ud over kravet om, at der skal være hjemmel til strafansvar for juridiske  

 personer, jf. ovenfor om § 25, forudsætter strafansvar for en juridisk  

 person, at der inden for dens virksomhed er begået en overtrædelse, der kan  

 tilregnes en eller flere til den juridiske person knyttede personer eller til  

 den juridiske person som sådan.
Objektivt skal der inden for den juridiske persons virksomhed være begået  

 en overtrædelse.
Om fortolkningen af udtrykket »inden for« henvises  

 til betænkningens kap. 6 og 7. Det fremgår heraf, at overtrædelser, der begås  

 af ansatte i forbindelse med arbejdets udførelse, som hovedregel må anses for  

 begået inden for virksomheden, men at der på den anden side kan forekomme  

 overtrædelser begået af ansatte, som må anses for så fremmede eller  

 uvedkommende i forhold til den juridiske person, at overtrædelserne objektivt  

 ikke kan henføres til den juridiske persons virkefelt.
Det er endvidere en betingelse, at overtrædelsen subjektivt kan tilregnes  

 en eller flere til den juridiske person knyttede personer eller den  

 juridiske person som sådan.
Med formuleringen fremhæves en dobbelthed i  

 ansvarsbedømmelsen med hensyn til de subjektive ansvarsbetingelser.  

 Bedømmelsen kan enten angå enkeltpersoners forhold (1. led) eller den  

 juridiske person som sådan (2. led). I almindelighed vil en overtrædelse, der  

 er begået inden for rammerne af en juridisk person, kunne tilregnes ledelse  

 og/eller ansatte og dermed være omfattet af 1. led. 2. led vil formentlig  

 navnlig have selvstændig betydning ved kumulerede fejl, hvor overtrædelsen  

 ikke kan tilregnes enkeltpersoner som følge af de pågældendes ringe andel  

 eller ringe uagtsomhed i relation til overtrædelsen.
Spørgsmålet om, på hvilken måde overtrædelsen skal kunne tilregnes (som  

 uagtsom, eventuelt som groft uagtsom eller som forsætlig), beror på de  

 subjektive krav i relation til den pågældende straffebestemmelse.
Er  

 strafansvar for den pågældende overtrædelse f.eks. betinget af (mindst) grov  

 uagtsomhed, er det denne tilregnelsesform, der skal lægges til grund ved  

 vurderingen af, om de subjektive betingelser for at pålægge en juridisk  

 person strafansvar er opfyldt.
Hvis strafansvar undtagelsesvis er betinget af  

 forsæt, vil strafansvar for den juridiske person forudsætte, at overtrædelsen  

 kan tilregnes enkeltpersoner som forsætlig.
Ikke enhver person med den fornødne tilregnelse i relation til en  

 overtrædelse inden for den juridiske person vil kunne pådrage den juridiske  

 person strafansvar.
Det kræves, at den pågældende skal være »knyttet  

 til« den juridiske person.
Denne betingelse er klart opfyldt, når der er  

 tale om ledelse og ansatte, jf. betænkningens kap. 6. Fejl begået af personer  

 med en anden tilknytning til den juridiske person kan dog efter  

 omstændighederne også pådrage den juridiske person strafansvar, f.eks. i  

 tilfælde, hvor ekstern bistand er knyttet til en virksomhed på en sådan måde,  

 at den pågældende må anses for at have handlet på virksomhedens vegne.
Der  

 henvises herom til betænkningens kap. 7.
Til stk. 2 Bestemmelsen i stk. 2 indeholder en særregel, hvorefter statslige  

 myndigheder og kommuner alene kan straffes i anledning af overtrædelser, der  

 begås ved udøvelse af virksomhed, der svarer til eller kan sidestilles med  

 virksomhed udøvet af private.
Denne begrænsning, der indebærer, at offentlige  

 myndigheder ikke kan ifalde kollektivansvar i anledning af overtrædelser, der  

 begås som led i myndighedsudøvelse, f.eks. ved udstedelse af en ulovlig  

 tilladelse, svarer til, hvad der allerede gælder i dag.
I tilfælde af  

 overtrædelser i forbindelse med myndighedsudøvelse vil der som hidtil alene  

 blive spørgsmål om personligt strafansvar for de ansvarlige enkeltpersoner.
Til nr. 2 Den foreslåede tilføjelse i straffelovens § 51, stk. 3, indebærer  

 en lovfæstelse af det almindelige udmålingsprincip, at der ved bødens  

 fastsættelse også tages hensyn til den opnåede eller tilsigtede fortjeneste  

 eller besparelse.
Tilføjelsen vil ikke blot gælde for udmåling af bøder, der  

 pålægges juridiske personer, men også for bøder, der udmåles over for  

 enkeltpersoner.
 Der henvises til betænkningens kap. 11 om sanktioner m.v. (s. 153-167) og  

 til pkt. 2.8. og 3.1. i de almindelige bemærkninger ovenfor.
Til nr. 3 Efter den foreslåede ny bestemmelse i § 52, stk. 8, kan den  

 bødefældte - uanset om det er en fysisk eller en juridisk person - ikke kræve  

 bøden betalt eller erstattet af andre.
Bestemmelsen tager navnlig sigte på  

 tilfælde, hvor den bødefældte kan gøre gældende, at en anden ud fra  

 erstatningsretlige synspunkter helt eller delvis skal erstatte det tab, som  

 betalingen af den idømte bøde udgør for den bødefældte.
Bestemmelsen afskærer  

 i sådanne tilfælde den pågældende fra at kræve bøden erstattet.
Bestemmelsen gælder alene for den bødefældte og omfatter således ikke en  

 eventuelt bødehæftende person, dvs. den fysiske eller juridiske person, der  

 civilretligt hæfter for betalingen af den bøde, der er pålagt det umiddelbare  

 strafsubjekt. § 52, stk. 8, udelukker derfor ikke, at en bødehæftende, der  

 har betalt bøden for den bødefældte, kan afkræve den bødefældte beløbet.
Om  

 dette kan ske, må bero på en fortolkning af den pågældende  

 bødehæftelsesbestemmelse.
 Der henvises til betænkningens kap. 12 og til pkt. 2.8. og 3.1. i  

 lovforslagets almindelige bemærkninger.
Til nr. 4 Den foreslåede ny bestemmelse i § 54, stk. 3, fastslår det  

 selvfølgelige, at der ikke fastsættes forvandlingsstraf for bøder, der  

 idømmes juridiske personer.
Bestemmelsen gælder også for bøder, der idømmes  

 enkeltmandsvirksomheder, der inddrages under reglerne om strafansvar for  

 juridiske personer.
Til nr. 5 Den nugældende bestemmelse i straffelovens § 94, stk. 4, om  

 afbrydelse af forældelsesfrist angår direkte den situation, hvor afbrydelsen  

 sker i forhold til ansvarssubjektet.
 Efter den foreslåede tilføjelse til bestemmelsen vil et afbrydelsesskridt  

 over for en enkeltperson, som har handlet på en juridisk persons vegne, ikke  

 blot have virkning for den pågældende enkeltperson, men også i forhold til  

 den juridiske person.
Endvidere foreslås det, at en fristafbrydelse over for den juridiske  

 person ikke kan tillægges virkning i forhold til enkeltpersoner.
På  

 tilsvarende måde vil en fristafbrydelse over for en person i anledning af en  

 selskabsovertrædelse ikke kunne tillægges virkning i forhold til andre  

 personer, der måtte have andel i overtrædelsen.
Fristafbrydelse over for  

 enkeltpersoner kan således kun ske, hvis der foretages afbrydelsesskridt over  

 for de enkelte personligt.
Der henvises i øvrigt til betænkningens kap. 13 og til pkt. 2.9. og 3.1. i  

 lovforslagets almindelige bemærkninger.
Som det fremgår af pkt. 3.1. i de  

 almindelige bemærkninger, er affattelsen af bestemmelsen ændret i forhold til  

 Straffelovrådets forslag, således at det udtrykkeligt i lovteksten  

 fastsættes, at afbrydelse af forældelsesfristen over for en juridisk person  

 ikke har virkning i forhold til personer, der har handlet på den juridiske  

 persons vegne.
Til § 2 Det foreslås, at loven træder i kraft den 1. juli 1996.
 De foreslåede regler om strafansvar for juridiske personer og  

 enkeltmandsvirksomheder får således virkning for strafbare handlinger, der  

 begås allerede fra denne dato, selv om bestemmelser om selskabsansvar i  

 særlovgivningen på dette tidspunkt endnu ikke er ændret i overensstemmelse  

 hermed, jf. herom de almindelige bemærkninger ovenfor under pkt. 2.3. og 3.1.  

 samt bemærkningerne til lovforslagets § 1, nr. 1 (§ 25).
Til § 3 Bestemmelsen fastsætter lovens territoriale anvendelsesområde og  

 indebærer, at lovændringen kan sættes i kraft for Færøerne ved kongelig  

 anordning.
Loven gælder ikke for Grønland, der har en særlig kriminallov, og  

 anordningshjemmel fastsættes derfor ikke for denne landsdel.
Bilag I dette bilag er (med mindre skrift) indsat den gældende formulering af de bestemmelser, der berøres af lovforslaget Vedrørende lovforslagets § 1, nr. 1, hvorved der indsættes et nyt 5. kapitel i straffeloven, henvises til lovforslaget, idet den nugældende lovs 5. kapitel (§§ 25-30) er ophævet.
1. (Udeladt) 2. I § 51, stk. 3 , indsættes efter »den skyldiges  

 betalingsevne«: »og til den opnåede eller tilsigtede fortjeneste  

 eller besparelse«.
§ 51. - - - Stk. 2 . - - - Stk. 3 . Ved fastsættelsen af andre bøder vil der inden for de  

 grænser, som hensynet til lovovertrædelsens beskaffenhed og de i § 80 nævnte  

 omstændigheder tilsteder, være at tage særligt hensyn til den skyldiges  

 betalingsevne.
 3. I § 52 indsættes som stk. 8 :
» Stk. 8. Den bødefældte kan ikke kræve bøden betalt eller  

 erstattet af andre.« § 52. Retten kan fastsætte en frist af indtil 3 måneder til bødens  

 betaling.
 Stk. 2 . Afdragsvis betaling kan tilstedes af politiet.
 Stk. 3 . Betales en bøde ikke, inddrives den, medmindre politiet  

 skønner, at inddrivelse ikke er mulig eller væsentligt vil forringe den  

 pågældendes levevilkår.
 Stk. 4 . Politiet kan inddrive bøder, sagsomkostninger og  

 konfiskerede beløb i straffesager, der forfølges af det offentlige, ved  

 udpantning og ved indeholdelse i den pågældendes indtægter efter reglerne om  

 inddrivelse af personlige skatter i kildeskatteloven.
Stk. 5 . Pålæg om indeholdelse efter stk. 4 gives af politiet, som  

 også modtager de indeholdte beløb.
Indeholdelsen sker efter indeholdelse for  

 skatte- og afgiftskrav og krav på underholdsbidrag.
Politiet kan hos andre  

 offentlige myndigheder indhente de oplysninger, der er nødvendige for at  

 varetage indeholdelsen, herunder oplysninger om indkomst- og formueforhold.  

 Endvidere kan politiet fra alle af offentlige myndigheder førte registre og  

 de af domstolene førte registre over rettigheder over løsøre og fast ejendom  

 kræve de oplysninger om skyldnerens forhold, som findes af betydning for  

 tvangsfuldbyrdelsen.
Oplysningerne meddeles skriftligt eller ved direkte  

 dataoverførsel.
 Stk. 6 . Justitsministeren kan fastsætte regler om indeholdelse af  

 indtægter efter stk. 4, herunder om politiets kontrol med indeholdelsen, om  

 pligter og erstatningsansvar for den indeholdelsespligtige, om udpantningsret  

 for beløb, som den indeholdelsespligtige hæfter for, og om skyldnerens pligt  

 til at give politiet oplysninger til brug ved indeholdelsen.
Stk. 7 . For forsætlig eller uagtsom overtrædelse af bestemmelser,  

 der er fastsat i medfør af stk. 6, kan fastsættes bødestraf.
Der kan tillige  

 fastsættes bestemmelser om bødeansvar for juridiske personer.
 4. I § 54 indsættes som stk. 3 :
» Stk. 3 . For bøder, der idømmes juridiske personer,  

 fastsættes ingen forvandlingsstraf.« § 54. Bøde, der er idømt eller vedtaget for en domstol, afsones  

 efter reglerne om straf af hæfte.
Fængsel kan dog anvendes, hvis den  

 pågældende i løbet af de sidste 5 år har udstået strengere frihedsstraf end  

 hæfte eller mere end en gang har udstået forvandlingsstraf.
Om arten af  

 forvandlingsstraffen samt om dens varighed træffer retten afgørelse samtidig  

 med bødens fastsættelse.
Når bøden er fastsat som dagbod, iagttages ved  

 forvandlingsstraffens beregning, at en dags hæfte eller fængsel svarer til en  

 dagbod, dog at forvandlingsstraffen ikke kan sættes lavere end 2 dage.
Er  

 bøden fastsat på anden måde, kan forvandlingsstraffen ikke sættes lavere end  

 2 dage og ikke højere end 60 dage; i særlige tilfælde kan  

 forvandlingsstraffen dog forhøjes indtil 9 måneder.
Stk. 2 . Er en del af bøden betalt, bliver forvandlingsstraffen  

 forholdsvis at nedsætte, dog således, at en del af en dag regnes som en hel  

 dag, og at forvandlingsstraffen ikke kan nedsættes under ovennævnte  

 mindstetid.
Er en del af bøden afsonet, men resten tilbydes betalt, tages ved  

 beregningen af denne rest alene hensyn til de hele dage, hvori  

 forvandlingsstraf er udstået.
 5. I § 94, stk. 4 , indsættes som 4. og 5. pkt. :
»Afbrydes forældelsesfristen over for nogen, som har handlet på en  

 juridisk persons vegne, har fristafbrydelsen også virkning i forhold til den  

 pågældende juridiske person.
Afbrydelse af forældelsesfristen over for en  

 juridisk person har ikke virkning i forhold til personer, der har handlet på  

 den juridiske persons vegne.« § 94. - - - Stk. 2 . - - - Stk. 3. - - - Stk. 4 . Forældelsesfristen afbrydes ved ethvert  

 rettergangsskridt, hvorved den pågældende sigtes for overtrædelsen.
I sager,  

 der efter retsplejeloven kan afgøres ved vedtagelse af bødeforelæg udfærdiget  

 af politiet, afbrydes forældelsesfristen, når sigtede gøres bekendt med  

 forelægget.
I andre tilfælde, hvor straf for en overtrædelse kan pålægges af  

 en administrativ myndighed, afbrydes fris- ten, når den pågældende gøres  

 bekendt med, at han er sigtet for overtrædelsen.
