Bekendtgørelse om ændring af bekendtgørelse om visse midlertidige foranstaltninger for erhvervsuddannelserne som led i forebyggelse og afhjælpning i forbindelse med covid-19 § 1 I bekendtgørelse nr. 255 af 21. marts 2020 om visse midlertidige foranstaltninger for erhvervsuddannelserne som led i forebyggelse og afhjælpning i forbindelse med covid-19, som ændret ved bekendtgørelse nr. 404 af 9. april 2020, foretages følgende ændringer:
 1. Efter § 7 indsættes følgende:
»Aflysning af prøver i grundfag og valgfrihed mellem andre prøver § 7 a.
Alle prøver i grundfag aflyses fra den 18. maj 2020. Samtidig ophøjes elevens standpunktskarakter til prøvekarakter i faget.« 2. Overskriften til § 8 udgår og § 8 affattes således:
 »§ 8. Institutionen kan fravige regler om en prøves tilrettelæggelse, jf. stk. 2, hvis dette er begrundet i forhold, der er en følge af foranstaltninger iværksat efter lov om foranstaltninger mod smitsomme og andre overførbare sygdomme.
 Stk. 2. En fravigelse efter stk. 1, kan omfatte fravigelse fra eller supplering af følgende:
 1) Regler om gruppeprøver.
 2) Regler om udpegning eller godkendelse af tilsynsførende, der skal være hos eksaminanden under prøven, hvis eksaminanden befinder sig et andet sted end eksaminator og censor ved prøve med mundtlig besvarelse som videokonference, jf. eksamensbekendtgørelsens § 13, stk. 3.
 3) Beslutning om aflysning af prøve og ophøjelse af standpunktskarakter til prøvekarakter i uddannelsesspecifikke fag på hovedforløbet under skolelukningen.
4) Beslutning om, hvorvidt prøve i det uddannelsesspecifikke fag på grundforløbet (grundforløbsprøven) skal gennemføres.
Hvis institutionen beslutter at aflyse prøven, ophøjes standpunktskarakter til prøvekarakter.
 5) Regler om grundforløbsprøvens og den afsluttende prøves indhold, så praktiske elementer erstattes af mundtlige eller skriftlige elementer.
Stk. 3. Det faglige udvalg skal inddrages ved en institutions beslutning efter stk. 2, nr. 5, hvis beslutningen indebærer, at krav til en afsluttende prøve fraviges.« § 2 Bekendtgørelsen træder i kraft den 18. maj 2020.
