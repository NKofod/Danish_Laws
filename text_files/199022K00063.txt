Nr LSF 63 Forslag til Lov om humanitær bistand til ofre for den væbnede konflikt i  

 Mellemøsten Fremsat af forsvarsministeren (Knud Enggaard) den 16. januar 1991 Vedtaget ved tredjebehandling den 17. januar 1991 Lov nr. 27 af 18/01/1991 § 1. Forsvarsministeren bemyndiges til som led i humanitær bistand til ofre for den væbnede konflikt i Mellemøsten at udsende et dansk militært læge- og sanitetshold på 30-40 personer til området til støtte for britiske felthospitaler.
 § 2. Forsvarsministeren bemyndiges til at bemande det amerikanske  

 militære beredskabshospital i Holstebro med dansk personel med henblik på  

 drift af hospitalet med indtil 500 senge til brug for behandling af sårede  

 fra den væbnede konflikt i Mellemøsten.
 § 3. Forsvarsministeren bemyndiges til i forbindelse med  

 foranstaltningerne i § 2 at indkalde det nødvendige personel, såfremt behovet  

 for personel med de fornødne kvalifikationer ikke kan opfyldes ved  

 midlertidige frivillige ansættelser.
§ 4. Sårede, der skal behandles på det hospital, der er nævnt i §  

 2, kan uden særlig tilladelse indrejse og opholde sig her i landet, så længe  

 behandlingsmæssige forhold gør det påkrævet.
Justitsministeren kan fastsætte  

 nærmere regler herom.
 § 5. Forsvarsministeren bemyndiges til at afholde de nødvendige  

 udgifter, der optages på forslag til lov om tillægsbevilling for finansåret  

 1991.
 § 6. Lovforslaget kan stadfæstes straks efter dets vedtagelse.
 Stk. 2. Loven træder i kraft ved bekendtgørelsen i Lovtidende.
Oprindeligt fremsat forslag § 1. Forsvarsministeren bemyndiges til som led i humanitær bistand til ofre for en eventuel væbnet konflikt i Mellemøsten at udsende et dansk militært læge- og sanitetshold på 30-40 personer til området til støtte for britiske felthospitaler.
 § 2. Forsvarsministeren bemyndiges til at bemande det amerikanske  

 militære beredskabshospital i Holstebro med dansk personel med henblik på  

 drift af hospitalet med indtil 500 senge til brug for behandling af sårede  

 fra en eventuel væbnet konflikt i Mellemøsten.
 § 3. Forsvarsministeren bemyndiges til i forbindelse med  

 foranstaltningerne i § 2 at indkalde det nødvendige personel, såfremt behovet  

 for personel med de fornødne kvalifikationer ikke kan opfyldes ved  

 midlertidige frivillige ansættelser.
§ 4. Sårede, der skal behandles på det hospital, der er nævnt i §  

 2, kan uden særlig tilladelse indrejse og opholde sig her i landet så længe  

 behandlingsmæssige forhold gør det påkrævet.
Justitsministeren kan fastsætte  

 nærmere regler herom.
 § 5. Forsvarsministeren bemyndiges til at afholde de nødvendige  

 udgifter, der optages på forslag til lov om tillægsbevilling for finansåret  

 1991.
 § 6. Loven træder i kraft ved bekendtgørelsen i Lovtidende.
Bemærkninger til lovforslaget Almindelige bemærkninger Den 2. august 1990 invaderede Irak Kuwait.
Samme dag vedtog De Forenede  

 Nationers Sikkerhedsråd resolution nr. 660, som fordømmer invasionen og  

 kræver en øjeblikkelig og betingelsesløs tilbagetrækning af de irakiske  

 tropper.
Resolution nr. 660 er siden efterfulgt af en række yderligere resolutioner  

 fra De Forenede Nationers Sikkerhedsråd, herunder resolution nr. 678 af 29.  

 november 1990. I denne resolution, hvori Sikkerhedsrådet handler under  

 kapitel VII i De Forenede Nationers Pagt, bemyndiges medlemsstaterne til at  

 anvende alle nødvendige midler til at føre resolution nr. 660 og alle  

 efterfølgende relevante Sikkerhedsrådsresolutioner ud i livet.
Endvidere  

 anmodes alle medlemsstater om at give passende støtte til sådanne  

 foranstaltninger, som har dette til formål.
 Folketinget traf den 31. august 1990 beslutning om under FN at sende  

 korvetten OLFERT FISCHER til Mellemøsten for at medvirke til at sikre  

 gennemførelse af bestemmelserne i De Forenede Nationers Sikkerhedsråd's  

 resolution nr. 661 af 6. august 1990 om økonomiske sanktioner mod Irak efter  

 de retningslinjer, der er fastlagt i Sikkerhedsrådets resolution nr. 665 af  

 25. august 1990.
 En eventuel krig i Mellemøsten må forventes at medføre behov for en  

 betydelig humanitær indsats.
Regeringen er indstillet på positivt at overveje alle henvendelser fra  

 FN-systemet, herunder FN's flygtningehøjkommissariat (UNHCR), samt fra  

 private hjælpeorganisationer, herunder Internationalt Røde Kors, om at yde  

 humanitær støtte til ofrene for en eventuel væbnet konflikt.
Regeringen har  

 til dette formål foreløbig afsat 35 mio. kr. og vil positivt overveje at  

 afsætte yderligere midler hertil.
 Regeringen finder, at der på baggrund af den seneste udvikling samt i  

 overensstemmelse med FN's Sikkerhedsråds anmodning om at give passende støtte  

 til de foranstaltninger, der iværksættes i medfør af resolution nr. 678, bør  

 ydes en dansk humanitær indsats i forbindelse med krisen i Mellemøsten.
 Den 2. januar 1991 anmodede den britiske regering flere lande, heriblandt  

 Danmark og andre nordiske lande, om at yde medicinsk støtte i tilfælde af et  

 krigsudbrud i Golfområdet.
Det foreligger oplyst, at regeringerne i Sverige og Norge har besvaret den  

 britiske anmodning positivt - i Norge med forbehold for Stortingets  

 godkendelse - og er indstillet på, at der sendes et felthospital henholdsvis  

 et sanitetskompagni til Saudi Arabien.
Det svenske felthospital forventes at  

 få en kapacitet på ca. 360 sengepladser.
Det vil blive betjent af en  

 frivillig stab på ca. 520 personer.
Hospitalet forventes på plads i Saudi  

 Arabien i løbet af februar.
Det norske sanitetskompagni forventes at få en  

 kapacitet på 40-60 sengepladser.
Det forventes, at hospitalet skal betjenes  

 af en frivillig stab på ca. 200 personer.
På en dansk henvendelse om,  

 hvorvidt Sverige og Norge ønskede dansk bistand til betjening af enhederne,  

 primært i form af læger og sygeplejersker, har begge lande foreløbig svaret,  

 at et sådant behov ikke foreligger.
Folketinget har tidligere ved Folketingsbeslutning nr.
B 81 af 31. august  

 1990 pålagt regeringen at fortsætte arbejdet med forberedelsen af  

 udrustningen af et hospitalsskib, således at klargøringstiden nedbringes.  

 Klargøringstiden er nu ca. 10 uger, hvortil kommer en sejltid på 2-3 uger.
Regeringen har overvejet en række muligheder for at yde hurtigere  

 hospitalsmæssig støtte.
Efter konsultationer med britiske og amerikanske  

 myndigheder foreligger der mulighed for hurtigere dansk indsats dels ved  

 udsendelse af et dansk militært lægehold til Mellemøsten, dels ved etablering  

 og drift af det amerikanske militære beredskabshospital i Holstebro.
Det foreslås, at Forsvarsministeren bemyndiges til efter nærmere  

 forhandling at udsende et dansk militært læge- og sanitetshold på 30-40  

 personer til Mellemøsten.
Det forudses i den forbindelse, at holdet under  

 dansk chef forbliver under national dansk kommando, samt at det efter nærmere  

 forhandling mellem britiske og danske myndigheder stilles til rådighed for et  

 britisk felthospital i Saudi Arabien.
For så vidt angår lægefaglige rutiner  

 og arbejdsopgaver påregnes holdet underlagt den britiske felthospitalschef.  

 Den britiske felthospitalschef forventes endvidere at få det logistiske  

 ansvar for det danske hold.
Holdet påregnes sammensat, så det vil kunne  

 betjene en operationsstue m.m. på døgnbasis og vil derfor primært skulle  

 bestå af kirurger, narkoselæger, sygeplejersker og sygepassere.
Den danske  

 chef forventes herudover tildelt et mindre dansk administrationselement på  

 nogle få personer.
Personelmæssigt vil udsendelse ske på frivillig basis.
 Udsendelsen af holdet, der forventes at kunne ske i løbet af 2 uger efter  

 beslutningen, bør iværksættes, uanset om egentlige kamphandlinger er brudt ud  

 på udsendelsestidspunktet.
Regeringen vil i de videre forhandlinger med britiske, svenske og norske  

 myndigheder undersøge mulighederne for at etablere samarbejde mellem den  

 danske sanitetsindsats og de øvrige tilsvarende nordiske initiativer i  

 området.
Det danske hold forudses placeret samlet og i passende afstand af  

 kamphandlinger.
Det forudsættes i forbindelse hermed, at de sanitetsenheder,  

 holdet tilknyttes, opstilles og virker i overensstemmelse med  

 Genevekonventionernes og Haagerkonventionens bestemmelser bl.a. således, at  

 de ikke kan betragtes som kombattanter i konventionernes forstand.
Driftsomkostningerne ved udsendelse af personel til Mellemøsten i det  

 anførte antal vurderes i størrelsesordenen 3 mio. kr. pr. måned.
Hertil skal  

 lægges udgifter til hospitalsmateriel, forbindsstoffer og medicin, som  

 løbende leveres.
Såfremt en væbnet konflikt bliver langvarig, vil der opstå behov for at  

 hospitalisere sårede, der har modtaget en indledende kirurgisk eller anden  

 medicinsk behandling, i områder uden for krigsområdet.
Således forbereder USA  

 for tiden eksisterende hospitalsfaciliteter på visse amerikanske baser i  

 Tyskland til en sådan anvendelse.
 Det foreslås, at forsvarsministeren bemyndiges til ved et eventuelt  

 krigsudbrud og efter nærmere forhandling at etablere og drive det amerikanske  

 militære beredskabshospital, som i henhold til de dansk/amerikanske  

 forstærkningsaftaler er forberedt oprettet på kasernen i Holstebro.  

 Hospitalet forudsættes bemandet med dansk personel under dansk ledelse.
Hospitalet, som har en sengekapacitet på op til 500, har  

 mobiliseringsstatus.
Hovedparten af materiellet er oplagt i depoter, ligesom  

 de bygningsmæssige foranstaltninger er forberedt.
Hospitalet forventes at få et behandlingsniveau svarende til et civilt  

 dansk sygehus, det vil sige opfølgende og i et vist omfang afsluttende  

 kirurgisk behandling, inden patienterne sendes videre til hjemlandet.
Den  

 gennemsnitlige indlæggelsesvarighed forventes at blive 10-14 dage.
Det er formentlig næppe hensigtsmæssigt fra begyndelsen at etablere  

 hospitalet med dets fulde kapacitet.
Det er forsvarets vurdering, at det vil  

 være naturligt at begynde etableringen med ca. 200 senge svarende til  

 størrelsen af et dansk feltlazaret.
 Skulle det efterfølgende vise sig, at behovet for hospitalisering vokser,  

 vil det i takt hermed være muligt at udvide op til det maksimale antal på 500  

 senge.
 Etablering af hospitalet foreslås endvidere at omfatte etablering af  

 lufttransport fra Golfområdet, hvilket vurderes at skulle finde sted gennem  

 chartring af et fly, som må indrettes til at kunne rumme liggende patienter.
 Endelig kræves i tilknytning hertil et mindre dansk lægefagligt  

 visitationshold udstationeret i Golfområdet med henblik på registrering og  

 klargøring af patienter i forbindelse med hver enkelt flytransport.
Etableringen af et 200-sengs hospital på Holstebro kaserne vil kræve en  

 bemanding på ca. 250 personer, bl.a. omfattende læger, tandlæger,  

 sygeplejersker og sygepassere, som påregnes at kunne tilvejebringes på  

 frivillig basis under udnyttelse af eksisterende aftaler.
En sådan delvis  

 drift af hospitalet, f.eks. med 200 senge, vurderes at kunne ske i løbet af  

 ca. 2 uger.
Såfremt en udvidelse af hospitalet senere bliver nødvendig, vurderes den  

 samlede bemanding at skulle øges til 500-600 personer.
Bemanding udover 250  

 personer vurderes ikke udelukkende at kunne ske på frivillig basis.
Omkostninger ved drift af beredskabshospitalet i Holstebro med 200  

 sengepladser vurderes at være i størrelsesordenen ca. 15-20 mio. kr.pr.  

 måned, hvilket svarer til driftsudgifterne til et udsendt hospitalsskib med  

 en tilsvarende sengekapacitet.
Hertil kommer udgifterne til flytransporten af  

 de sårede.
Omkostningerne ved etablering af hospitalet med 500 sengepladser  

 vurderes at være 25-30 mio. kr. pr. måned.
Hertil kommer udgifter i anledning  

 af eventuel flytning af enheder fra Holstebro kaserne.
Bemærkninger til lovforslagets enkelte bestemmelser Til § 1 Der henvises til de almindelige bemærkninger til lovforslaget.
Til § 2 Der henvises til de almindelige bemærkninger til lovforslaget.
Til § 3 Bestemmelsen skal ses i tilslutning til § 9, stk. 1, i lov om forsvarets  

 personel, jf. lovbekendtgørelse nr. 822 af 8. december 1986, hvorefter  

 forsvarsministeren under krig eller andre ekstraordinære forhold kan foretage  

 de nødvendige indkaldelser af personel.
Som det fremgår af almindelige bemærkninger til lovforslaget, vurderes  

 det, at eventuel bemanding af hospitalet til fuld drift ikke udelukkende kan  

 ske på frivillig basis.
Der må derfor påregnes indkaldelse af det nødvendige  

 personel i det omfang, behovet ikke kan opfyldes ved midlertidige, frivillige  

 ansættelser.
Det forudsættes i den forbindelse, at aflønningen er ens for  

 frivilligt og indkaldt personel, idet dog personel ansat i statsligt eller  

 kommunalt regi som tjenestemænd udlånes til forsvaret af vedkommende  

 myndighed mod refusion af de pågældendes løn.
Til § 4 Efter bestemmelsen fraviges udlændingelovens regler om pas, visum og krav  

 om opholdstilladelse for så vidt angår de udlændinge, som eventuelt kommer  

 til Danmark for at blive behandlet på det hospital, som er nævnt i § 2.  

 Fravigelsen af udlændingelovens bestemmelser gælder, så længe opholdet i  

 Danmark beror på behandlingsmæssige forhold.
Til § 5 Med hensyn til størrelsen af de enkelte udgifter henvises til almindelige  

 bemærkninger.
