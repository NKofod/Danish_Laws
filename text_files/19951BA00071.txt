Nr BSF 71 Forslag til folketingsbeslutning om forsøg med etablering af et  

 flugtsikkert fængsel Fremsat af Tom Behnke (FP) Kim Behnke (FP) Aage Brusgaard (FP) Jan Køpke  

 Christensen (FP) Niels Højland (FP) Kirsten Jacobsen (FP) Annette Just (FP) den 25. januar 1995 Folketinget pålægger regeringen i et samarbejde med Folketingets partier  

 at tage de nødvendige initiativer og afsætte de nødvendige midler til at  

 etablere en forsøgsordning med et flugtsikkert og narkotikafrit fængsel i  

 Danmark samt tage de nødvendige initiativer med henblik på, at indsatte, der  

 flygter fra danske fængsler, skal have inddraget muligheden for udgang, orlov  

 og prøveløsladelse i resten af afsoningstiden.
Bemærkninger til forslaget Indledning Antallet af flugter fra de danske fængsler har været svingende gennem de  

 sidste år.
I 1995 var det helt galt, og allerede i de første dage af 1996 var  

 den gal igen.
Det kan med rette forventes, at antallet af flygtede fra  

 fængslerne vil blive lige så stort i 1996 som i 1995 eller større, hvis ikke  

 der gøres noget ved problemet.
 Fra de lukkede fængsler og arresthuse flygtede i 1990 16 indsatte; i 1991  

 flygtede 64; i 1992 flygtede 34; i 1993 flygtede 41; i 1994 flygtede 50, og i  

 1995 nåede antallet op på 54.
 I ganske mange tilfælde må man som tilskuer tage sig til hovedet og  

 spørge, hvordan de indsatte så nemt kunne flygte.
 Hver gang der er en eller flere, der er flygtet fra et fængsel, sidder  

 befolkningen og specielt ofrene for de forbrydelser, som de flygtende er  

 fængslet for, og »holder vejret«, til den pågældende er pågrebet og  

 sat tilbage til afsoning.
 Det er helt uholdbart for ofrene, de pårørende, vidnerne og andre  

 involverede i en kriminel handling, at de ikke kan føle sikkerhed for, at  

 gerningsmanden nu også bliver i fængslet, når han endelig er kommet der.  

 Ofrene, de pårørende, vidnerne og andre involverede har ofte været igennem  

 lange og nedslidende retsmøder, undersøgelser og afhøringer.
Fængsler er steder, hvor kriminelle skal afsone deres straf, en straf, som  

 domstolene efter ganske grundig behandling har idømt de pågældende.
Det skal  

 også påpeges, at der skal ganske grove forbrydelser til, før en person bliver  

 sat i fængsel.
Når en person således er dømt til at skulle sidde i fængsel, skal der være  

 tale om et fængselsophold og ikke et feriekoloniophold.
Den indsatte skal  

 naturligvis have ordentlig mad, et ordentligt sted at sove og mulighed for  

 beskæftigelse eller uddannelse, men så må det også være begrænset, hvilke  

 andre luksusgoder der herefter skal gives mulighed for.
Der har været en del debat i medierne om hensigtsmæssigheden af  

 fuldstændig sikre fængsler, om det vil give farligere indsatte, og om  

 personalet vil lide overlast.
Allerede i august 1995 skrev Det Fri Aktuelt:
»Fangerne i Nordeuropas mest flugtsikre fængsel har det ikke specielt  

 dårligt.
Psykolog Niels Henrik Svostrom tager stærkt afstand fra danske  

 eksperters udtalelser om, at topsikrede fængsler vil skabe flere psykiske  

 problemer blandt de indsatte. »Det er en kendsgerning, at der er  

 foregået meget dramatiske fangeflugter fra sikre fængsler, hvor  

 fængselsbetjente er taget som gidsler,» siger fængselspsykolog Tage  

 Jensen.
Han bygger sin viden om sikre fængsler på de undersøgelser, der er  

 lavet. »Men hvis de har så positive erfaringer med Kumlafængslet, er det  

 da værd at se på,» siger Tage Jensen.
Han afviser ikke, at man med held  

 kunne bygge et lignende fængsel i Danmark for særlig hårde kriminelle.  

 »Kernen af farlige og stærke fanger herhjemme kunne godt have specielle  

 afsoningsforhold, som de har i Kumlafængslet,» siger Tage Jensen.« Det kan naturligvis blive opfattet negativt af de indsatte, at  

 mulighederne for at flygte ikke er til stede, og personalet skal også være  

 forberedt på, at der kan være indsatte, som vil forsøge at flygte alligevel,  

 men det må forventes, at det er et yderst begrænset antal.
 Med hensyn til de indsattes opfattelse af den strengere sikkerhed skal der  

 ikke være tvivl om, at det er bedre, at de indsatte føler, at det er  

 ubehageligt, end at befolkningen skal føle ubehag og utryghed, hver gang der  

 flygter en eller flere fra de danske fængsler.
 Det må fastholdes, at de indsatte sidder i fængsel, fordi de har begået en  

 særdeles grov forbrydelse, og at det er meningen, at de skal blive i fængslet  

 til straffen er afsonet.
Med hensyn til personalet må det fastholdes, at det bl.a. er ansat til at  

 sørge for, at de indsatte bliver i fængslerne.
Det kan naturligvis give  

 ubehag fra tid til anden og måske mere i et flugtsikkert fængsel, men det er  

 der ikke noget at gøre ved.
Har man valgt at lade sig ansætte som  

 fængselsfunktionær, må man være klar til at løse opgaverne, også når  

 opgaverne bliver sværere end de mere almindelige opgaver.
Direktoratet for Kriminalforsorgen har i december 1995 fået udarbejdet en  

 undersøgelse af forholdene i fængslerne og af sikkerheden i fængslerne.  

 Konsulentfirmaet, der lavede undersøgelsen, har spurgt ganske mange ansatte,  

 hvordan de opfatter deres arbejdsforhold, og ganske mange af dem har givet  

 udtryk for, at de mener, at der er slækket på sikkerheden i forbindelse med  

 indførelsen af den såkaldte AUF-ordning (Arbejde-Uddannelse-Fritid). Ledelsen  

 i Direktoratet for Kriminalforsorgen har efterfølgende haft mulighed for at  

 pynte på rapporten, hvilket ifølge pressen er sket.
Rapporten og  

 konsekvenserne af rapporten skal ikke omtales nærmere her, men bør holdes for  

 øje, når ideen om et flugtsikkeret fængsel skal konkretiseres.
Flugtsikring Forslagsstillerne forestiller sig en forsøgsordning med et enkelt lukket  

 fængsel, som passende kunne være statsfængslet i enten Horsens eller Nyborg.
 Forsøget skal planlægges og fastlægges efter grundige forhandlinger mellem  

 regeringen og ordførerne for Folketingets partier, hvor de mere detaljerede  

 præmisser kan diskuteres.
Forhandlingerne om realisering af forslaget skal ske forholdsvis hurtigt,  

 så forsøget kan komme i gang snarest.
En passende periode for planlægningen  

 kunne være frem til 1. juli 1996, hvorefter kriminalforsorgen kan bruge  

 resten af 1996 til at etablere de besluttede sikkerhedsforanstaltninger.
 Herefter kan forsøget vare 1 år til udgangen af 1997, hvorefter der skal  

 ske en evaluering og efterfølgende overvejes en sikring af alle lukkede  

 fængsler ud fra de erfaringer, der er indhøstet.
Det er muligt, at en forsøgsperiode på 1 år vil være for lidt, men i så  

 fald vil en evaluering nemt kunne munde ud i, at forsøget skal fortsætte i  

 f.eks. 1 år mere.
Det vil forslagsstillerne være meget åbne over for.
En  

 indledende beslutning om at lade forsøget løbe over 2 år vil også være i  

 orden.
De indsatte, som skal placeres i det pågældende fængsel, skal være dem,  

 der under normale omstændigheder ville blive placeret der.
Det vil sige de  

 groveste kriminelle, som allerede i dag bliver placeret i de lukkede  

 fængsler.
Derfor skal det være et lukket fængsel, som skal være med i  

 forsøgsordningen.
Hr.
Poul Qvist Jørgensen (S) har ganske vist udtalt til Det Fri Aktuelt  

 den 11. januar 1996: »Vi har i Danmark et sted mellem 30 og 50 virkelig  

 farlige fanger - ikke nok til at fylde et selvstændigt, lukket fængsel.
Man  

 ville derfor være nødt til at »fylde op« med mere harmløse  

 indsatte, der på den måde ville blive straffet unødvendig hårdt.' Den udtalelse holder naturligvis ikke.
For det første er der flere farlige  

 fanger end angivet.
For det andet sidder der ikke harmløse indsatte i de  

 lukkede fængsler.
For det tredje er der ikke tale om, at en straf bliver  

 hårdere, fordi de indsatte ikke kan flygte fra fængslet.
Et flugtsikkert  

 fængsel er ikke en unødvendig hård straf af dem, der skal sidde i det  

 pågældende fængsel.
Hvis det ikke var for de konstante nedskæringer på  

 kriminalforsorgens budgetter, ville alle indsatte i dag sidde i flugtsikre  

 fængsler.
Udgangspunktet er således for forslagsstillerne, at et fængsel er et  

 fængsel, hvor de indsatte skal blive, til de har udstået straffen, og det  

 betragter forslagsstillerne ikke som en unødvendig hård straf.
Straffen er  

 fastsat af domstolene.
 I de kommende drøftelser af, hvordan indretningen af fængslet skal være,  

 så det bliver så flugtsikkert som overhovedet muligt, skal der helt  

 indlysende også være en drøftelse af, hvilke midler man er klar til at tage i  

 anvendelse, både i forhold til indretning og til reglerne for besøg, udgang,  

 orlov og visitation af såvel indsatte som besøgende og ansatte.
 Den drøftelse vil forslagsstillerne opfordre til bliver så åben som  

 muligt, så længe det fælles mål er et flugtsikkert fængsel frit for  

 narkotika.
 En nem og billig løsning kunne være at rulle pigtråd ud langs fængslets  

 ringmur på såvel indersiden som ydersiden og påsætte murkrone på ringmuren,  

 således at det ikke er muligt at få kroge og lignende til at hænge fast, og  

 således at det bliver ganske svært at holde fast med hænderne.
Også en mere udbredt brug af elektronik vil være en fordel.
Der kan f.eks.  

 etableres bedre overvågning med sensorer og kameraovervågning, ligesom man  

 kunne diskutere en form for diskret elektronisk armbånd eller lignende til de  

 indsatte, således at det kan konstateres, straks en indsat forlader det  

 tilladte område.
Dette er som sagt kun ideer til de kommende drøftelser.
En anden ide kunne være, at der ikke skal være indvendig etageforbindelse,  

 bortset fra en kontrolleret elevator.
I tilfælde af brand skal det dog kunne  

 lade sig gøre at komme til en brandtrappe, men adgangen til brandtrappen skal  

 ikke være mulig i det daglige.
Endelig kunne man som i Sverige sætte hegn op om fængslet og lade gæs løbe  

 rundt i indhegningen.
I Sverige har man gode erfaringer med, at gæssene  

 larmer op, straks der sker noget unormalt, f.eks. at der bliver smidt noget  

 ind over hegnet eller personer forcerer hegnet.
 Inden drøftelserne ville det være naturligt at indhente udtalelser fra  

 Sverige om de konkrete erfaringer med en sådan sikringsordning.
Sanktioner i tilfælde af flugt Trods de skærpede sikkerhedsforanstaltninger kan det forekomme, at en  

 eller flere får held til at flygte.
 Der skal derfor samtidig med etableringen af et mere flugtsikkert fængsel  

 ske en generel opstramning over for dem, der flygter.
Opstramningen skal være generel og gælde for alle indsatte i de danske  

 fængsler.
Det vil ikke være nok kun at indføre sanktioner for dem, der  

 flygter fra det flugtsikrede fængsel.
Dels vil det ikke give et ægte billede  

 af, hvilken effekt en sådan nyordning vil have, hvis det kun gælder for det  

 flugtsikrede fængsel, og dels mener forslagsstillerne, at det er passende og  

 nødvendigt i alle tilfælde med en sanktion i forbindelse med flugt fra et  

 fængsel.
 Sanktionen skal være, at de pågældende i resten af deres afsoningstid ikke  

 får udgang eller orlov, og at de ikke bliver prøveløsladt, før afsoningstiden  

 er fuldstændig udstået.
Det kan umiddelbart virke som en hård sanktion, men de pågældende kan jo  

 bare lade være med at flygte.
Forslagsstillerne er da også af den klare  

 opfattelse, at alene viden om konsekvenserne af at flygte vil afholde stort  

 set alle fra overhovedet at gøre forsøget.
Narkotikaen væk Hidtil har det været småt med gennemførelsen af narkotikafrie fængsler.  

 Visse steder i verden har man haft held til at begrænse omfanget ganske  

 betydeligt, men fængsler helt frie for narkotika er så vidt vides ikke  

 forekommet mere end et enkelt sted.
Trods de dårlige erfaringer fra udlandet tror forslagsstillerne på, at det  

 kan lade sig gøre under danske forhold, som alt andet lige er anderledes end  

 i andre lande.
De dårlige erfaringer fra udlandet skal ikke afholde os fra at  

 gøre forsøget i Danmark.
 Hvis det skal lykkes, skal gennemførelsesforanstaltningerne være i orden,  

 og de nødvendige midler skal tages i brug.
F.eks. skal der ikke være nogen direkte kontakt mellem besøgende og de  

 indsatte.
Blot ved at opsætte glasplader imellem den besøgende og den  

 indsatte vil indsmugling ad den vej være afskåret.
Et andet problem opstår, når de indsatte skal på udgang og orlov.
Her er  

 der mulighed for at smugle narkotika ind.
Enten kan det besluttes, at der  

 ikke skal være nogen udgang og orlov, eller der kan stilles et krav om  

 fuldstændig visitation og gennemlysning ved ind- og udgang.
Et fuldstændigt  

 forbud mod udgang og orlov vil nok ikke være så hensigtsmæssigt, for en stor  

 del af de indsatte vil godt kunne administrere denne frihed.
Det kunne i så  

 fald drøftes, om reglerne for udgang og orlov fortsat skal gælde, men med det  

 vilkår, at orlov og udgang ikke er mulig i resten af afsoningstiden, hvis den  

 indsatte forsøger at indsmugle narkotika i forbindelse med udgang og orlov.  

 Grundig visitation vil under alle omstændigheder være nødvendig og et absolut  

 minimumskrav.
 Ligeledes skal der ske en skærpet kontrol af alt, der kommer ind og ud af  

 fængslet af varer og materialer, idet indsmugling også kan finde sted den  

 vej.
 Også kontrol af personalet, herunder servicepersoner tilknyttet  

 fængslerne, bør overvejes og besluttes, så de indsatte ikke fristes til at  

 bestikke personalet til at smugle stofferne ind, og sådan at personalet til  

 enhver tid kan afvise ønsker om at tage stoffer med ind i fængslerne.  

 Forslagsstillerne regner ikke med, at dansk fængselspersonale overhovedet  

 kunne finde på at lade sig bestikke, men det vil givet være et enormt pres,  

 personalet vil komme under, når først mangelen på stoffer bliver en realitet.  

 Det vil derfor være en fordel, at både de indsatte og de ansatte ved, at den  

 vej ikke er farbar.
 Også begrænsning af andre muligheder for at smugle stoffer ind i  

 fængslerne skal overvejes og diskuteres.
 Det er vigtigt, at fængslet holdes narkotikafrit, således at  

 ikke-narkomaner ikke bliver narkomaner under afsoningen, og så narkomaner kan  

 blive afvænnet.
Til kvalificeret afvænning skal der afsættes de nødvendige specifikke  

 ressourcer, så det kan lykkes at afvænne narkomanerne.
At have narkomanerne i  

 fængslet giver gode muligheder for at gennemføre en kvalificeret afvænning,  

 da de indsatte ikke bare kan afbryde behandlingen.
I hele landet burde der med det samme etableres ordninger, hvor enten hele  

 fængsler eller afdelinger i fængslerne bliver indrettet til at tage sig af  

 hver sin gruppe indsatte.
Opdelingen skal være sådan, at erkendte narkomaner  

 sidder i et fængsel for sig selv.
Narkomaner, der gerne vil afvænnes, bør  

 sættes i et fængsel for sig selv, og ikke-narkomaner skal have deres eget  

 fængsel eller afskærmede afdeling, så der i det mindste ikke bliver flere  

 narkomaner.
 Det er helt urimeligt, at der kommer flere narkomaner ud af fængslerne end  

 ind i fængslerne.
Forslaget om at dele fængslerne op har ikke direkte noget at gøre med  

 dette beslutningsforslag, men er vigtigt at tage med, når debatten alligevel  

 er rejst.
Forslaget om at dele fængslerne op kan gennemføres sideløbende med  

 dette forslag, uanset om dette forslag bliver vedtaget eller ej.
En sidste ting vedrørende narkomanerne er de oplysninger, der er kommet  

 frem om, at nogle indsatte tvinges til optrapning på metadon før  

 prøveløsladelse.
Det er helt tåbeligt og skal naturligvis stoppes straks ikke  

 bare i forsøgsordningen, men i hele landet.
Personale og ressourcer Fremskridtspartiet er indstillet på at afsætte de nødvendige ressourcer  

 til forslagets gennemførelse, således at der bliver tilstrækkeligt med  

 personale, og således at personalet bliver tilstrækkelig godt uddannet.
 Det vil være nødvendigt, at personalet i et fuldstændig flugtsikkert  

 fængsel har en tilstrækkelig god uddannelse, som lever op til de opgaver og  

 situationer, der kan opstå.
 Den nærmere fastsættelse af personalets omfang skal drøftes med  

 Direktoratet for Kriminalforsorgen og de ansattes organisationer, således at  

 alle vil være indstillet på, at forsøget skal lykkes.
 Sikkerheden i fængslet skal naturligvis være bedre, så personalet ikke  

 lider overlast, og så det bliver en god arbejdsplads at være på.
 Hvis det skønnes, at de indsatte vil bruge grovere midler til at forsøge  

 at flygte fra forsøgsfængslet, kan det overvejes, om de indsatte f.eks. skal  

 fratages muligheden for selv at lave mad, idet der i køkkenerne f.eks. er  

 knive og andre ting, der kan bruges som våben.
Afslutning Meningen er, at regeringen skal forhandle med Folketingets partier om den  

 konkrete tilrettelæggelse af forsøgsordningen og en afklaring af, hvilke  

 midler man vil være indstillet på at tage i anvendelse.
Forslaget er meget åbent og lægger op til debat og forhandling.
Det eneste  

 krav, forslaget stiller, er at der bliver gennemført en forsøgsordning i et  

 lukket fængsel, hvorefter der skal ske en evaluering, og at forsøget skal  

 indebære, at fængslet bliver flugtsikkert og narkotikafrit, samt at de, der  

 alligevel flygter, skal have den sanktion, at deres udgang, orlov og  

 prøveløsladelse inddrages i resten af afsoningstiden.
