Nr BSF 162 Forslag til folketingsbeslutning om en mere progressiv ulandsbistand Fremsat af Albrechtsen (VS) Elisabeth Bruun Olesen (VS) Tinning (VS) den 13. maj 1987 Folketinget opfordrer regeringen til at ændre den danske bistand til ulandene, så den i fremtiden ydes efter følgende retningslinjer:
1) Bistanden skal bidrage til varig forbedring af de fattige befolkningsgruppers økonomiske, sociale og politiske vilkår, og den skal som hovedregel ydes til fattige lande.
2) Der foretages en samlet vurdering af de økonomiske, sociale og politiske vilkår, herunder af menneskerettighedssituationen i hvert enkelt modtagerland med henblik på at sammensætte en modtagerkreds, som skaber bedre muligheder for at realisere den anførte målsætning.
3) Det tilstræbes, at en væsentlig del af bistanden gives til projekter m.v., som især gavner kvinderne i ulandene.
4) Stigningen i bistandens omfang, vedtaget ved folketingsbeslutning i marts 1985, fastholdes frem til 1992, hvorefter en øget stigningstakt overvejes.
5) Den multilaterale bistand udgør fremdeles ca. 50 pct. af den samlede bistand, og den bør overvejende ydes gennem FNs udviklingsprogram, UNDP.
Gennem en aktiv indsats bidrager Danmark til at forbedre og udvikle UNDPs og andre FN-særorganisationers bistandsarbejde i ulandene.
6) Bistanden gennem EF skal fremover betragtes som bilateral bistand og i øvrigt reduceres mest muligt og helst helt afskaffes.
 7) Lånebistanden erstattes generelt af gavebistand.
8) Der sker en afbinding af al dansk bistand, så den ikke længere er bundet til indkøb af varer og andre ydelser i Danmark.
9) Bestemmelserne om eksportkreditgarantier, investeringsgarantier og Industrialiseringsfonden for Udviklingslandene fjernes helt fra lovgivningen om internationalt udviklingssamarbejde.
10) Fødevarehjælp reduceres mest muligt og gives som hovedregel kun i katastrofesituationer.
11) Der ydes en betragtelig bistand til befrielsesbevægelser, der kæmper mod imperialistisk undertrykkelse og for national frigørelse.
12) Bistandens modtagere skal suverænt kunne disponere over den modtagne hjælp.
13) Andelen af bistandsmidler, som anvendes til de frivillige ulandsorganisationers bistandsarbejde, øges betydeligt, samtidig med at der skabes samarbejdsformer mellem DANIDA og ulandsorganisationerne, som bygger på en anerkendelse af disse organisationers særlige rolle i udviklingsarbejdet.
14) Der foretages en løbende, uafhængig evaluering af bistandens virkninger.
 15) Ulandsforskningen styrkes gennem øgede bevillinger.
16) Oplysningsarbejdet om ulandenes problemer styrkes gennem øgede bevillinger.
17) En udskillelse af DANIDA fra Udenrigsministeriet genovervejes snarest.
Erhvervslivets repræsentanter fjernes fra Styrelsen for internationalt Udviklingssamarbejde med henblik på at sikre ulandsbistanden en uafhængig administration.
BEMÆRKNINGER TIL FORSLAGET GENERELLE BEMÆRKNINGER Grunden til, at VS fremsætter dette forslag til folketingsbeslutning om principperne for den danske ulandsbistand, er de seneste års forværring af langt de fleste ulandes økonomiske og sociale situation.
Ulandene er i stigende grad plaget af problemer såsom en stærkt øget gæld til de industrialiserede lande, hungersnødkatastrofer og en markant forværring i handelsforholdet til de industrialiserede lande, som medfører, at ulandene skal betale mere for den nødvendige import og samtidig får færre penge ind på eksporten af deres egne produkter.
Gældsbyrden og faldende indtægter på eksporten gør, at det i stigende grad er vanskeligt for ulandene at optage nye lån til bare fortsat at finansiere igangværende økonomiske aktiviteter og nærmest umuligt at sætte gang i nye projekter, som kan forbedre deres økonomiske situation.
Denne »omvendte bistand« fra ulandenes side til den vestlige  

 verden har nu efterhånden nået et sådant omfang, at udviklingsprocessen i ulandene reelt er blokeret.
De mange hungersnødkatastrofer, som vi hører om hvert år forskellige steder i verden, er det synlige udtryk for de voksende fattigdomsproblemer, som lammer de menneskelige ressourcer, ikke mindst i en række afrikanske lande.
Derfor er de betingelser, som den danske u-landsbistand gives i forhold til, blevet forværret i betydeligt omfang.
I marts 1985 besluttede Folketinget, at ulandsbistanden i de kommende år skal stige betydeligt (se forslag til folketingsbeslutning om dansk ulandsbistand (B 20), fremsat i folketingsåret 1984-85, jf.
Folketingstidende 1984-85, forhandlingerne sp. 603, 2920 og 7894, tillæg A sp. 799, tillæg B sp. 967 og tillæg C sp. 267), men det er ikke nok med en gradvis øgning i den danske ulandsbistand.
Der skal også ske en mere klar prioritering af, hvilke lande og på hvilke betingelser hjælpen skal gives.
Derfor må selve den hidtidige bistandspolitik tages op til en grundig nyvurdering.
De justeringer, som fandt sted, sidste gang Danmark havde sin bistandspolitik oppe til vurdering, skete i forbindelse med, at det såkaldte Ole Bang-udvalg afgav sin betænkning (Betænkning 958/1982 om principperne for den danske bistand til udviklingslandene), men desværre ville flertallet i Folketinget dengang ikke følge de mere vidtgående overvejelser i denne betænkning.
I forbindelse med en nyvurdering af bistandspolitikken er der nogle områder, som det er vigtigt at forholde sig til:
For det første har der været en række vanskeligheder med at realisere målsætningen for en række projekter i ulandsbistanden i nogle af modtagerlandene.
Dette har medført, at Danmark, i øvrigt på lige fod med mange andre vestlige lande og internationale bistandsorganisationer, begynder at blande sig i modtagerlandenes interne politik.
Disse bestræbelser på at knytte politiske betingelser til den danske bistand er efter forslagsstillernes opfattelse uforeneligt med, hvad der burde være et grundlæggende princip i bistandspolitikken.
Disse politiske betingelser dækkes ind under et røgslør om, at det er nødvendigt at effektivisere hjælpen af hensyn til skatteborgernes penge.
I stedet for denne form for direkte eller indirekte pression i ulandsbistanden, som vækker minder om kolonitidens dominansforhold, skal Danmark overveje en ændring i sammensætningen af de lande, som modtager hjælpen fremover.
Danmarks bistandspolitik bør fremover gå til lande, som har en national udviklingspolitik, som klart er til gavn for de fattigste grupper i samfundet.
På dette grundlag vil der være de bedste muligheder for at etablere et samarbejde på lige betingelser mellem giver- og modtagerlandet.
For det andet er det vigtigt, at Danmark sørger for at eftergive ulandene deres gæld til Danmark som et led i en nødvendig gældssanering, og i forlængelse heraf må Danmark fremover give sin ulandsbistand i form af gavebistand og ikke på lånebetingelser.
For det tredje må forslagsstillerne kraftigt afvise den offensiv, som kan iagttages fra danske erhvervskredse, om, at en endnu større del af bistanden skal tjene som erhvervsstøtte.
Det vil sige, at Danmark skal stille betingelser til ulandene om, at hele eller dele af bistanden skal bruges til indkøb af varer i Danmark, eller at bestemte projekter i ulandene skal køres af danske firmaer.
Disse krav fra erhvervslivet skal totalt afvises, bl.a. fordi projekter i ulande baseret på støtte til dansk erhvervsliv opviser nogle af de dårligste eksempler på en udviklingsindsats til fordel for de fattigste befolkningsgrupper.
BEMÆRKNINGER TIL DE ENKELTE PUNKTER Ad 1 Som hovedregel skal bistanden gives til de fattige ulande, idet der herved forstås lande under UNDPs grænse for mindre udviklede lande (p.t. lande, som i 1983 havde et bruttonationalprodukt (herefter BNP) per indbygger på under 750 dollars).
Dog kan der i særlige tilfælde også ydes bistand til lande med højere BNP per indbygger, f.eks. lande, der for nylig under store materielle og menneskelige omkostninger har befriet sig for et undertrykkende regime, samt lande, som præges af borgerkrig, eller hvis udvikling vanskeliggøres af internationale konflikter (Zimbabwe, Nicaragua, Afghanistan).
Ved valg af lande bør det endvidere sikres, at kun lande, hvor det kan sikres, at bistanden især kommer de fattige befolkningsgrupper til gavn, vælges.
Denne målsætning bør være gældende for den samlede danske bistand, altså ikke blot for projektbistanden, men også for anden bilateral gave/lånebistand.
Den multilaterale bistand bør så vidt muligt (så langt Danmarks indflydelse rækker) præges af samme målsætning.
Ad 2 I lighed med undersøgelser gennemført i andre nordiske lande er der for den danske bistand behov for at tilvejebringe et aktuelt og detaljeret grundlag for en prioritering af indsatsen.
Valget af de fire hovedmodtagerlande (Bangladesh, Indien, Kenya og Tanzania) har i første række haft historiske og praktiske grunde.
Erfaringerne fra en efterhånden lang række projekter i nogle af disse lande peger på, at man må stille sig yderst skeptisk over for muligheden for i praksis at nå ud til de fattige befolkningsgrupper.
Samtidig er forudsætningerne i den tredje verden for udviklingssamarbejdet på vigtige punkter ændret gennem de seneste år, ligesom der er grund til at overveje at inddrage ny lande i kredsen af hovedmodtagerlande.
Ad 3 En større evaluering af dansk bistand og kvindeorienteret bistand har afsløret, at de positive effekter for kvinderne i ulandene har været yderst begrænsede.
Da kvinderne ofte har de vanskeligste vilkår, ofte lades uden for udviklingsprocessen og er hovedansvarlige for børn og fødevareproduktion, bør kvindespecifikke problemer tildeles speciel opmærksomhed i den danske bistand.
Også forskning i dette felt bør fremmes.
Ad 4 I marts 1985 vedtog Folketinget, at den statslige udviklingsbistand i 1992 skal nå 1,00 pct. af bruttonationalproduktet.
Dette mål fastholdes, men efter 1992 bør det overvejes at hæve stigningstakten, idet det må frygtes, at ulandenes problemer stadig forværres på grund af gældskrisen.
Ad 5 Den multilaterale bistand bør fortrinsvis ydes gennem FNs udviklingsprogram, UNDP, snarere end gennem Verdensbanken og de regionale udviklingsbanker, dels fordi ulandene selv har større indflydelse på UNDP, dels fordi en større del (p.t. ca. 80 pct.) af UNDPs midler går til de fattige ulande.
Den kritik, som med rette kan rejses mod en del af UNDPs projekter/aktiviteter samt andre FN-særorganisationers arbejde, må følges op af en aktiv og konstruktiv indsats fra dansk side som en prioriteret del af det internationale udviklingssamarbejdes fremme.
Ad 6 Den overvejende del af EF-bistanden kanaliseres til en landekreds i den tredje verden, som kun omfatter en mindre del af den tredje verdens befolkning (ca. 15 pct.), nemlig medlemmerne af Lomeekonventionen.
Den kan således ikke betragtes som multilateral bistand.
Principperne for EF-bistanden og dens faktiske anvendelse er på en række punkter i klar uoverensstemmelse med principperne for den danske bistandspolitik.
Af denne grund, og fordi Danmark reelt er næsten uden indflydelse på EF-bistandspolitikken, bør bidraget reduceres mest muligt.
Da det i øvrigt er vanskeligt, for ikke at sige umuligt, at begrunde en fælles EF-bistandsindsats ved siden af medlemslandenes egne programmer, bør endemålet være en fuldstændig afvikling.
Ad 7 I en situation, hvor ulandenes gældsbyrde er støt voksende, vil fortsat dansk lånebistand kun yderligere forværre situationen.
Danmark bør derfor følge Sveriges eksempel og omlægge lånebistanden til gavebistand.
Ad 8 Bindingen til køb af danske varer, som især har præget statslånene, vanskeliggør bistandens effektivitet.
Danske varer er som oftest dyrere og ofte mindre tilpassede forholdene i ulandene.
Det bør i stedet tilstræbes ved al dansk ulandsbistand, at de nødvendige varer købes lokalt eller i nabolande og andre ulande, således at effekten af bistanden øges.
Ad 9 Ingen af disse ordninger har noget som helst at gøre med udviklingsbistand.
De er slet og ret erhvervsstøtteordninger og bør som sådanne udgå af lovgivningen om internationalt udviklingssamarbejde.
Ad 10 Fødevarehjælp er en dårlig form for bistand.
I stedet for at bidrage til ulandenes egen landbrugsproduktion dækker den kun et umiddelbart behov og giver risiko for at skabe afhængighed af fødevareleverancer udefra.
Hvor fødevarebistand gives på grund af katastrofesituationer, bør den altid så vidt muligt følges op af bistand til landets egen landbrugsproduktion.
Dette betyder også, at det er betænkeligt at løse problemet med EFs overskudslagre gennem gaver m.m. til den tredje verden.
Også her bør de ovenstående krav til fødevarehjælp opfyldes.
Ad 11 Bistand til befrielsesbevægelser er efter forslagsstillernes opfattelse den mest perspektivrige form for ulandsbistand.
Gennem Udenrigsministeriets apartheidbevilling ydes i dag »en humanitær og uddannelsesmæssig bistand til undertrykte folk og folkegrupper i det sydlige Afrika«.
Bistanden gives ikke direkte som f.eks. den svenske bistand, men kanaliseres via forskellige kirkelige og andre hjælpeorganisationer.
Apartheidbevillingens midler bør fremover gives direkte til befrielsesbevægelserne og uden betingelser.
Beløbsrammen bør udvides betydeligt, og der bør oprettes en tilsvarende bevilling til støtte af andre befrielsesbevægelser i den tredje verden, som kæmper mod imperialistisk undertrykkelse og for national frigørelse.
Ad 12 Hverken gennem formelle regler eller gennem forhandling skal modtagere af bistand kunne bindes til at acceptere en form for bistand, som ikke er den mest hensigtsmæssige.
Ad 13 Det fremhæves ofte, at de frivillige ulandsorganisationers indsats er kendetegnet ved, at 1) de gennem kontakter til en lokal organisation i de pågældende udviklingslande har særlige muligheder for at støtte projekter, som den lokale befolkning ofte selv har været med til at definere, ligesom de er særligt velegnede til at inddrage den lokale befolkning i udførelsen af projektet, 2) de har særlige muligheder for at udføre projekter, som direkte gavner de fattige befolkningsgrupper, 3) de er mere effektive end den statslige bistandsadministration, 4) de kan bedre end den statslige bistandsadministration påtage sig projekter i politisk kontroversielle områder, og 5) de har stor betydning for den brede folkelige opbakning til dansk udviklingsbistand.
Alligevel har andelen af bistandsmidler, som finansierer frivillige organisationers projekter, et langt mindre omfang end i andre nordiske lande.
Samtidig oplever organisationerne samarbejdet med DANIDA unødig byrdefuldt på en række punkter.
Trods de frivillige organisationers historiske rolle som fødselshjælper for den danske bilaterale bistand synes de fortsat at blive betragtet med skepsis af DANIDAs administration.
Ad 14 Evalueringen af den igangværende danske bistand er utilstrækkelig.
For hovedpartens vedkommende er der tale om en overfladisk administrativ evaluering foretaget af de samme myndigheder (primært DANIDA), som administrerer bistanden.
Derudover foretages evalueringen sædvanligvis på kortvarige (ofte 14 dages) missioner, som på ingen måde giver mulighed for at evaluere især konsekvenserne lokalt og nationalt af den danske bistand.
Der bør derfor afsættes betydelig flere ressourcer til evaluering, og først og fremmest bør en væsentlig del af evalueringen gennemføres af uafhængige forskere med særligt kendskab til ulandenes problemer.
Ad 15 En vigtig forudsætning for at yde en relevant bistand er et grundlæggende kendskab til ulandenes problemer.
Udviklingsforskningen bør derfor styrkes, ikke kun i form af bistandsrelateret forskning, men også af den bredere grundforskning.
Dette kan bl.a. ske gennem afsættelse af flere ressourcer til Center for Udviklingsforskning og de andre forskningscentre rundt om på landets universiteter.
Ad 16 For at fastholde og styrke den folkelige opbakning bag bistanden til ulandene bør der gennemføres en betydelig stigning i ressourcerne til oplysningsarbejdet.
Fastlæggelsen af en beløbsramme må i særlig grad tage hensyn til udviklingen inden for det elektroniske mediebillede i Danmark, hvor et folkeligt oplysningsarbejde om ulandenes problemer naturligt indtager en vigtig placering.
Ad 17 Som det er tilfældet i bl.a.
Norge og Sverige, bør bistandsadministrationen opnå en mere uafhængig status.
Dermed undgås en sammenblanding med f.eks. hensyn til eksportfremme og Danmarks relationer til andre lande.
Endvidere bør erhvervslivets repræsentanter i Styrelsen for internationalt Udviklingssamarbejde erstattes af uafhængige sagkyndige og repræsentanter for de forskellige organisationer, der er engageret i ulandsproblemerne.
