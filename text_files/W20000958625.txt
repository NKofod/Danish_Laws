Lønindkomst ved arbejde i Tyskland Reference:
Dobbeltbeskatningsoverenskomst Danmark-Tyskland, artikel 15 stk. 2 A klagede for indkomstårene 1995, 1996 og 1997 over, at  

 skatteankenævnet havde anset selvangivet udenlandsk indkomst for dansk  

 A-indkomst.
 Det fremgår af sagens oplysninger, at klageren har boet i Danmark i  

 de omhandlede indkomstår, og arbejdet for B med at montere  

 køkkener såvel i Danmark som i Tyskland.
 Klageren har i 1995, 1996 og 1997 arbejdet i Tyskland i henholdsvis 162,  

 121 og 111 dage, og ifølge den af klageren udarbejde opgørelse  

 for 1995-1997 inkl., har han opholdt sig i Tyskland i henholdsvis 201, 189 og  

 191 dage.
Arbejdsgiveren har til skattemyndighederne fremsendt erklæring om  

 klagerens samlede antal dage i Tyskland i de påklagede  

 indkomstår.
Erklæringen blev  efterfølgende trukket  

 tilbage, da arbejdsgiveren erfarede, at erklæringen også  

 indeholdt klagerens private opholdsdage i Tyskland.
Klageren har over for skattemyndighederne anført, at det er  

 korrekt, at han ikke i 1995-1997 inkl. har arbejdet i Tyskland i mere end 183  

 dage, men har samtidig understreget, at opholdene  har haft en samlet  

 varighed på mere end 183 dage.
I opgørelsen udarbejdet af  

 klageren er medtaget dage, hvor han har taget over grænsen til Tyskland  

 for at dyrke sport, foretage private indkøb og for at spise på  

 restaurant.
Disse rejser har ikke været foretaget i forbindelse med  

 arbejdet i Tyskland.
 Skatteankenævnet har fundet, at Danmark i medfør af  

 dobbeltbeskatningsoverenskomsten med Tyskland, artikel 15, har  

 beskatningsretten til klagerens indkomster i årene 1995-1997 inkl. ved  

 arbejdet for B, da han ikke anses for at have opholdt sig i Tyskland i mere  

 end 183 dage hvert år i de påklagede indkomstår.
Til støtte herfor har nævnet anført, at der har  

 været tale om dage, hvor klageren efter han er vendt hjem til Danmark  

 fra sit arbejdsophold, efterfølgende vender tilbage til Tyskland for  

 at handle, dyrke sport eller spise på restaurant.
Derved er disse  

 opholdsdage rent private, og har ikke haft tilknytning til klagerens  

 arbejdsmæssige tilknytning til Tyskland.
 Nævnet har henvist til Kommentaren til OECD´s modeloverenskomst,  

 art. 15, punkt 5 og 6.
 Klagerens repræsentant har nedlagt påstand om, at klagerens  

 indkomster ikke skal beskattes i Danmark, da klageren har arbejdet og opholdt  

 sig i Tyskland i mere end 183 dage hvert år.
Repræsentanten har henvist til, at klageren har tilbragt det meste  

 af arbejdstiden i Tyskland, hvor arbejdet hovedsageligt har fundet sted i  

 Sydslesvig.
Enkelte dage om året har klageren måtte overnatte i  

 Tyskland, i de tilfælde hvor det tog for lang tid at køre  

 hjem.
 Klageren har opholdt sig i Tyskland således:
1995 1996 1997 Dage med arbejde uden overnatning 153 117 107 Dage uden at have arbejdet 39 68 80 Dage med overnatning 9 4 4 I alt 201 189 191 For indkomstårene 1992-1994 inkl. har skatteforvaltningen godkendt,  

 at klageren har opfyldt betingelserne i artikel 15 med ophold i Tyskland i  

 over 183 dage.
Både i de foregående og i de påklagede  

 indkomstår har klageren været beskattet i Tyskland.
Repræsentanten har anført, at kommentarerne til OECD´s  

 modeloverenskomst (kommentarens artikel 15, pkt. 5) må fortolkes  

 således, at alle dage hvor den pågældende er fysisk til  

 stede i Tyskland, medregnes som grundlag for opgørelsen af antallet af  

 dage.
I opgørelsen af 183 dages-perioden medregnes alle dage, hvor  

 skatteyderen har været til stede i en stat.
Til gengæld kan  

 skatteyderen kun beskattes i Tyskland af den indkomst, han har erhvervet ved  

 at arbejde i denne stat.
 I øvrigt har repræsentanten henvist til Kommentaren til  

 OECD´s modeloverenskomst med hensyn til hvilke dage, der medregnes i  

 opgørelsen.
 Landsskatteretten udtalte:
 Klageren har i de påklagede indkomstår været fuldt  

 skattepligtig til Danmark i medfør af kildeskattelovens § 1, stk. 1,  

 nr. 1.
 I dobbeltbeskatningsoverenskomsten indgået mellem Danmark og  

 Tyskland er det i artikel 15, stk. 2, bl.a. anført, at Danmark har  

 beskatningsretten til lønindkomst erhvervet i Tyskland, såfremt  

 arbejdet er udført i perioder, der tilsammen ikke overstiger 183 dage  

 i det pågældende kalenderår.
Retten lægger ved afgørelsen det oplyste til grund om  

 klagerens arbejdsdage i Tyskland i indkomstårene 1995, 1996 og 1997,  

 opgjort til henholdsvis 162, 121 og 111 dage.
Herudover har  

 repræsentanten oplyst, at klageren har haft ophold i Tyskland i 1995,  

 1996 og i 1997 i henholdsvis 39, 68 og 80 dage, hvor klageren ikke har  

 arbejdet.
Efter det oplyste om klagerens dokumentation for opholdene i Tyskland i  

 mere end 183 dage i de påklagede indkomstår, finder retten, at  

 Tyskland har beskatningsretten til de erhvervede indtægter i  

 medfør af dobbeltbeskatningsoverenskomstens artikel 15, stk. 2. Retten  

 har ved afgørelsen lagt til grund, at klagerens arbejdsgiver i  

 1995-1997 inkl. har været hjemmehørende i Danmark og ikke har  

 haft fast driftssted i Tyskland.
Ved afgørelsen har retten lagt  

 vægt på klagerens dokumenterede tilstedeværelse i Tyskland  

 under sine ferie- og fridage.
 Skattemyndighedernes afgørelser for indkomstårene 1995-1997  

 inkl. ændres i overensstemmelse hermed.
