 Skyldige renter, fratrukket i indkomstopgørelsen for 1979, der ikke  

 senere var betalt og ikke var søgt inddrevet af kreditor, blev anset for  

 forældede i 1984 og tillagt den skattepligtige indkomst for dette år.
 (Der kan henvises til kendelse, offentliggjort i Meddelelser fra  

 Landsskatteretten 1984, nr. 166, og til senere oplysninger om domstolssag i  

 Meddelelser 1985 I).
Afdelingsleder A klagede over, at amtsligningsrådet for indkomståret 1984  

 havde anset ham for indkomstskattepligtig af et beløb på 58.543 kr.
Dette  

 beløb var fradraget som skyldige renter af klageren i indkomstopgørelsen for  

 1979, og i 1984 var kreditors krav på det ikke betalte rentebeløb anset for  

 bortfaldet på grund af forældelse i henhold til bestemmelsen i § 1, stk. 1, i  

 lov nr. 274 af 22. december 1908 om forældelse af visse fordringer.
Det var oplyst, at klageren ved et retsforlig i 1979 havde accepteret at  

 betale et beløb på 650.450 kr. til et boligselskab.
Beløbet skulle ifølge  

 retsforliget forrentes med en årlig rente på diskontoen plus 2% med virkning  

 fra den 1. september 1977. Klageren havde herefter fradraget de forfaldne,  

 ikke betalte renter i sin indkomstopgørelse for indkomståret 1979 og de  

 følgende indkomstår.
 Det var videre oplyst, at kreditor ikke siden retsforliget havde forsøgt  

 at inddrive renter eller afdrag på gælden, og at kreditor heller ikke  

 regnskabsmæssigt havde indtægtsført renterne.
 Klageren gjorde gældende, at rentekravet ikke kunne anses for at være  

 forældet, idet den manglende betaling af renterne skyldtes, at han på grund  

 af et skattekrav havde været ude af stand til at betale de forfaldne renter.  

 At kreditor havde eftergivet gælden, måtte efter klagerens opfattelse  

 sidestilles med en akkord, der kunne betragtes som betaling af gælden,  

 hvorved forældelsen var bortfaldet.
 Landsskatteretten fandt efter det oplyste, at kreditors krav på de i  

 indkomståret 1979 fratrukne renter i henhold til bestemmelsen i den  

 ovennævnte lov måtte anses for at være forældet i indkomståret 1984, og  

 retten var derfor enig med amtsligningsrådet i, at der i dette indkomstår  

 skulle ske genbeskatning af det fratrukne beløb.
 LV 1986, C 1.1.
 (* 1) Afgørelsen er offentliggjort i Skat 1988, nr. 3, side 150.
