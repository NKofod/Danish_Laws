 Ved omdannelse af en personlig virksomhed til aktieselskab efter  

 reglerne om skattefri virksomhedsomdannelse kunne omkostninger til advokat,  

 stempel og vurdering af de ved omdannelsen overdragne ejendomme ikke  

 tillægges anskaffelsessummerne med henblik på afskrivning, jf. § 6 i  

 virksomhedsomdannelsesloven.
 Aktieselskabet A klagede over, at amtsligningsrådet havde forhøjet  

 selskabets selvangivne indkomst for skatteåret 1985/86 vedrørende  

 omkostninger ved virksomhedsomdannelse.
Det var oplyst, at selskabet var en tidligere personligt drevet  

 virksomhed, der den 1. januar 1984 i medfør af reglerne om skattefri  

 virksomhedsomdannelse var omdannet til aktieselskab.
Virksomheden bestod i  

 besiddelse og udlejning af 10 udlejningsejendomme og 8  

 ejerlejlighedsejendomme.
Ved omdannelsen var ejendommene overdraget til  

 ejendomsselskabet, og der var i denne forbindelse afholdt udgifter til  

 advokatsalær, stempelomkostninger, vurderingshonorar m.v.
I selskabets  

 regnskab var disse udgifter medregnet i ejendommenes bogførte værdier.
Den påklagede ansættelse skyldtes bl.a., at udgifterne ikke blev godkendt  

 som tillæg til anskaffelsessummerne, idet amtsligningsrådet havde lagt til  

 grund, at virksomheden skulle være skattemæssigt uberørt af  

 virksomhedsomdannelsen.
Der kunne derfor ikke indrømmes fradrag for de  

 afholdte udgifter.
Selskabets advokat henviste til bestemmelserne i § 6 i  

 virksomhedsomdannelsesloven vedrørende de skattemæssige virkninger af  

 succession i forbindelse med virksomhedsomdannelse.
Han gjorde herved  

 gældende, at det naturlige udgangspunkt for forståelsen måtte være, at der  

 blev anvendt almindelige regler, dvs. afskrivningslovens § 29 B  

 modsætningsvis sammenholdt med ligningsvejledningen for 1988, pag. 441, jf.  

 også Lærebog om Indkomstskat, pag. 357. Der var her givet udtryk for, at  

 overdragelsesomkostninger m.m. i almindelighed kunne tillægges  

 afskrivningsgrundlaget, hvilket indebar en forhøjelse af anskaffelsessummen.  

 Der kunne således ikke være tvivl om, at forbedringsudgifter ville kunne  

 tillægges, og det samme måtte være tilfældet med de her omhandlede  

 overdragelsesomkostninger.
Hvis man fra skattemyndighedernes side nu ville  

 påberåbe sig særlige regler, måtte dette kræve særlig hjemmel.
Den nærmere  

 forståelse af § 6 i virksomhedsomdannelsesloven måtte bero på, hvad der var  

 tilkendegivet i forarbejderne, og advokaten henviste til Folketingets  

 Forhandlinger 1982/83 A, sp. 1617, hvorefter der skulle være mulighed for at  

 indregne pristalsreguleringer.
Der var her også henvist til fusionslovens §  

 8, og i forarbejderne til denne lov var der henvist til aktieselskabsloven og  

 forhandlingerne hertil, som anført i Folketingets Forhandlinger 1966/67 A,  

 sp. 1549. På baggrund heraf fandt advokaten, at der i forbindelse med  

 omdannelsen ikke måtte være tale om en merbelastning, således som det - for  

 så vidt angik opkrævning af afgifter - også var fastsat i stempellovens § 53,  

 stk. 5, ved fusion af aktieselskaber, og ligeledes ved sammenslutning af  

 banker, jf. bekendtgørelse nr. 12 af 1. april 1966.
 Advokaten erklærede sig endvidere uenig i det af skattemyndighederne  

 anførte om, at ansættelsen havde medført en neutral skattemæssig stilling.  

 Hvis sælgeren havde betalt omkostningerne, ville han have fået fradrag  

 herfor, og selskabet kunne have anvendt en højere anskaffelsespris.
Advokaten fremhævede endelig, at der efter hans opfattelse ikke var tale  

 om nogen egentlig stiftelsesomkostning, men om ganske almindelige  

 omkostninger i forbindelse med anskaffelse af selskabets ejendomme.
Der havde  

 endvidere ikke kunnet påvises en fast praksis på området.
Tre retsmedlemmer tog ved sagens bedømmelse udgangspunkt i ordlyden af § 6  

 i virksomhedsomdannelsesloven.
Herefter skal der efter omdannelsen anvendes  

 samme afskrivningsgrundlag som den tidligere ejer anvendte, således at  

 virksomheden kunne fortsætte på et uændret grundlag, selv om  

 organisationsformen ændredes.
Det af advokaten anførte om lovens forarbejder,  

 herunder den udtrykkelige bestemmelse om stempelfritagelse i tilfælde af  

 fusion, fandtes ikke at kunne føre til et andet resultat.
Disse retsmedlemmer  

 fandt herefter ikke, at den anførte udformning af bestemmelsen muliggjorde  

 tillæg af overdragelsesomkostninger og stemte derfor for, at omkostningerne  

 var skatteopgørelsen uvedkommende.
 Et retsmedlem kunne tiltræde det fra selskabets side anførte, hvorfor han  

 voterede for medhold.
 Der blev truffet afgørelse efter stemmeflertallet, og den påklagede  

 ansættelse blev herefter stadfæstet.
 LV 1989, SI 2.1.
