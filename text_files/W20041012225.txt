Ankestyrelsens principafgørelse U-12-04 om ulykkestilfælde - arbejdets forhold - kursus - privat interesse - socialt samvær - arbejdsskade Resume:
 Ankestyrelsen fandt, at et ulykkestilfælde, der indtraf under deltagelse i en seniorweek-end arrangeret af arbejdsgiveren, ikke skyldtes arbejdet eller de forhold, hvorunder dette foregik.
Ankestyrelsen lagde bl.a. vægt på, at hændelsen ikke skete under deltagelse i et arrangement, der overvejende var i arbejdsgiverens interesse.
Deltagelse i arrangementet var frivilligt.
Ud fra arrangementets form og indhold samt deltagerkredsen, som også omfattede ægtefæller/samlevere, måtte deltagelse i overvejende grund anses for at have været i privat interesse og ikke arbejdsmæssigt socialt eller faglig relevant.
 Love:
Lov om sikring mod følger af arbejdsskade - lovbekendtgørelse nr. 943 af 16. oktober 2000 - § 9 Sagsfremstilling:
En bankassistent deltog i en seniorweek-end arrangeret og betalt af arbejdsgiveren.
Ifølge arbejdsgiveren var formålet at informere ældre medarbejdere om fratrædelsesordninger, regler om arv, begunstigelse og testamenter, seniorplan, herunder offentlige ydelser samt om den mentale forberedelse, omstilling og tilvænning til pensionisttilværelsen.
Tre af instruktørerne var ansat hos arbejdsgiveren.
Efter 1. kursusdag var der socialt samvær med middag og dans.
Under dans faldt hans dansepartner pludseligt og uventet, og han blev revet med i faldet.
Han fik herved et træk i højre arm samt slog venstre hofte.
 Arbejdsskadestyrelsen traf afgørelse om, at der ikke var tale om en arbejdsulykke, som var omfattet af arbejdsskadelovgivningen.
Arbejdsskadestyrelsen vurderede, at ulykkestilfældet ikke var sket under hans arbejde, men i fritiden.
Arbejdsskadestyrelsen lagde vægt på, at ulykken ikke skete under hans almindelige arbejde for banken som inkassoassistent, men mens han var på kursus.
Kursets formål var at oplyse om pensionsforhold generelt.
Det var desuden frivilligt om man ønskede at deltage, og man blev inviteret sammen med ægtefælle/samlever.
Det forhold at banken betalte ophold og transport ændrede ikke det forhold at der var tale om en ulykke i fritiden.
 Sagen blev behandlet i principielt møde med henblik på afklaring af, om ulykkestilfældet skyldtes arbejdet eller de forhold, hvorunder dette foregik.
 Afgørelse:
 Ankestyrelsen fandt, at hændelsen ikke kunne anerkendes som en arbejdsskade, der skyldtes arbejdet eller de forhold, hvorunder dette foregik.
Ankestyrelsen lagde til grund, at tilskadekomnes skade skete under deltagelse i en seniorweek-end i forbindelse med socialt samvær.
Formålet med seniorweek-enden, der var arrangeret og betalt af arbejdsgiveren, var at informere medarbejdere om fratrædelsesordninger, regler om arv, seniorplan m.m. samt omstilling og tilvænning til pensionisttilværelsen.
Programmet var udarbejdet og finansieret af arbejdsgiveren.
Tre af instruktørerne var ansat hos arbejdsgiveren.
Samtlige medarbejdere over 57 år var inviteret til at deltage, men deltagelse var frivillig.
Invitationen gjaldt såvel de ansatte om disses ægtefæller/samlevere.
Ankestyrelsen lagde vægt på, at hændelsen ikke skete i forbindelse med det arbejde, han var ansat til at udføre for arbejdsgiveren.
Hændelsen skete således ikke under deltagelse i et arrangement, der overvejende var i arbejdsgiverens interesse.
Deltagelse i arrangementet, som var frivilligt, måtte ud  fra arrangementets form og indhold samt deltagerkreds overvejende anses for at være i tilskadekomnes private interesse og ikke arbejdsmæssigt socialt eller fagligt relevant.
 Ankestyrelsens stadfæstede således Arbejdsskadestyrelsens afgørelse.
