 Udtalt, at et kommunalbestyrelsesmedlem, der som medlem af kommunens  

 ledergruppe deltager i udarbejdelse af en indstilling til  

 kommunalbestyrelsen, vil være inhabilt ved kommunalbestyrelsens behandling af  

 den pågældene sag i medfør af forvaltningslovens § 3, stk. 1, nr. 5.
I det foreliggende tilfælde var kommunalbestyrelsesmedlemmet ansat som  

 skatteinspektør i kommunen.
Ved en særlig forretningsorden for ledergruppen i  

 kommunen var der etableret et formaliseret samarbejde mellem de seks  

 ledelsesrepræsentanter, herunder skatteinspektøren, og borgmesteren,  

 økonomiudvalget og kommunalbestyrelsen.
Ledergruppen blev af  

 kommunalbestyrelsen pålagt at udarbejde forskellige modeller for en  

 organisationsplan for ældreområdet.
Ledergruppen udarbejdede tre  

 løsningsforslag, der af ledergruppen blev forelagt for kommunens  

 socialudvalg, økonomiudvalget og kommunalbestyrelsen.
Ingen af forslagene  

 berørte skatteforvaltningen.
Kommunalbestyrelsen besluttede, at ledergruppen  

 skulle arbejde videre med detaljerne i et af forslagene, og at der skulle  

 indhentes forskellige udtalelser.
Sagen blev herefter behandlet på et  

 kommunalbestyrelsesmøde med henblik på en formel beslutning om valg af  

 løsningsmodel.
 Indenrigsministeriet fandt, at den i kommunen etablerede struktur indebar,  

 at et kommunalbestyrelsesmedlem, der samtidig er medlem af ledergruppen, i de  

 tilfælde, hvor ledergruppen afgiver indstilling til kommunalbestyrelsen,  

 bliver bragt i den situation, at den pågældende er med til at afgive  

 indstilling til sig selv.
Såfremt den pågældende senere deltager i kommunalbrestyrelsens behandling  

 af sagen, vil der efter Indenrigsministriets opfattelse være grund til at  

 antage, at han vil være påvirket af den holdning, han har indtaget i  

 ledergruppen, og dermed ikke være uhildet i sin stillingtagen som  

 kommunalbestyrelsesmedlem.
Der vil dermed foreligge omstændigheder, som er  

 egnede til at vække tvivl om den pågældendes upartiskhed, og den pågældende  

 vil dermed være inhabil efter forvaltningslovens § 3, stk. 1, nr. 5.
 I den konkrete sag fandt Indenrigsministeriet derfor, at  

 kommunalbestyrelsesmedlemmet måtte antages at have været inhabilt, og  

 følgelig ikke burde have medvirket ved sagens behandling i  

 kommunalbestyrelsen.
Hvorslev Kommune Danstrupvej 4 Hvorslev 8860 Ulstrup.
 I brev af 14. september 1995 har Hvorslev Kommune klaget til  

 Indenrigsministeriet over en udtalelse af 21. august 1995 fra Tilsynsrådet  

 for Viborg Amt, for så vidt angår den del, hvor det fastslås, at  

 skatteinspektør Peter Andersen må antages at have været inhabil under  

 Hvorslev Kommunalbestyrelses behandling af dagsordenens punkt 22 -  

 organisationsplan for ældreområdet - den 8. februar 1995.
 Af de i sagen foreliggende oplysninger fremgår det, at Hvorslev  

 Kommunalbestyrelse på et møde den 4. januar 1995 pålagde ledergruppen, der  

 efter »Forretningsorden for Ledergruppen«, § 1, består af kæmneren,  

 kommuneingeniøren, skoledirektøren, socialinspektøren, bogholderen og  

 skatteinspektøren, at opstille forskellige modeller til løsning af den  

 fremtidige struktur på ældreområdet.
Forinden havde der på baggrund af problemer omkring ledelsesgruppen og  

 arbejdsmiljøet på sundheds- og ældreområdet været udarbejdet to rapporter af  

 det private konsulentfirma Mercuri Urval, der skulle fremlægge et  

 beslutningsgrundlag til brug for fastlæggelsen af den fremtidige  

 opgavevaretagelse.
Disse rapporter havde været forelagt Hvorslev Kommunes  

 økonomiudvalg og kommunalbestyrelsen, der dog vedtog ikke at benytte  

 rapporternes forslag til modeller for ældreområdets fremtidige struktur.
Ledergruppen udarbejdede efter kommunalbestyrelsens pålæg den 4. januar  

 1995 i første omgang en række spørgsmål til kommunalbestyrelsen.
Spørgsmålene  

 blev præsenteret og drøftet på et fællesmøde mellem kommunalbestyrelsen og  

 ledergruppen opstillede spørgsmål blev besvaret enkeltvis og dannede herefter  

 rammerne for ledergruppens videre arbejde med strukturen på området.
 Ledergruppen udarbejdede tre forskellige løsningsforslag, modeller, der af  

 ledergruppen blev forelagt socialudvalget på et møde den 24. januar 1995.  

 Mødet havde karakter af en teknisk gennemgang af de tre løsningsmodeller.
 Den 26. januar 1995 blev ledergruppens løsningsmodeller på samme måde  

 forelagt for økonomiudvalget.
Senere samme dag fremlagde ledergruppen løsningsmodellerne for  

 kommunalbestyrelsen.
Et flertal i kommunalbestyrelsen besluttede herefter, at  

 pålægge ledergruppen, at arbejde videre med detaljerne i den tredje model,  

 der indebar en fælles forvaltningschef for socialforvaltningen og børne- og  

 kulturforvaltningen.
Ledergruppen blev endvidere pålagt, at indhente  

 udtalelser fra alle institutionsledere og fra personalet under de to berørte  

 forvaltninger.
Sagen skulle herefter sættes på dagsordenen på  

 kommunalbestyrelsens ordinære møde den 8. februar 1995 med henblik på en  

 formel beslutning om valg af løsningsmodel.
På kommunalbestyrelsens møde den 8. februar 1995 blev sagen vedrørende  

 »Organisationsplan for ældreområdet« behandlet som punkt 22 på  

 dagsordenen.
Under mødet gjorde kommunalbestyrelsesmedlem Anne Neergaard  

 bl.a. gældende, at skatteinspektør og kommunalbestyrelsesmedlem Peter  

 Andersen var inhabil ved kommunalbestyrelsens behandling af punkt 22.  

 Kommunalbestyrelsens flertal fandt ikke, at Peter Andersen var inhabil.
 Anne Neergaard indbragte ved brev af 13. februar 1995 sagen om Hvorslev  

 Kommunalbestyrelses behandling af punkt 22 for Tilsynsrådet for Viborg Amt.
 Som begrundelse for Peter Andersens inhabilitet anførte Anne Neergaard i  

 brev af 12. april 1995, at Peter Andersen som følge af vedtagelsen af tredje  

 løsningsmodel med en fælles forvaltningschef for socialforvaltningen og  

 børne- og kulturforvaltningen vil få relativt mere magt i ledergruppen, når  

 den formindskes med et medlem, fra seks til fem personer.
 Hvorslev Kommune anførte i en udtalelse af 20. april 1995 til Tilsynsrådet  

 for Viborg Amt bl.a. følgende:
»Den indflydelse på administrative forhold, som tilfalder den enkelte  

 forvaltningschef i ledergruppen, afhænger jo ikke primært af den stemmevægt,  

 der tilkommer den pågældende i et kollegialt organ, hvor afstemninger er  

 sjældne.
Klageren lægger efter flertallets opfattelse for megen vægt på den  

 formelle struktur. ...
... og konstaterer, at sagen ikke vedrører Peter Andersens egen afdeling,  

 og at den heller ikke skønnes at blive omfattet af eventuelle afledte  

 virkninger af beslutningen.
Hans egen ægtefælle er heller ikke ansat i  

 Hvorslev Kommune.
Endvidere har ledergruppens arbejde omkring den kommende  

 struktur i socialforvaltningen og børne- og kulturforvaltningen i nogen  

 udstrækning haft karakter af en bunden opgave, jævnfør bilag 7 om  

 kommunalbestyrelsens udmelding.
Vi har derfor svært ved at forstille os, at  

 skatteinspektøren som afdelingschef i denne sag kunne have nogle interesser,  

 som der var anledning til at pleje som medlem af kommunalbestyrelsen.  

 Inhabilitet må efter vores opfattelse handle om, at der rent principielt  

 kunne være en risiko for en interessekollision af en vis styrke.
Vi kan ikke se, at en sådan  

 skulle foreligge i nærværende sag.« Af udtalelse af 22. august 1995 fra Tilsynsrådet for Viborg Amt fremgår  

 det bl.a.:
 » ... at skatteinspektør Peter Andersen som medlem af ledergruppen  

 dels har deltaget i udarbejdelsen af de 3 løsningsforslag og dels har været  

 med til at forelægge modellerne for socialudvalget, økonomiudvalget og  

 kommunalbestyrelsen.
Tilsynsrådet finder derfor, at skatteinspektør Peter Andersen må antages  

 at have været inhabil under kommunalbestyrelsens behandling af sagen, idet  

 der ud fra en generel vurdering kunne være fare for, at afgørelsen i sagen  

 kunne blive påvirket af uvedkommende hensyn.« Hvorslev Kommune har i brev af 14. september 1995 til Indenrigsministeriet  

 bl. a. anført:
»Den af Tilsynsrådet trufne afgørelse er ikke i overensstemmelse med  

 opfattelsen hos kommunalbestyrelsens flertal.
Hvis Tilsynsrådets afgørelse  

 skal være rettesnor for Hvorslev kommunalbestyrelses fremtidige arbejde, må  

 det formodes, at Peter Andersen ofte vil være inhabil, fordi ledergruppen  

 udtaler sig om eller behandler mange af de sager, som senere forelægges det  

 politiske niveau til afgørelse.
Det er naturligvis uhensigtsmæssigt, hvis et  

 medlem ofte er afskåret fra at deltage i de politiske forhandlinger og  

 afgørelser ...
Som anført i skrivelse af 20. april 1995 til Tilsynsrådet mener  

 kommunalbestyrelsens flertal ikke, at det er afgørende, om der er 5 eller 6 i  

 ledergruppen.
Hertil kan føjes, at det ville være en helt anden situation, om  

 man gik fra en traditionel ledergruppe til en direktion på kun 2 eller 3  

 medlemmer.
I øvrigt kan det oplyses, at skatteinspektør Peter Andersen forud for  

 konstitueringsforhandlingerne i forbindelse med sin indtræden i  

 kommunalbestyrelsen den 1. januar 1982 telefonisk forespurgte Tilsynsrådets  

 sekretariat, om der ville være nogle hensyn omkring speciel inhabilitet, han  

 skulle være særlig opmærksom på.
Svaret lød, at en skatteinspektør ikke burde  

 være medlem af økonomiudvalget og ej heller ville kunne indtræde som  

 fungerende borgmester i borgmesterens fravær.« Tilsynsrådet har i sin udtalelse af 29. september 1995 til  

 Indenrigsministeriet henholdt sig til, hvad der er anført i tilsynsrådets  

 udtalelse af 22. august 1995.
I den anledning skal Indenrigsministeriet meddele, at det tilsyn, som de  

 kommunale tilsynsmyndigheder udøver over for kommunerne, er et retligt  

 tilsyn.
Tilsynet omfatter kun spørgsmål om, hvorvidt der er sket en  

 tilsidesættelse af lovgivningen, herunder offentligretlige  

 retsgrundsætninger, jf. § 61 i lov om kommunernes styrelse (lovbekendtgørelse  

 nr. 615 af 18. juli 1995).
 Indenrigsministeriet er ikke almindelig klageinstans i forhold til  

 tilsynsrådene, men ministeriet fører tilsyn med, at tilsynsrådene ikke  

 tilsidesætter lovgivningen, og at tilsynsrådenes udtalelser ikke er urigtige  

 eller hviler på et urigtigt faktisk grundlag, jf. § 61 a i lov om kommunernes  

 styrelse.
 Forvaltningslovens § 3, jf. lovbekendtgørelse nr. 571 af 19. december 1985  

 som senest ændret ved lov nr. 347 af 6. juni 1991, er sålydende:
»Den, der virker inden for den offentlige forvaltning, er inhabil i  

 forhold til en bestemt sag, hvis 1) vedkommende selv har en særlig personlig eller økonomisk interesse i  

 sagens udfald eller er eller tidligere i samme sag har været repræsentant for  

 nogen, der har en sådan interesse, ...
 5) der i øvrigt foreligger omstændigheder, som er egnede til at vække  

 tvivl om vedkommendes upartiskhed.
Stk. 2. Inhabilitet foreligger dog ikke, hvis der som følge af  

 interessens karakter eller styrke, sagens karakter eller den pågældendes  

 funktioner i forbindelse med sagsbehandlingen ikke kan antages at være fare  

 for, at afgørelsen i sagen vil kunne blive påvirket af uvedkommende  

 hensyn.« Afgørelsen af inhabilitetsspørgsmål beror på et skøn, hvor flere  

 forskellige hensyn skal afvejes.
Det antages, at den pågældende er afskåret  

 fra at deltage i en sags behandling, hvis vedkommende har et sådant forhold  

 til sagen eller dens parter, at det ud fra en generel vurdering er egnet til  

 at vække tvivl om, hvorvidt den pågældende vil kunne behandle sagen på  

 upartisk måde.
 I overvejelserne bør indgå, at der ikke i unødigt omfang bør lægges  

 hindringer i vejen for, at kommunalbestyrelsesmedlemmer kan deltage i  

 sagsbehandlingen i kommunalbestyrelsen og de stående udvalg.
 For at afgøre, hvorvidt Peter Andersen var inhabil i den konkrete sag, må  

 der foretages en nærmere vurdering af Peter Andersens interesser i sagen,  

 idet det afgørende er, om der foreligger en særlig interesse, som må anses  

 for uvedkommende, og som ud fra en generel vurdering vil kunne påvirke Peter  

 Andersens stillingtagen i sagen.
 De tre fremlagte løsningsmodeller for den fremtidige struktur på  

 ældreområdet og gennemførelsen af den tredje løsningsmodel med en fælles  

 forvaltningschef for socialforvaltninger og børne- og kulturforvaltningen  

 berører hverken direkte eller indirekte Hvorslev Kommunes skatteforvaltning,  

 og vil derfor ikke påvirke Peter Andersens ansættelsesforhold eller  

 arbejdsvilkår som skatteinspektør.
 Indenrigsministeriet finder ikke, at det forhold, at ledergruppen i  

 Hvorslev Kommune med gennemførelsen af forslaget om den fælles  

 forvaltningschef for socialforvaltningen og børne- og kukturforvaltningen  

 reduceres fra seks til fem medlemmer, i sig selv kan anses for tilstrækkeligt  

 til at statuere inhabilitet.
 Det skal i den forbindelse bemærkes, at der for at statuere inhabilitet  

 efter forvaltningslovens § 3, stk. 1, nr. 1, skal være tale om personlige  

 eller økonomiske interesser af en vis aktualitet og styrke.
 Indenrigsministeriet finder herefter ikke, at Peter Andersen kan antages  

 at have en sådan særlig personlig eller økonomisk interesse i sagens udfald,  

 at han har været inhabil i medfør af forvaltningslovens § 3, stk. 1, nr. 1.
 Efter »Forretningsorden for Ledergruppen« i Hvorslev Kommune  

 består der et formaliseret samarbejde mellem ledergruppen, borgmesteren,  

 økonomiudvalget og kommunalbestyrelsen.
 Af »Forretningsorden for Ledergruppen«, § 2, stk. 2, fremgår:
»Ledergruppen skal forholde sig til spørgsmål af større rækkevidde og  

 principiel betydning for administrationen af Hvorslev kommune samt til  

 relevante spørgsmål iøvrigt, der forelægges denne.« Efter forretningsordenens § 3 deltager borgmesteren efter nærmere aftale  

 med kæmneren i ledergruppens to månedlige møder, og efter forretningsordenens  

 § 6 afholdes der halvårlige møder mellem ledergruppen, økonomiudvalget og  

 formændene for fagudvalgene i kommunen.
 Den herved etablerede struktur indebærer, at et kommunalbestyrelsesmedlem,  

 der samtidig er medlem af ledergruppen, i de tilfælde, hvor ledergruppen  

 afgiver indstilling til kommunalbestyrelsen, bliver bragt i den situation, at  

 han er med til at afgive indstilling til sig selv.
Såfremt den pågældende senere deltager i kommunalbestyrelsens behandling  

 af sagen, vil der efter Indenrigsministeriets opfattelse være grund til at  

 antage, at han vil være påvirket af den holdning, han har indtaget i  

 ledergruppen, og dermed ikke være uhildet i sin stillingtagen som  

 kommunalbestyrelsesmedlem.
Der vil dermed foreligge omstændigheder, som er  

 egnede til at vække tvivl om den pågældendes upartiskhed, og den pågældende  

 vil dermed være inhabil efter forvaltningslovens § 3, stk. 1, nr. 5.
 Ministeriet finder således ikke, at der vil være tale om en interesse af  

 en så underordnet betydning, at undtagelsesbestemmelsen i forvaltningslovens  

 § 3, stk. 2, finder anvendelse.
 De samme hensyn er baggrunden for, at det generelt antages, at en  

 kommunaldirektør er afskåret fra at være medlem af kommunalbestyrelsen.
 Der henvises i den forbindelse til »Dansk Kommunalforvaltning«,  

 bind 1, »Kommunalbestyrelsen« af Erik Harder, 5. udg., side 35-36,  

 samt til »Lov om kommunernes styrelse«, ved Preben Espersen m.fl.,  

 1991, side 148.
 Der kan endvidere henvises til § 29, stk. 2 og 3, i den kommunale  

 styrelseslov, hvoraf det følger, at medlemskab af et stående udvalg eller  

 økonomiudvalget er udelukket for ansatte, der over for udvalget er  

 umiddelbart ansvarlige for ledelsen af et forvaltningsområde, eller i øvrigt  

 indtager ledende administrative funktioner inden for et forvaltningsområde,  

 der henhører under udvalget.
 Om de hensyn, der ligger bag disse bestemmelser, anføres i bemærkningerne  

 til det lovforslag, der dannede grundlag for den nuværende affattelse af §  

 29, stk. 2 og 3, (Folketingstidende 1989-90, Tillæg A, sp. 1133-34) bl.a.  

 følgende:
»Den kommunalt ansatte bør ikke samtidig som udvalgsmedlem have  

 tilsyn og kontrol med sin egen tjenstlige virksomhed.
Hvis en ansat over for  

 udvalget er ansvarlig for et forvaltningsområde eller i øvrigt har ledende  

 administrative funktioner inden for udvalgets sagsområder, bør den pågældende  

 ikke tillige som udvalgsmedlem føre tilsyn med opgavevaretagelsen eller tage  

 stilling til egne indstillinger i sagerne.«.
 Skatteinspektør Peter Andersen deltog i den konkrete sag såvel i  

 ledergruppens udarbejdelse af løsningsmodellerne for ældreområdet som i  

 forelæggelsen for socialudvalget, økonomiudvalget og kommunalbestyrelsen.
 Indenrigsministeriet finder på denne baggrund, at Peter Andersen må  

 antages at have været inhabil, jf. forvaltningslovens § 3, stk. 1, nr. 5, og  

 at han følgelig ikke burde have medvirket ved sagens behandling i  

 kommunalbestyrelsen.
 Indenrigsministeriet finder som følge heraf ikke, at Tilsynsrådet for  

 Viborg Amt i sin udtalelse af 22. august 1995 har givet udtryk for en urigtig  

 retsopfattelse.
 Indenrigsministeriet har dags dato orienteret Tilsynsrådet for Viborg Amt  

 om ministeriets udtalelse i sagen.
