Nr BSF 26 Forslag til folketingsbeslutning om sikring af sunde levnedsmidler af høj  

 kvalitet Fremsat af Jens Vibjerg (V) Christian Mejdahl (V) Hans Christan Schmidt  

 (V) Bodil Thrane (V) Henning Urup (V) Jørgen Winther (V) Lene Espersen (KF)  

 Henning Grove (KF) Henriette Kjær (KF) Niels Jørgen Langkilde (KF) Gitte  

 Seeberg (KF) den 22. oktober 1997 For at sikre forbrugerne sunde levnedsmidler af høj kvalitet opfordrer  

 Folketinget regeringen til at fremlægge forslag, der kan højne  

 fødevarekvaliteten.
Forslagene skal udarbejdes sammen med landbrugserhvervet,  

 fødevareindustrien, detailhandelen samt forbrugernes organisationer og skal  

 fokusere på følgende elementer:
- en begrænsning af brugen af tilsætningsstoffer - en udfasningsplan for brugen af antibiotiske vækstfremmere - en klarere og mere letforståelig mærkning af varer - opprioritering af ernæringslære i folkeskolen og på de sundhedsfaglige  

 uddannelsesinstitutioner - en tilbundsgående og kritisk godkendelsesprocedure i forhold til  

 genteknologiske produkter samt øget information om brugen af genteknologi - en langsigtet strategi for forbedring af dyrevelfærden - bedre markedsføringsmuligheder for producenter af functional foods - klarere retningslinjer for levnedsmiddelkontrollens arbejde Bemærkninger til forslaget Danske levnedsmidler er i sit udgangspunkt generelt af meget høj kvalitet,  

 men en lang række påvirkninger undervejs til forbrugerens bord bevirker, at  

 der er mange eksempler på, at fødevarer indeholder stoffer med  

 helbredsskadelige virkninger.
Det influerer negativt på den enkeltes  

 livskvalitet, men også på de offentlige budgetter i form af øgede  

 sundhedsudgifter.
Kvaliteten af fødevarerne skal derfor sættes i højsædet, og  

 der må fra politisk side tages initiativer, der kan sikre sunde levnedsmidler  

 af høj kvalitet.
De politiske initiativer skal tilstræbe, at den offentlige  

 regulering bliver enkel og ubureaukratisk.
Endvidere skal initiativerne  

 tilstræbe en bæredygtig balance mellem miljø- og sundhedshensyn og økonomiske  

 forhold.
Tilsætningsstoffer De fleste tilsætningsstoffer, der anvendes i fødevarer, er nødvendige af  

 hensyn til varernes holdbarhed og sikkerhed.
Et eksempel på uheldig  

 anvendelse af tilsætningsstoffer er eddike, der som konserveringsmiddel  

 tilsættes et konserveringsmiddel.
Den overflødige brug af tilsætningsstoffer  

 er uacceptabel, idet flere undersøgelser tyder på, at forskellige former for  

 allergi skyldes brugen af tilsætningsstoffer.
Blandt andet peger Astma- og  

 Allergiforbundet på risikoen for en sammenhæng mellem tilsætningsstoffer og  

 allergi og anbefaler, at der søges alternative løsninger.
Det afgørende  

 kriterium for anvendelsen af tilsætningsstoffer skal udelukkende være, om  

 stoffet er vitalt for sundheden og sikkerheden.
Der er derfor behov for en  

 kritisk gennemgang af de tilladte tilsætningsstoffer med henblik på at få  

 reduceret brugen heraf.
Viser gennemgangen, at et tilsætningsstof ikke har et  

 sundheds- eller sikkerhedsmæssigt sigte, og forhindrer EU's regler et forbud,  

 skal regeringen arbejde for, at EU-reglerne strammes op.
Desuden skal det af varedeklarationen klart fremgå, hvilke  

 tilsætningsstoffer der er anvendt, eventuelt med angivelse af mulige  

 allergireaktioner.
Dette skal ikke alene ske af hensyn til de allergikere,  

 som er afhængige af information om de tilsatte stoffer, men også af hensyn  

 til forbrugerne generelt.
Antibiotiske vækstfremmere Flere rapporter har peget på en sammenhæng mellem brugen af antibiotiske  

 vækstfremmere og bakterieresistens hos mennesker og dyr.
Det er derfor  

 uheldigt, at antibiotiske vækstfremmere bruges i stadig større omfang, og  

 selv om det har været forsøgt at nedbringe mængden af antibiotiske  

 vækstfremmere, er det ikke lykkedes.
Det skal derfor fra politisk side  

 sikres, at brugen af antibiotiske vækstfremmere afvikles over en årrække.  

 Mere konkret skal afviklingen sikres i form af en udfasningsplan, der  

 gradvist reducerer brugen af de antibiotiske vækstfremmere.
En gradvis  

 udfasning sikrer, at producenterne får mulighed for at tilpasse deres  

 produktion på en måde, som minimerer et eventuelt økonomisk tab.
Mærkning Et væsentligt element ved forbrugeroplysningen er mærkningen af varerne.  

 Det er afgørende, at forbrugerne sikres en klar og troværdig mærkning, der  

 sikrer reel og relevant information.
En undersøgelse foretaget af Gallup har  

 vist, at kun hver tiende forbruger altid læser varedeklarationen, og at det  

 sandsynligvis skyldes deklarationernes ringe oplysningsværdi.
Tre ud af fire  

 forbrugere ønsker da også bedre varedeklarationer.
Et eksempel på den  

 utilstrækkelige mærkning vedrører brugen af diverse mælkeprodukter.
Mange  

 allergikere har i dag ingen reel mulighed for at vurdere, om et produkt  

 indeholder mælk, idet mælkeingredienser forekommer under en lang række  

 forskellige navne.
 Regeringen opfordres derfor til at nedsætte en arbejdsgruppe, der skal  

 undersøge mulighederne for at højne varedeklarationernes oplysningsværdi og  

 gøre dem mere enkle og letforståelige.
Ernæringsundervisning Selv om der fra politisk side opstilles de bedste betingelser for  

 produktion af ernæringsrigtige fødevarer, er det i sidste ende forbrugerne,  

 der sammensætter kosten.
Bedre spisevaner kan bidrage positivt til at  

 forebygge en lang række hyppigt forekommende sygdomme i Danmark.  

 Ernæringsrelaterede sygdomme giver i dag anledning til forringet livskvalitet  

 og udgør en betragtelig økonomisk belastning af sundhedssystemet. Ændring af  

 spisevanerne i positiv retning kan altså både forbedre livskvaliteten og  

 spare samfundet for store økonomiske udgifter.
Ernæringsundervisning skal  

 derfor have en mere fremtrædende plads i folkeskolens  

 hjemkundskabsundervisning.
På den måde kan der fra starten lægges grunden til  

 sunde kostvaner for børnene og dermed skabes en fornuftig  

 »madkultur«.
Desuden bør de studerende ved de sundhedsfaglige  

 uddannelser i højere grad oplyses og undervises i de fordele, som en  

 ernæringsrigtig kost har.
Finanslovforslaget for 1998 viser, at regeringen  

 vil afsætte færre midler til ernæringsoplysningen, og det er en forkert, men  

 også en økonomisk meget kortsigtet strategi.
Genteknologi Genteknologien anvendes endnu kun i begrænset omfang inden for  

 fødevareområdet, og der er stadig mange uafklarede spørgsmål omkring  

 genteknologiske organismers betydning for mennesker og natur.
Det er derfor  

 vigtigt, at den genteknologiske udvikling sker under tæt og kritisk kontrol,  

 og at der stilles meget strenge dokumentationskrav, før et sådant produkt  

 eller en sådan organisme sendes på markedet.
Det er i kontrollen, før et  

 gensplejset produkt godkendes, at man skal koncentrere indsatsen.
Genteknologien rummer imidlertid også mange positive muligheder for at  

 forbedre fødevarekvaliteten.
Blandt disse kan nævnes udviklingen af planter,  

 der er resistente over for insekt- og bakterieangreb.
Derved kan brugen af  

 sprøjtemidler minimeres, og restkoncentrationer i fødevarer kan nedbringes.
Desuden kan genteknologien sikre bedre og renere produkter samt en mere  

 optimal ressourceudnyttelse.
Endelig er genteknologien et vækstområde med et  

 stort potentiale i form af arbejdspladser.
Der bør derfor være bedre  

 muligheder for at anvende genteknologiske metoder - som nævnt under den  

 forudsætning, at der er streng offentlig kontrol, før et gensplejset produkt  

 godkendes.
Samtidig er det vigtigt, at der iværksættes initiativer, der kan øge  

 forbrugernes information om genteknologien.
Det er vigtigt, at de mange  

 millioner kroner, der er satset på den bioteknologiske forskning, ikke går  

 til spilde på grund af frygt og uvidenhed i befolkningen, og der er derfor  

 behov for at nuancere den offentlige debat.
Dyrevelfærd Der er ingen tvivl om, at der er en sammenhæng mellem dyrenes velfærd og  

 fødevarekvaliteten.
Eksempelvis har et forskningsprojekt på Danmarks  

 Jordbrugsforskning påvist, at der er en direkte sammenhæng mellem  

 slagteriernes brug af elstave på grise og kødkvaliteten.
Jo mere skånsomt  

 grisen behandles, jo bedre bliver kødet.
Indtil nu har de politiske initiativer primært fokuseret på  

 mærkningsaspektet.
Den nye kvalitetsmærkning tager først og fremmest sigte på  

 at oplyse om, hvordan dyret er blevet behandlet.
Mærkningsordningen er  

 overordentlig vigtig for forbrugerens valgmuligheder, men det er også vigtigt  

 at undersøge mulighederne for at forbedre dyrenes vilkår.
Bedre dyrevelfærd  

 betyder ikke nødvendigvis færre indtægter, og udviklingen på det vigtige  

 engelske marked viser, at der meget vel kan være store økonomiske fordele  

 forbundet med at forbedre dyrevelfærden.
Regeringen opfordres derfor til i  

 samarbejde med de relevante organisationer at udarbejde en handlingsplan med  

 henblik på at forbedre dyrenes velfærd.
Functional foods Functional foods er betegnelsen for fødevarer med bestemte sundhedsmæssige  

 egenskaber og vurderes af mange eksperter til at være fremtiden inden for  

 levnedsmiddelområdet.
Selv om functional foods endnu ikke er slået igennem i  

 Europa, er der ingen tvivl om, at man inden for en overskuelig årrække vil  

 opleve en stigende interesse for disse produkter, og derfor er det nødvendigt  

 allerede nu at formulere en fremsynet politik, der gør det muligt at håndtere  

 de kommende udfordringer på dette område.
På den måde kan man være på forkant  

 med udviklingen og aktivt formulere ønsker til functional foods frem for  

 efterfølgende at skulle reagere på forskellige tiltag.
Det har særligt været adgangen til at fremhæve de sundhedsmæssige fordele  

 ved functional foods, som har været diskuteret.
I dag eksisterer der et  

 EU-forbud mod at fremhæve disse, og særlig Danmark har anlagt en meget  

 restriktiv politik på dette område.
Dette er uheldigt både ud fra en  

 sundhedsmæssig og en konkurrencemæssig synsvinkel.
Hvad angår det  

 sundhedsmæssige aspekt, giver functional foods mulighed for at hæve  

 befolkningens sundhedsniveau.
For eksempel er det bevist, at kalk er med til  

 at forebygge knogleskørhed, og derfor skal et produkt, der er tilsat kalk,  

 også kunne reklamere med, at det bidrager til at forebygge knogleskørhed.
I  

 USA er det tilladt at fremhæve, at fedtfattige produkter forebygger  

 hjerte-kar-sygdomme.
Hvad angår det konkurrencemæssige aspekt, tolker andre  

 EU-lande anprisningsreglerne mindre restriktivt end Danmark.
Eksempelvis har  

 Sverige valgt en forholdsvis liberal fortolkning af EU-reglerne.
Der bør  

 således anlægges en mindre restriktiv fortolkning af markedsføringsreglerne  

 for functional foods i Danmark og i europæisk sammenhæng arbejdes for mere  

 liberale regler på området.
Det er samtidig afgørende, at der udarbejdes strenge offentlige  

 retningslinjer for, hvilke anprisninger der må anvendes.
Det skal klart kunne  

 dokumenteres, at det pågældende produkt har en positiv sundhedsfremmende  

 virkning.
Desuden må befolkningen ikke foranlediges til at tro, at functional  

 foods alene kan forebygge og helbrede sygdomme.
Der skal stilles krav om, at  

 det af mærkningen fremgår, at produktet ikke alene kan forebygge eksempelvis  

 knogleskørhed, og at forebyggelse forudsætter en varieret kost.
Klarere retningslinjer for levnedsmiddelkontrollens arbejde Den kommunale levnedsmiddelkontrol har været kritiseret fra flere sider.  

 Kritikken har primært fokuseret på den uensartede kontrol, der skyldes  

 kontrolenhedernes meget forskellige fortolkning af levnedsmiddelloven.
Senest  

 har uroen omkring offentliggørelsen af navnene på københavnske restauranter,  

 der ikke overholdt gældende regler, vist, hvor forskelligt reglerne  

 fortolkes.
Den uensartede fortolkning øger usikkerheden og medfører unfair  

 konkurrence.
Der er derfor behov for at udarbejde klarere retningslinjer for  

 levnedsmiddelkontrollens arbejde af hensyn til både fødevareindustrien,  

 detailhandelen, restaurationsbranchen og forbrugerne.
Skriftlig fremsættelse Jens Vibjerg (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om sikring af sunde levnedsmidler af  

 høj kvalitet.
(Beslutningsforslag nr.
B 26).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
