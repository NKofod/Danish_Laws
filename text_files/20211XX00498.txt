Skriftlig fremsættelse (9. februar 2022) Erhvervsministeren (Simon Kollerup):
 Herved tillader jeg mig for Folketinget at fremsætte:
Forslag til lov om ændring af selskabsloven, årsregnskabsloven, søloven, E-handelsloven, CVR-loven og forskellige andre love (Skærpede krav om måltal og politikker for det underrepræsenterede køn samt styrket grænseoverskridende håndhævelse overfor tjenesteudbydere etableret i øvrige EU-lande m.v.) (Lovforslag nr.
L 117) Formålet med lovforslaget er bl.a. at fremme en mere ligelig kønsfordeling i virksomhedernes øverste ledelsesorganer og i de øvrige ledelsesniveauer, herunder at styrke rekrutteringsgrundlaget i virksomhederne.
De skærpede krav til at fremme en mere ligelig kønsfordeling foreslås herunder også indført for virksomhederne i den finansielle sektor.
Formålet er endvidere at skabe øget åbenhed og gennemsigtighed om virksomhedernes arbejde med at øge andelen af det underrepræsenterede køn i ledelsen.
 Formålet med lovforslaget er derudover at fremme udenlandske aktionærers mulighed for at stemme på generalforsamlingerne i de danske børsnoterede selskaber og dermed fremme aktivt ejerskab.
Desuden indeholder lovforslaget et forslag om at afskaffe kravet om indsendelse af en gensidighedserklæring ved etablering af filialer af kapitalselskaber, der er hjemmehørende uden for et EU- eller EØS-land, og som ønsker at drive virksomhed gennem en filial i Danmark.
Gensidighedserklæringen er en erklæring om, at danske selskaber har den samme mulighed for at drive erhvervsvirksomhed gennem en filial i det pågældende land.
 Formålet med ændringen af CVR-loven er, at der tilvejebringes en hjemmel, der sikrer, at oplysninger om bestyrelserne i menighedsråd m.v. kan overføres digitalt til registeret over reelle ejere, så de samme oplysninger ikke skal indberettes gentagne gange, og at Kirkeministeriet kan få adgang til løbende at overføre og vedligeholde oplysninger i CVR for så vidt angår de juridiske personer, som hører under ministeriets ressort.
 Lovforslaget indebærer også en ændring af sølovens regler om skibsregistrering, hvormed der bl.a. gives mulighed for, at der kan fastsættes supplerende regler, så digitale anmeldelser og anmeldelser på papir håndteres på tilnærmelsesvis samme måde, når skibsregistret er digitalt.
Med lovforslaget ændres ydermere e-handelslovens § 4, således at det fremgår, at danske regler inden for det koordinerede område ikke er til hinder for, at en tjenesteyder, der er etableret i et andet land inden for EU/EØS, kan levere en informationssamfundstjeneste, selvom tjenesten retter sig mod Danmark.
Det betyder, at Forbrugerombudsmandens håndhævelsesbeføjelser styrkes over for tjenesteudbydere af informationstjenester etableret i øvrige EU-lande.
