Afgørelsen af en klage vedr. indkomstårene 2002 og 2003 giver ikke kommuner adgang til nu at klage over fordelingen for disse år Fordelingsnævnet har den 9. juli 2009 orienteret kommunerne om nævnets principielle afgørelse af 2. juli 2009 af en klage fra Høje-Taastrup Kommune over Københavns Kommunes fordeling af den kommunale andel af selskabsskatten for Nordea Finans A/S for indkomstårene 2002 og 2003.
I en mail af 6. juli 2009 har et anpartsselskab tilrådet kommunerne at klage over denne afgørelse, og anpartsselskabet har tilbudt at stå for indgivelsen af denne klage.
Nogle kommuner har derefter indgivet klage til Fordelingsnævnet over nævnets (egen) afgørelse.
Fordelingsnævnet skal for god ordens skyld henlede kommunernes opmærksomhed på, at det forhold, at Fordelingsnævnet har truffet afgørelse af en konkret klage vedr. fordelingen for indkomstårene 2002 og 2003, ikke bevirker, at kommuner nu  i 2009 - kan klage over fordelingen for disse år, for hvilke klagefristen er udløbet for år tilbage.
Dette følger direkte af Kommuneskattelovens § 12, stk. 3, der lyder således:
Mener en kommune, at den med urette er holdt uden for fordelingen, eller at en anden kommune med urette er medtaget ved fordelingen, eller anser kommunen fordelingen for at være urigtig, kan spørgsmålet inden 3 måneder efter, at der er givet meddelelse om fordelingsopgørelsen, indbringes for fordelingsnævnet. Der er efter loven ingen adgang til at klage over Fordelingsnævnets afgørelse af en klage.
 Det fremgår i øvrigt af loven, at det er en kommunal opgave at foretage fordeling af den kommunale andel af selskabsskatten, og at det også er kommunen, der må afgøre, om den  inden for den i loven fastsatte klagefrist - vil indgive en klage over en anden kommunes fordeling.
