Nr LSF 89 Forslag til Lov om ændring af lov om social bistand (Ophævelse af  

 revisionsbestemmelse til § 70 vedrørende private pasningsordninger for børn) den 18. november 1992 § 1 I lov om social bistand, jf. lovbekendtgørelse nr. 829 af 1. oktober 1992,  

 ophæves § 70, stk. 3 .
§ 2 I lov nr. 277 af 2. maj 1990 om ændring af lov om social bistand ophæves  

§ 2, stk. 2 .
§ 3 Loven træder i kraft dagen efter bekendtgørelsen i Lovtidende.
Bemærkninger til lovforslaget Almindelige bemærkninger Dette lovforslag indeholder en ophævelse af revisionsbestemmelsen til  

 bistandslovens § 70 om private pasningsordninger for børn, og som konsekvens  

 heraf en ophævelse af § 70, stk. 3, om kommunalbestyrelsens forpligtelse til  

 at underrette Socialministeriet om sådanne ordninger, inden der gives  

 tilskud.
I.
Baggrunden for lovforslaget Ved lov nr. 277 af 2. maj 1990 om ændring af bistandsloven fik  

 kommunalbestyrelserne mulighed for at yde et tilskud pr. barn til private  

 pasningsordninger for børn (»puljeordninger«).
 Der blev samtidig indsat en revisionsbestemmelse, hvorefter  

 socialministeren inden udgangen af folketingsåret 1992-93 fremsætter forslag  

 om revision af reglerne om private pasningsordninger.
Baggrunden for revisionsbestemmelsen var, at der var tale om en nydannelse  

 inden for dagpasningsområdet.
Med henblik på at kunne følge udviklingen blev  

 kommunalbestyrelserne i § 70, stk. 3, pålagt at underrette Socialministeriet  

 om sådanne pasningsordninger, inden der gives tilskud.
De indhøstede  

 erfaringer skulle danne grundlag for revision af bistandslovens § 70.
 Af bemærkningerne til lovforslaget (L 61 af 8. november 1989) fremgår det,  

 at lovforslaget havde udgangspunkt i det centrale problem, at ventelisterne  

 til dagtilbud til trods for udbygning af antallet af tilbud stadig udgør et  

 stort problem for mange forældre, der ønsker pasning af deres børn.
 Reglerne om private pasningsordninger trådte i kraft den 4. maj 1990 og  

 har således eksisteret i 2 1/2 år.
II.
Lovens ordning Med lovændringen blev der mulighed for at supplere de bestående dagtilbud  

 efter bistandsloven (formidlet dagpleje, kommunale og selvejende  

 daginstitutioner) med private pasningsordninger, hvor der ydes et kommunalt  

 tilskud pr. barn og i øvrigt i udstrakt grad er et selvstændigt ansvar for  

 ordningernes drift mv.
I bemærkningerne til lovforslaget er det således  

 forudsat, at initiativtagerne til en sådan ordning selv finder egnede  

 lokaler, fastsætter børneantal, personalenormering, åbningstid mv.  

 Initiativtagerne tilrettelægger således i det hele den daglige drift,  

 herunder regnskabsføring.
 Med § 70 er der skabt øget frihed for at private - dvs. oftest en  

 forældrekreds - får mulighed for en høj grad af indflydelse på, hvordan deres  

 børn skal passes i dagtimerne.
 Formålet er dels at skabe yderligere fleksibilitet for kommunerne med  

 hensyn til dækning af efterspørgslen efter dagtilbud, dels at give forældre  

 og andre bedre betingelser for på egne præmisser at dække behovet for  

 pasning.
Kommunalbestyrelsen afgør selv, om den vil yde støtten og i givet fald med  

 hvilket beløb.
Den er ikke forpligtet til at indgå aftale med puljeordninger,  

 fordi den tidligere har indgået lignende aftaler.
Kommunalbestyrelsen er  

 berettiget til i sin beslutning at tage hensyn til, hvorledes den generelt  

 ønsker at udmønte sin forpligtelse efter bistandslovens § 69, stk. 1.
 I betænkningen over lovforslaget (afgivet af Socialudvalget den 5. april  

 1990) er det anført, at en række af de forhold, der blev afklaret under  

 behandlingen af lovforslaget, skulle indgå i et revideret cirkulære om  

 dagtilbud for børn og unge efter bistandsloven (Socialministeriets cirkulære  

 nr. 203 af 26. oktober 1990 om dagtilbud for børn og unge efter  

 bistandsloven, kapitel 4 og 5).
III.
Udviklingen i de etablerede puljeordninger Socialministeriet har fulgt udviklingen inden for puljeordningerne dels  

 gennem de underretninger, som efter § 70, stk. 3, skal sendes til  

 Socialministeriet, dels gennem kontakter med kommuner, forældre og faglige  

 organisationer om fortolkning og administration af reglerne om  

 puljeordninger.
Socialministeriet har desuden i september 1992 gennemført en  

 spørgeskemaundersøgelse i de kommuner, som har givet underretning om  

 etablering af puljeordninger.
 Hovedresultaterne vedr. udviklingen set på baggrund af de indhøstede  

 erfaringer er følgende:
 Socialministeriet har pr. september 1992 fået underretning fra godt 60  

 kommuner om i alt 120 eksisterende aftaler om tilskud til private  

 pasningsordninger efter bistandslovens § 70.
 Undersøgelsen viser, at der er kommuner med puljeordninger i alle amter  

 (bortset fra Bornholm) og i alle kommunegrupper inddelt efter bystørrelse.  

 Det relativt største antal puljeordninger finder man i landkommuner vest for  

 Storebælt.
Der er store variationer ordningerne imellem, netop fordi de baseres på  

 lokale ønsker og behov.
De indsendte underretninger viser, at der med  

 puljeordningerne er skabt knap 3.000 pladser.
Der er flest pladser for 3-6  

 årige og 7-10 årige.
Der er dog tale om store variationer m.h.t.  

 aldersgrænser for tilbuddene.
I mange aftaler om puljeordninger er der  

 mulighed for indskrivning på deltid eller i moduler.
Den ugentlige åbningstid varierer meget.
I halvdelen af puljeordningerne  

 er åbningstiden over 40 timer om ugen.
Ordninger med kort åbningstid er mere  

 udbredt i Jylland end på øerne.
Det kommunale tilskud, der er aftalt pr. barn, varierer også meget.
Hertil  

 kommer, at nogle kommuner ud over det aftalte tilskud på anden måde støtter  

 puljeordningerne, f.eks. ved at stille lokaler helt eller delvist  

 vederlagsfrit til rådighed, ved at varetage en del af de administrative  

 opgaver eller yde etablerings- /vedligeholdelsestilskud.
 I ca. 25 pct. af ordningerne deltager forældrene desuden i arbejdet i  

 puljeordningerne - hovedsageligt i det praktiske arbejde, men der er også en  

 del ordninger, hvor forældrene deltager i det direkte arbejde med børnene.
Den helt overvejende del af kommunerne (85 pct.) fører samme tilsyn med  

 puljeordninger som med andre dagtilbud.
Visitationen varetages for 74 pct. af  

 ordningerne af puljeordningen selv eller dennes bestyrelse, oftest efter  

 retningslinier fastsat af kommunen.
Pr. september 1992 var der optaget børn med særlige behov i 20 ordninger  

 fordelt på 15 kommuner.
Herudover er der oprettet nogle puljeordninger  

 specielt for flygtningebørn.
Den almindeligste aftalepartner er forældrekredse.
Disse kan f.eks. være  

 knyttet til beboerforeninger, borgerforeninger, friskoler eller er opstået i  

 tilknytning til et fællesskab f.eks. omkring små skoler i landsbyområder.
En  

 række puljeordninger er oprettet ud fra fælles idegrundlag.
Som eksempler kan  

 nævnes Rudolf Steiner Børnehaver, aftaler med Dansk Flygtningehjælp, det  

 tyske mindretal og nogle daghøjskoler.
Der er kun få virksomhedsordninger.
IV.
Sammenfattende vurdering På baggrund af spørgeskemaundersøgelsen og de underretninger,  

 Socialministeriet har modtaget, tegner der sig et meget varieret billede af  

 puljeordninger rundt i landet - en variation som viser stor fleksibilitet og  

 afstemning af dagtilbuddene med de helt lokale ønsker og behov.
Dette er i  

 overensstemmelse med intentionerne bag vedtagelsen af § 70.
Antallet af indgåede aftaler har været stigende i det seneste halve års  

 tid.
Kendskabet til muligheden for at oprette private pasningsordninger med  

 et kommunalt tilskud udbredes fortsat, og puljeordninger benyttes således i  

 større og større omfang.
 De knap 3.000 pladser, der er blevet etableret i puljeordningerne, har  

 været et bidrag til nedbringelse af ventelisterne.
 Erfaringerne viser således, at lovens ordning fungerer efter hensigten med  

 den nuværende formulering af § 70. Det foreslås derfor, at  

 revisionsbestemmelsen ophæves.
V.
Administrative og økonomiske konsekvenser Lovforslaget har ikke administrative eller økonomiske konsekvenser.
Bilag I dette bilag er (med mindre skrift) indsat den gældende formulering af de bestemmelser der berøres af lovforslaget § 1 I lov om social bistand, jf. lovbekendtgørelse nr. 829 af 1. oktober 1992,  

 ophæves § 70, stk. 3 .
 § 70. Kommunalbestyrelsen kan til private pasningsordninger for  

 børn yde et tilskud pr. barn.
 Stk. 2. Pasningsordninger efter stk. 1 er ikke omfattet af § 73,  

 stk. 1, 3 og 4, dog kan forældrebetalingen ikke overstige 30 pct. af  

 udgifterne i tilsvarende kommunale pasningstilbud.
 Stk. 3. Kommunalbestyrelsen underretter Socialministeriet om  

 pasningsordninger, inden der gives tilskud efter stk. 1.
§ 2 I lov nr. 277 af 2. maj 1990 om ændring af lov om social bistand ophæves  

§ 2, stk. 2 .
 § 2.
 Stk. 1 . Loven træder i kraft dagen efter bekendtgørelse i  

 Lovtidende.
 Stk. 2 . Socialministeren fremsætter forslag for Folketinget om  

 revision af bistandslovens § 70 inden udgangen af folketingsåret 1992-93.
