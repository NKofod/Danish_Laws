Cirkulære om Studievalg Danmark § 1. Studievalg Danmark er en statsinstitution under Uddannelses- og Forskningsministeriet, jf. lov om Studievalg Danmark.
 Stk. 2. Studievalg Danmark varetager institutionsuafhængig og landsdækkende vejledning om valg af erhvervsuddannelse og videregående uddannelse, herunder inden for videreuddannelsessystemet for voksne, og om forventede beskæftigelsesmuligheder efter endt uddannelse.
§ 2. Studievalg Danmark har syv afdelinger i henholdsvis København, Næstved, Odense, Kolding, Herning, Aalborg og Aarhus med et sekretariat i tilknytning til afdelingen i Odense.
De enkelte afdelinger benævnes center, og centrenes geografiske område fremgår af bilag 1.
 Stk. 2. De enkelte centre vil uanset den overordnede opdeling, jf. bilag 1, kunne dække for et andet center, så et center kan varetage vejledningsaktiviteter inden for ét af de øvrige centres område.
 Stk. 3. Sekretariatet skal internt understøtte tværgående koordinering og samarbejde mellem centrene samt løbende udvikle studievalgsopgaven.
 Stk. 4. Sekretariatet skal eksternt understøtte samarbejde med de videregående uddannelsesinstitutioner og med ungdomsuddannelsesinstitutioner i hele landet.
§ 3. Studievalg Danmark afgiver en årlig redegørelse om sin virksomhed til Uddannelses- og Forskningsstyrelsen.
Redegørelsen offentliggøres på Studievalg Danmarks hjemmeside.
 § 4. Direktøren for Studievalg Danmark varetager den daglige drift af Studievalg Danmark med reference til direktøren for Uddannelses- og Forskningsstyrelsen og indgår en mål- og resultatplan med Uddannelses- og Forskningsstyrelsen.
Stk. 2. I sager, som har større principiel betydning, skal direktøren for Studievalg Danmark drøfte disse forhold med direktøren for Uddannelses- og Forskningsstyrelsen.
Det samme gælder sager, som må antages at medføre ikke uvæsentlige økonomiske konsekvenser, eller som i øvrigt stiller krav om en samlet vurdering, hvor der i væsentligt omfang skal inddrages synspunkter eller hensyn, der normalt varetages af Uddannelses- og Forskningsstyrelsen eller af andre myndigheder end af Studievalg Danmark.
 § 5. Cirkulæret træder i kraft den 1. juli 2021.
 Stk. 2. Cirkulære nr. 10042 af 3. december 2018 om Studievalg Danmark ophæves.
Uddannelses- og Forskningsministeriet, den 17. juni 2021 Ane Halsboe-Jørgensen / Emilie Keller Bilag 1 Studievalg Danmarks syv centre og overordnede geografiske opdeling Center Nordjylland  Aalborg Centret tilbyder vejledning til vejledningssøgende i området, som omfatter kommunerne: Morsø, Thisted, Brønderslev, Frederikshavn, Vesthimmerland, Læsø, Rebild, Mariagerfjord, Jammerbugt, Aalborg og Hjørring.
Center Midt- og Vestjylland  Herning Centret tilbyder vejledning til vejledningssøgende i området, som omfatter kommunerne: Herning, Holstebro, Lemvig, Struer, Ikast-Brande, Ringkøbing-Skjern, Skive og Viborg.
Center Østjylland  Aarhus Centret tilbyder vejledning til vejledningssøgende i området, som omfatter kommunerne: Horsens, Syddjurs, Norddjurs, Favrskov, Odder, Randers, Silkeborg, Samsø, Skanderborg, Aarhus og Hedensted.
Center Sydjylland  Kolding Centret tilbyder vejledning til vejledningssøgende i området, som omfatter kommunerne: Haderslev, Billund, Sønderborg, Tønder, Esbjerg, Fanø, Varde, Vejen, Aabenraa, Fredericia, Kolding og Vejle.
Center Fyn  Odense Centret tilbyder vejledning til vejledningssøgende i området, som omfatter kommunerne: Middelfart, Assens, Faaborg-Midtfyn, Kerteminde, Nyborg, Odense, Svendborg, Nordfyns, Langeland og Ærø.
Center Sjælland  Næstved Centret tilbyder vejledning til vejledningssøgende i området, som omfatter kommunerne: Greve, Køge, Roskilde, Solrød, Odsherred, Holbæk, Faxe, Kalundborg, Ringsted, Slagelse, Stevns, Sorø, Lejre, Lolland, Næstved, Guldborgsund og Vordingborg.
Center Hovedstaden og Bornholm  København Centret tilbyder vejledning til vejledningssøgende i området, som omfatter kommunerne: København, Frederiksberg, Ballerup, Brøndby, Dragør, Gentofte, Gladsaxe, Glostrup, Herlev, Albertslund, Hvidovre, Høje-Taastrup, Lyngby-Taarbæk, Rødovre, Ishøj, Tårnby, Vallensbæk, Furesø, Allerød, Fredensborg, Helsingør, Hillerød, Hørsholm, Rudersdal, Egedal, Frederikssund, Halsnæs, Gribskov og Bornholm.
