Resumé  



  

 Arbejdsskadestyrelsen og Den Sociale Ankestyrelse afviste at anerkende en  

 lidelse som erhvervsbetinget.
Afgørelserne var truffet på grundlag af  

 oplysningerne  

 i to anmeldelsesblanketter som var indsendt af den skaderamtes læge.
Det  

 fremgik heraf at lidelsen var opstået som følge af arbejdet med opskæring af  

 dæk.
Ombudsmanden lagde mærke til at der ved behandlingen af den  

 oprindelige anmeldelse ikke forelå oplysninger om hvordan arbejdet blev  

 udført, hvor længe den pågældende havde arbejdet med opskæring af dæk, og  

 herunder om han havde været fuldtidsbeskæftiget.
Myndighederne havde ikke  

 søgt  

 at oplyse om den skaderamte havde været under behandling for lidelsen.
Ombudsmanden udtalte herefter at oplysningsgrundlaget var  

 utilstrækkeligt.
Han tilsluttede sig Arbejdsskadestyrelsens egen beklagelse  

 af at styrelsens begrundelse ikke opfyldte kravene i forvaltningslovens § 24.  

 Efter ombudsmandens opfattelse opfyldte Den Sociale Ankestyrelses begrundelse  

 heller ikke kravene i forvaltningslovens § 24. Den Sociale Ankestyrelse havde  

 kun skrevet at lidelsen ifølge en lægelig vurdering ikke kunne være  

 erhvervsbetinget,  

 men havde ikke forklaret hvorfor lidelsen ikke kunne være erhvervsbetinget.  

 Ombudsmanden henstillede herefter til Ankestyrelsen at genoptage sagen og  

 træffe ny afgørelse. (J.nr. 1997-1470-023).
Utilstrækkeligt oplysningsgrundlag og mangelfulde  

 begrundelser ved myndighedernes behandling af arbejdsskadesag Advokaten A klagede på vegne  

 af B over afgørelserne som var truffet af Arbejdsskadestyrelsen og Den  

 Sociale  

 Ankestyrelse i B's arbejdsskadesag, herunder over at sagen ikke havde været  

 forelagt for Erhvervssygdomsudvalget.
Det fremgik af sagen at  

 Arbejdsskadestyrelsen den 16. januar 1996 modtog en anmeldelse om en formodet  

 arbejdsbetinget lidelse udfærdiget af læge C.
I anmeldelsen var det anført at  

 B  

 havde smerter i venstre albue, og at han havde arbejdet med opskæring af dæk  

 med dækjern.
Lidelsen var diagnosticeret på latin.
Endvidere var det oplyst  

 at  

 B havde haft arbejde hos Fyns Amt på påvirkningstidspunktet.
Jeg modtog alene  

 en kopi af forsiden af denne anmeldelsesblanket.
 Arbejdsskadestyrelsen  

 udsendte den 8. marts 1996 nogle spørgeskemaer til B, bl.a. et skema til  

 vurdering af om der var tale om en arbejdsulykke (akt nr. 4).
 Arbejdsskadestyrelsen bad  

 endvidere i et brev af 8. marts 1996 Fyns Amt om at udfylde en  

 anmeldelsesblanket.
Den 20. marts 1996 modtog  

 Arbejdsskadestyrelsen en ny anmeldelse fra læge C.
Lidelsen blev nu anmeldt  

 på  

 en blanket om anmeldelse af arbejdsulykker. Årsagen til skaden var anført at  

 være opskæring af dæk hvorved der opstod "smerter ved medial  

 humeruscondyl  

 og stort hæmatom som tegn på muskel ruptur". De samme oplysninger var  

 gentaget i Lægeerklæring 1 på bagsiden af anmeldelsen.
Det var endvidere  

 oplyst at B havde været ansat ved et busselskab siden den 13. april 1967.
 Et fagforbund meddelte i brev  

 af 19. marts 1996 til Arbejdsskadestyrelsen at forbundet nu repræsenterede B.  

 Med henvisning til en telefonsamtale med en medarbejder i  

 Arbejdsskadestyrelsen  

 - som der ikke ligger notater om i sagen - returnerede forbundet de modtagne  

 skemaer i uudfyldt stand, idet forbundet anførte at de ikke var relevante da  

 der var tale om en erhvervsbetinget lidelse og ikke en arbejdsulykke.  

 Forbundet  

 bad samtidig om at sagen blev oversendt til det kontor i  

 Arbejdsskadestyrelsen  

 der behandlede erhvervsbetingede lidelser.
 Der blev efter det oplyste  

 ikke efterfølgende udsendt spørgeskemaer vedrørende erhvervsbetingede  

 lidelser.
I brev af 21. marts 1996  

 returnerede Fyns Amt den modtagne anmeldelsesblanket i uudfyldt stand.
Amtet  

 henviste til at B ikke var eller havde været ansat i Fyns Amt.
Arbejdsskadestyrelsen  

 meddelte i brev af 9. april 1996 at lidelsen ikke kunne anerkendes som en  

 erhvervsbetinget lidelse, og at der ikke var grundlag for at forelægge sagen  

 for Erhvervssygdomsudvalget.
Afgørelsen blev truffet på baggrund af  

 oplysningerne  

 i de to anmeldelsesblanketter.
Forbundet klagede over  

 afgørelsen i brev af 23. april 1996. Forbundet anførte bl.a. at B havde været  

 beskæftiget med opskæring af dæk i mere end syv år, og at lidelsen havde  

 medført fravær i betydeligt omfang.
Endvidere oplyste forbundet at arbejdet  

 bestod af hurtigt gentagne og kraftbetonede arbejdsbevægelser.
Forbundet  

 fandt  

 at lidelsen burde henføres til erhvervssygdomslisten, gruppe E.
 Arbejdsskadestyrelsen  

 bekræftede i brev af 6. maj 1996 til forbundet den modtagne klage og meddelte  

 at sagens akter og klagen var videresendt til Den Sociale Ankestyrelse.  

 Arbejdsskadestyrelsen sendte et enslydende brev til arbejdsgiverens formodede  

 forsikringsselskab.
I brev af 9. maj 1996  

 meddelte forsikringsselskabet at sagen ikke kunne identificeres/behandles på  

 det foreliggende grundlag.
Selskabet bad om yderligere oplysninger.
Der  

 ligger  

 ikke kopi af yderligere korrespondance med selskabet i sagens akter.
Den Sociale Ankestyrelse  

 stadfæstede i brev af 20. november 1996 Arbejdsskadestyrelsens afgørelse.
I  

 brevet var der bl.a. anført:
 "...
 Ankestyrelsen har efter de  

 foreliggende oplysninger om arbejdets art og lidelsens karakter ikke fundet  

 tilstrækkeligt grundlag for at anmode Arbejdsskadestyrelsen om at forelægge  

 sagen for Erhvervssygdomsudvalget med henblik på mulig anerkendelse efter  

 lovens § 9, nr. 4, jf. § 10, stk. 1, nr. 2.
 Ankestyrelsen har herved lagt  

 vægt på, at Deres muskelruptur ifølge en lægelig vurdering ikke kan være  

 erhvervsbetinget.
..." I brev af 2. april 1997 bad A  

 på vegne af B Arbejdsskadestyrelsen om at genoptage sagen.
A vedlagde et brev  

 af 5. december 1994 fra reservelæge D, Arbejds- og Miljømedicinsk Klinik,  

 X-Hospital, hvor lægen anførte at det i forbindelse med B's undersøgelse på  

 klinikken den 17. november 1994 kunne oplyses at man fandt at lidelsen i  

 højre  

 albue og underarm var sandsynligt arbejdsrelateret.
Journaludskrift fra  

 undersøgelsen af 17. november 1994 fra Arbejds- og Miljømedicinsk klinik,  

 hvori  

 B's arbejdsfunktioner var beskrevet, var vedlagt.
Endvidere var der vedlagt  

 en  

 journaludskrift fra den 3. januar 1996 og den 23. januar 1996 fra Y Sygehus,  

 Ort. kir. amb, vedrørende smerter i venstre arm og albue.
 Arbejdsskadestyrelsen afviste  

 at genoptage sagen i brev af 14. maj 1997. I brevet var der bl.a. anført:
 "...
Vi har lagt vægt på, at Deres  

 muskellidelse ikke er omfattet af erhvervssygdomsfortegnelsen.
Muskelrupturer  

 kan skyldes en blanding af alder og belastning.
I Deres tilfælde finder vi  

 ikke, at belastningen har haft et tilstrækkeligt omfang til at kunne  

 betragtes  

 som årsagen til Deres lidelse.
..." Det fremgik endvidere af  

 brevet at afgørelsen kunne påklages til Ankestyrelsen inden fire uger.
A klagede ikke over afslaget  

 til Ankestyrelsen, men rettede i brev af 30. maj 1997 henvendelse til mig.
A  

 klagede over Arbejdsskadestyrelsens afgørelse af 9. april 1996 og  

 Ankestyrelsens afgørelse af 20. november 1996 som han vedlagde i kopi sammen  

 med en kopi af det lægelige materiale.
Han anførte bl.a. at B's muskellidelse  

 i  

 underarmen ikke var nævnt i erhvervssygdomsfortegnelsen, hvorfor forelæggelse  

 af sagen for Erhvervssygdomsudvalget var en forudsætning for anerkendelse af  

 lidelsen.
Efter A's opfattelse kunne forelæggelse for Erhvervssygdomsudvalget  

 ikke anses for udsigtsløs.
Han henviste i den forbindelse til de vedlagte  

 lægeerklæringer.
 Jeg bad Ankestyrelsen om  

 udlån af sagens akter som jeg modtog den 17. juni 1997. Jeg modtog samtidig  

 en  

 kopi af Arbejdsskadestyrelsens afgørelse af 14. maj 1997. Da klagefristen til  

 Ankestyrelsen på daværende tidspunkt var sprunget, meddelte jeg A i brev af  

 7.  

 juli 1997 at min undersøgelse af sagen alene kunne omfatte  

 Arbejdsskadestyrelsens afgørelse af 9. april 1996 og Ankestyrelsens afgørelse  

 af 20. november 1996, idet ombudsmanden ikke kan behandle klager over  

 afgørelser  

 der kunne have været indbragt for en højere forvaltningsmyndighed.
I brev af 7. juli 1997 bad  

 jeg Arbejdsskadestyrelsen og Ankestyrelsen om en udtalelse i anledning af  

 klagen.
Jeg bad bl.a. om at myndighederne udtalte sig om oplysningsgrundlaget  

 i sagen og de meddelte begrundelser.
 Arbejdsskadestyrelsen har i  

 udtalelsen af 25. juli 1997 bl.a. anført at grundlaget for afgørelsen var  

 anmeldelsen fra B's egen læge med en beskrivelse af arbejdet og en diagnose.  

 Endvidere skrev Arbejdsskadestyrelsen at det burde have fremgået af  

 afgørelsen  

 hvorfor sagen ikke blev forelagt for Erhvervssygdomsudvalget.
 Ankestyrelsen har i brev af  

 11. august 1997 bl.a. anført:
 "...
Som grundlag for afgørelsen  

 den 20. november 1996 havde Ankestyrelsen anmeldelsen af 10. januar 1996 med  

 lægeerklæring I. fra læge (C). Det fremgik bl.a. heraf, hvilken type arbejde  

 (B) havde været beskæftiget med samt diagnosen 'Ruptura mm Flexorum  

 Antebrachii  

 sin.' Efter de foreliggende  

 oplysninger om arbejdets art og lidelsens karakter fandt Ankestyrelsen ikke  

 tilstrækkeligt grundlag for at anmode Arbejdsskadestyrelsen om at forelægge  

 sagen for Erhvervssygdomsudvalget med henblik på eventuel anerkendelse efter  

 lovens § 9, nr. 4, jf. § 10, stk. 1, nr. 2.
Ankestyrelsen lagde herved  

 vægt på, at den beskrevne muskelruptur efter en lægelig vurdering ikke kunne  

 være arbejdsbetinget.
Ankestyrelsen fandt således ikke det ville kunne  

 godtgøres, at lidelsen udelukkende eller i overvejende grad skyldtes  

 arbejdets  

 særlige art.
 Ankestyrelsen skal i øvrigt  

 bemærke, at vi ikke har haft mulighed for at vurdere de nye lægelige  

 oplysninger, som advokat (A) har indsendt ved brev af 2. april 1997, idet  

 advokat (A) ikke har anket Arbejdsskadestyrelsens afgørelse af 14. maj 1997  

 om  

 afslag på genoptagelse, men istedet har indbragt sagen direkte for  

 Folketingets  

 Ombudsmand.
..." A fastholdt i brev af 21.  

 august 1997 at sagen burde forelægges Erhvervssygdomsudvalget.
Ombudsmandens udtalelse "Jeg har forstået at De er enig med myndighederne i at (B)'s lidelse  

 ikke er omfattet af Arbejdsskadestyrelsens fortegnelse over erhvervssygdomme,  

 og at lidelsen derfor ikke kan anerkendes som en erhvervssygdom i medfør af  

 arbejdsskadeforsikringslovens § 10, stk. 1, nr. 1.
Sagen drejer sig derfor om hvorvidt lidelsen skal anerkendes efter  

 bestemmelsen i § 10, stk. 1, nr. 2, hvorefter det skal godtgøres at sygdommen  

 enten efter den nyeste medicinske erfaring opfylder de krav som er nævnt i §  

 10, stk. 1, nr. 1, 1. punktum og 4. punktum, eller at sygdommen må anses for  

 udelukkende eller i overvejende grad at være forårsaget af arbejdets særlige  

 art.
Sygdomme der er omfattet af § 10, stk. 1, nr. 2, kan kun godkendes efter  

 forelæggelse for Erhvervssygdomsudvalget, jf. § 10, stk. 3. Forelæggelse skal  

 ske medmindre Arbejdsskadestyrelsen skønner at forelæggelsen vil være  

 udsigtsløs.
 Jeg har koncentreret min undersøgelse af sagen om myndighedernes  

 sagsbehandling:
Officialprincippet Der gælder i den offentlige forvaltning et official- eller  

 undersøgelsesprincip ifølge hvilket forvaltningen har ansvaret for at de  

 fornødne oplysninger til afgørelse af den foreliggende sag er tilvejebragt,  

 samt har pligt til at kontrollere at de oplysninger der indgår i  

 oplysningsgrundlaget, er korrekte.
I den foreliggende sag indebærer dette princip at Arbejdsskadestyrelsen havde  

 pligt til at sikre at der forelå tilstrækkelige oplysninger til at belyse om  

 der var tale om en erhvervssygdom der skulle forelægges for  

 Erhvervssygdomsudvalget med henblik på at anerkende lidelsen som en  

 arbejdsskade.
Den Sociale Ankestyrelse havde i forbindelse med behandlingen  

 af forbundets klage pligt til at påse de samme forhold.
 Som tidligere anført blev de udsendte spørgeskemaer vedrørende anmeldte  

 arbejdsulykker returneret fordi det ikke drejede sig om en arbejdsulykke, men  

 en erhvervsbetinget lidelse, og der ses ikke efterfølgende at være udsendt  

 nogle spørgeskemaer vedrørende den erhvervsbetingede lidelse.
Endvidere foreligger der  

 efter det oplyste ingen oplysninger/anmeldelse fra (B)'s arbejdsgiver.
Jeg  

 bemærker at Fyns Amt returnerede blanketten fordi (B) ikke havde været ansat  

 der, og at læge (C) i anmeldelsen modtaget den 20. marts 1996 i  

 Arbejdsskadestyrelsen oplyste at (B) havde været ansat ved et busselskab.
 Sagens oplysningsgrundlag er  

 således alene de to anmeldelsesblanketter, underskrevet af læge (C) og (B),  

 hvoraf det fremgår at lidelsen var opstået ved opskæring af dæk med dækjern.
Der forelå således ikke  

 præcise oplysninger om hvordan arbejdet blev udført, hvor længe (B) havde  

 arbejdet med opskæring af dæk, og herunder om det var en  

 fuldtidsbeskæftigelse.  

 Jeg bemærker at jeg har forstået på Arbejdsskadestyrelsens begrundelse i brev  

 af 14. maj 1997 at belastningens omfang kan have betydning for om det kan  

 anses  

 for en erhvervsbetinget lidelse.
Det blev endvidere ikke søgt oplyst om (B)  

 havde været under behandling for lidelsen, og som følge heraf blev der heller  

 ikke indhentet oplysninger om disse behandlinger/undersøgelser.
 Jeg bemærker dog at det i forbindelse  

 med klagen til Ankestyrelsen blev oplyst at (B) havde arbejdet i syv år med  

 opskæring af dæk med hurtige, gentagne og kraftbetonede bevægelser.
 Det er min opfattelse at  

 oplysningsgrundlaget i forbindelse med Arbejdsskadestyrelsens afgørelse 9.  

 april 1996 og Den Sociale Ankestyrelses afgørelse af 20. november 1996 har  

 været utilstrækkeligt.
 Jeg har gjort Ankestyrelsen  

 og Arbejdsskadestyrelsen bekendt med min opfattelse.
Begrundelsespligt Bebyrdende afgørelser som  

 meddeles skriftligt, skal endvidere ledsages af en samtidig begrundelse, jf.  

 forvaltningslovens § 22.
 De indholdsmæssige krav til  

 denne begrundelse er fastsat i forvaltningslovens § 24. Denne bestemmelse har  

 følgende ordlyd:
'  

  

 § 24.  

  

 En begrundelse for en afgørelse skal indeholde en henvisning  

 til de retsregler, i henhold til hvilke afgørelsen er truffet.
I det omfang,  

 afgørelsen efter disse regler beror på et administrativt skøn, skal  

 begrundelsen tillige angive de hovedhensyn, der har været bestemmende for  

 skønsudøvelsen.
 Stk. 2.  

  

 Begrundelsen skal endvidere om fornødent indeholde en kort  

 redegørelse for de oplysninger vedrørende sagens faktiske omstændigheder, som  

 er tillagt væsentlig betydning for afgørelsen.
Stk. 3.  

  

 Begrundelsens indhold kan begrænses, i det omfang partens  

 interesse i at kunne benytte kendskab til denne til varetagelse af sit tarv  

 findes at burde vige for afgørende hensyn til den pågældende selv eller til  

 andre private eller offentlige interesser, jfr. § 15.' En begrundelse skal fremtræde  

 som en forklaring på hvorfor en afgørelse har fået et bestemt indhold, jf.  

 John  

 Vogter, Forvaltningsloven med kommentarer (1992), s. 279ff.
I sin udtalelse af 25. juli  

 1997 til mig har Arbejdsskadestyrelsen meddelt at afgørelsen af 9. april 1996  

 burde have været ledsaget af en begrundelse for hvorfor sagen ikke blev  

 forelagt Erhvervssygdomsudvalget.
Jeg har gjort Arbejdsskadestyrelsen  

 bekendt med at jeg er enig i at begrundelsen i brev af 9. april 1996 ikke  

 opfylder kravene i forvaltningslovens § 24.
 Ankestyrelsen anførte i  

 brevet af 20. november 1996 at styrelsen havde lagt vægt på at (B)'s  

 muskelruptur ifølge en lægelig vurdering ikke kunne være erhvervsbetinget.
 Ankestyrelsens begrundelse  

 opfylder efter min opfattelse ikke kravene i § 24. Det fremgår ikke hvorfor  

 lidelsen ikke kunne være erhvervsbetinget.
 Jeg har gjort Ankestyrelsen  

 bekendt med min opfattelse og har samtidig henstillet til Ankestyrelsen at  

 genoptage sagen til fornyet behandling og træffe en ny afgørelse i sagen,  

 herunder at styrelsen inddrager (B)'s arbejdsgiver og dennes  

 forsikringsselskab  

 i det omfang det er fornødent, inden styrelsen træffer en ny afgørelse.
