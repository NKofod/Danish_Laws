Fondsregistret besluttede, at en institution måtte betegnes som en  

 fond omfattet af fondsloven, uagtet at en forening skulle godkende visse  

 beslutninger i fonden samt dennes årsregnskab m.v. (* 1) Fondsregistret (Civilretsdirektoratet) tilskrev fondens revisor således:
 Vedrørende: X-forenings Forlag.
 Under henvisning til Deres skrivelse af 8. februar 1988 skal man meddele,  

 at X-forenings Forlag efter Fondsregistrets opfattelse er en selvejende  

 institution (fond).
Fondsregistret har ved denne afgørelse lagt vægt på, at fondens ledelse  

 ifølge vedtægtens § 3, stk. 1 består af 3 medlemmer, der udpeges af  

 hovedbestyrelsen for X-forening, der har stiftet fonden.
Bestyrelsen opfylder  

 således de almindelige fondsretlige krav til selvstændighed i forhold til  

 stifter.
Det er uden betydning, at hovedbestyrelsen for X-forening ifølge  

 vedtægtens § 7, stk. 2 skal godkende fondens årsregnskab, og ifølge § 8, stk.  

 2 skal godkende bestyrelsens beslutninger om ændring af fondens vedtægt og  

 opløsning af fonden, da stifter ifølge praksis gyldigt kan bestemme, at visse  

 dispositioner kræver stifters samtykke.
Der henvises til Fonde og Foreninger,  

 GAD 1987, side 42 - 43.
I relation til vedtægtens § 5, stk. 2 og § 8, stk. 3 bemærkes, at de  

 almindelige fondsretlige regler ikke fuldstændigt afskærer muligheden for at  

 tilbageføre en vis del af fondens midler til stifter, f.eks. ved en delvis  

 rentenydelsesret.
De muligheder for at tilbageføre fondens midler til  

 stifter, som de nævnte bestemmelser indeholder, findes i den konkrete sag at  

 ligge indenfor de tilladte rammer.
 På denne baggrund finder Fondsregistret ikke grundlag for at slette  

 X-forenings Forlag af registret.
 (* 1) Fondsloven er ændret med virkning fra 1. januar 1992.
Fondsregistret er nedlagt.
Spørgsmål om fondes retsevne afgøres herefter  

 af den kommunale skattemyndighed udfra samme retningslinjer som anvendtes af  

 Fondsregistret.
