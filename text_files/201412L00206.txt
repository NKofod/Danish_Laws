Fremsat den 13. maj 2015 af Peter Skaarup (DF), Pia Adelsteen (DF), Kim Christiansen (DF), Kristian Thulesen Dahl (DF), Søren Espersen (DF) og Dennis Flydtkjær (DF) Forslag til Lov om ændring af straffeloven (Ophævelse af blasfemibestemmelsen) § 1 I straffeloven, jf. lovbekendtgørelse nr. 871 af 4. juli 2014, som ændret ved § 1 i lov nr. 152 af 18. februar 2015, foretages følgende ændring:
 1. § 140 ophæves.
§ 2 Loven træder i kraft dagen efter bekendtgørelsen i Lovtidende.
Bemærkninger til lovforslaget Lovforslaget er en genfremsættelse af lovforslag nr.
L 86, forslag til lov om ændring af straffeloven (Ophævelse af straffelovens blasfemibestemmelse), fra folketingsåret 2013-14. Der henvises til Folketingstidende 2013-14, A, L 86 som fremsat, side 1 ff., og F, møde 42, side 6 ff.
Lovforslaget går ud på at ophæve straffelovens § 140, den såkaldte blasfemiparagraf.
Efter denne regel kan visse meningstilkendegivelser om troslærdom eller gudsdyrkelse straffes med bøde eller fængsel indtil 4 måneder.
Det, der aktualiserer en genfremsættelse af lovforslaget, er, at FNs rapportør for religionsfrihed opfordrer alle lande til at fjerne deres blasfemilovgivning.
Desuden har Norge, som Danmark normalt sammenligner sig med på det retspolitiske område, fjernet blasfemiloven.
 Til Kristeligt Dagblad den 16. marts 2015 siger FNs særlige rapportør Heiner Bielefeldt bl.a:
»Mit budskab er krystalklart.
Ingen lande bør have en blasfemiparagraf.
Og dem, der har det, skal se at få den fjernet.« Sådan siger Heiner Bielefeldt, der er FN's særlige rapportør for religions- og trosfrihed og professor i menneskerettigheder ved Erlangen Universitet i Tyskland.
Det ligger Heiner Bielefeld meget på sinde at få verdens lande til at forstå, at netop blasfemiparagraffen ikke er nødvendig, når det gælder angreb rettet mod religiøse grupper. »Jeg har selvfølgelig hørt om angrebene i Danmark den 14. februar og jeres efterfølgende diskussioner vedrørende en eventuel ophævelse af blasfemiparagraffen.
Og det er min helt klare overbevisning, at det skal I gøre.
Der skal selvfølgelig ikke herske tvivl om, at angreb imod religiøse grupper skal straffes, men det bør ske med hjemmel i anden lovgivning end blasfemiparagraffer,« lyder det fra FN-rapportøren. (Kilde: Kristeligt Dagblad den 16. marts 2015 i artiklen: »FN: Danmark bør fjerne blasfemiparagraf«.) Straffelovrådets udtalelse I februar 2015 kom Straffelovrådet i betænkning nr. 1548 med en udtalelse om de juridiske konsekvenser af en ophævelse af straffelovens § 140 om blasfemi.
Rådet anbefaler at bevare blasfemiparagraffen og regeringen støtter anbefalingen.
Straffelovrådet skriver på side 34, at straffelovens § 140 giver mulighed for at gribe ind, hvis nogen foranstalter en offentlig afbrænding af Biblen eller Koranen eller urinering på samme.
Derimod vil en ophævelse af § 140 vil betyde, at forholdet kan koste en bøde på 1.000 kr. for overtrædelse af ordensbekendtgørelsen.
Se, side 36.
Forslagsstillerne finder derfor, at afbrænding  af og/eller urinering på bøger og urinering på offentlige steder allerede i dag kan straffes på behørig vis ordensbekendtgørelsen.
Straffelovrådets anbefaling og regeringens opbakning til samme vækker forundring.
Ifølge professor i retshistorie ved Københavns Universitet dr. jur.
Ditlev Tamm er blasfemiparagraffen unødvendig: »Jeg har det grundsyn, at det under ansvar for domstolene skal stå den enkelte frit for at krænke, hvem eller hvad man vil, og at den religiøse følelse ikke har krav på nogen særlig beskyttelse.
At afbrænde bestemte bøger, for eksempel Bibelen eller Koranen, skal heller ikke kriminaliseres.
Eksisterende strafferetsbestemmelser om hån, hadefulde udtalelser med videre er allerede fuldt tilstrækkeligt.
Blasfemibestemmelsen i Danmark er derfor efter min mening overflødig.« (Kilde: Kristeligt Dagblad den 28. februar 2015 i artiklen: »Bevarelse af blasfemiparagraffen vækker undren«.) Lederen i Information mener, at:
»Blasfemi kan aldrig være kriminelt, for strafferetligt må en forbrydelse nødvendigvis forudsætte et offer eller en forurettet.
Men blasfemiske ytringer eller handlinger er karakteriseret ved at være aldeles offerløse.« Og videre hedder det: »Danmark bør følge retsudviklingen i andre demokratiske retsstater, f. eks.
Storbritannien, der afskaffede sit blasfemiforbud i 2008 uden at opleve de skræmmescenarier, Straffelovrådet spekulerer i.« (Kilde: Information den 3. marts 2015 i ledende artikel: »Afskaf paragraffen«.) Institut for Menneskerettigheder anbefaler også at afskaffe blasfemiparagraffen.
Kun 7 af 45 europæiske lande har blasfemilovgivning, og der er Irland, Polen, Tyskland, Malta, Italien, Grækenland og Danmark.
Sverige afskaffede blasfemiparagraffen i 1970.
 I Norge har Stortinget den 6. maj 2015 stemt om og vedtaget at fjerne paragraffen om blasfemi i Norges straffelov.
Der er derfor god grund til undren over, at Straffelovrådet i Danmark kommer frem til, at blasfemiparagraffen ikke skal afskaffes.
Det virker, som om Straffelovrådet har været på bagkant med udviklingen og muligvis har forholdt sig politisk til emnet.
Skriftlig fremsættelse Peter Skaarup (DF):
 Som ordfører for forslagsstillerne tillader jeg mig herved at fremsætte:
 Forslag til lov om ændring af straffeloven (Ophævelse af straffelovens blasfemibestemmelse).
(Lovforslag nr.
L 206) Jeg henviser i øvrigt til de bemærkninger, der ledsager lovforslaget, og anbefaler det til Tingets velvillige behandling.
