 Kreds informerer kommune om at forslag om afskaffelse af ventelisterne  

 for så vidt angår de arbejdsmiljømæssige problemer burde have været forelagt  

 sikkerhedsudvalget til udtalelse.
 Direktoratet finder at kommunen har forelagt forslaget til drøftelse  

 inden endelig afgørelse blev truffet af byrådet.
 I skrivelse af 21. december 1987 til Arbejdstilsynets kreds Århus amt  

 har Århus kommune fremført nogle indvendinger i anledning af kredsens  

 skrivelser af 24. september og 16. oktober 1987 til kommunen.
Kredsens skrivelser var foranlediget af en henvendelse fra Hans Kurt Hahn,  

 sikkerhedsudvalget for daginstitutioner i Århus kommune, der den 30. juni  

 1987 havde anmodet kredsen om at klargøre over for Århus kommune, at denne  

 havde tilsidesat bekendtgørelse af 10. august 1978 om virksomhedernes  

 sikkerheds- og sundhedsarbejde.
Ifølge henvendelsen var sikkerhedsudvalget  

 ikke blevet orienteret om politikernes drøftelser om afskaffelse af  

 ventelister i Århus kommune, og sikkerhedsudvalget havde ikke haft lejlighed  

 til at drøfte forliget, herunder konsekvenserne for arbejdsmiljøet, således  

 som det har ret til efter § 21 i bekendtgørelsen.
 Den 24. september 1987 skrev kredsen derefter til formanden for nævnte  

 sikkerhedsudvalg, at således som sagen var forelagt for Arbejdstilsynet,  

 burde det såkaldte forslag om afskaffelse af ventelisterne for så vidt angår  

 de arbejdsmiljømæssige aspekter, forinden forslaget blev vedtaget, have været  

 forelagt sikkerhedsudvalget til udtalelse.
I denne anledning bemærkede Social- og Sundhedsforvaltningen den 8.  

 oktober 1987, at kredsens skrivelse undrede forvaltningen, også fordi det er  

 i strid med forvaltningslovens principper, at der ikke foretages en høring af  

 begge parter i en sag, inden denne kommenteres af Arbejdstilsynet.
Samtidig  

 blev det pointeret, at det forslag, der blev vedtaget omkring  

 ventelisteforliget den 19. august 1987, var fremsat af 23 byrådsmedlemmer,  

 hvorfor forslaget ikke på nogen måde var Magistratens 3. afdelings.
 Endvidere blev det oplyst, at man for øjeblikket forhandlede om  

 gennemførelse af visse punkter af ventelisteforliget med organisationer og  

 sikkerhedsudvalg, inden en indstilling fra Magistratens 3. afdeling skulle  

 forelægges byrådet.
 I sin skrivelse af 16. oktober 1987 bemærkede kredsen, dels at den ikke  

 havde foretaget partshøring, da der efter kredsens opfattelse i skrivelsen af  

 24. september 1987 alene var sket en præcisering af de gældende regler og  

 retningslinier på området, dels at de sikkerhedsmæssige aspekter i et forslag  

 efter kredsens opfattelse altid skal forelægges for sikkerhedsudvalget,  

 uanset om forslaget er fremsat af et flertal af byrådsmedlemmer eller af  

 Magistraten som forvaltningsmyndighed.
 Indvendingerne af 21. december 1987 fra Århus kommune går herefter  

 indledningsvis på, at kredsens skrivelse af 24. september 1987 tilkendegiver,  

 at kommunen har overtrådt de gældende regler, hvilket er en afgørelse i  

 forvaltningslovens forstand, jfr. § 2, stk. 1, hvorefter såvel reglerne om  

 partshøring, begrundelse og klagevejledning burde have været fulgt.
 Direkttoratet er enig i dette synspunkt.
 Kommunen går herefter over til den principielle realitet i kredsens  

 afgørelse, og trækker sagens forløb op i hovedtræk.
 Det fremgår bl.a. heraf, at byrådet den 11. marts 1987 principgodkendte et  

 forslag fra en række partier om afskaffelse af ventelisterne til  

 daginstitutionerne ved udgangen af 1991, og byrådet nedsatte derfor en  

 arbejdsgruppe med repræsentanter for borgmesterens afdeling og Magistratens  

 3. afdeling.
 Efter at en rapport var udarbejdet stillede 23 byrådsmedlemmer den 13. maj  

 1987 et forslag, der indeholdt 10 punkter, herunder etablering af nye  

 daginstitutionspladser i årene 1987-1989. Der blev samtidig foreslået ændrede  

 normeringsforhold på kommunens daginstitutioner med udgangspunkt i, at  

 åbningstiden på institutionerne skulle reduceres.
 Forslaget blev med et par ændringer vedtaget af byrådet den 19. august  

 1987. De overordnede beslutninger, der lå i denne vedtagelse, blev for så  

 vidt angår normeringsforholdene på daginstitutionerne udmøntet i en  

 indstilling fra Magistratens 3. afdeling af 28. oktober 1987.
Af de bilag, kommunen har medsendt, fremgår, at der har været afholdt  

 møder med sikkerhedsudvalget den 18. september og den 9. oktober 1987, hvori  

 institutionsrepræsentanterne bl.a. har beklaget sig over ikke at være  

 inddraget i sagen på et tidligere tidspunkt.
Endvidere var  

 sikkerhedsudvalget, tillige med navnlig organisationerne, ikke enige med  

 Social- og Sundhedsforvaltningen om, hvordan byrådsbeslutningen skulle  

 forstås i relation til fordelingen af reduktioner i timetal.
 Kommunen udtaler herefter afslutningsvis i sin skrivelse af 21. december  

 1987, at det er klart, at sikkerhedsudvalget må inddrages i planlægningen af  

 arbejdet på et så tidligt tidspunkt, at der sikres udvalget en reel  

 indflydelse og under iagttagelse af denne selvfølgelige forudsætning må det  

 være arbejdsgiveren, der nærmere tager stilling til tidspunktet for udvalgets  

 inddragelse.
Under alle omstændigheder finder kommunen ikke, at der kan være nogen  

 forpligtelse til at inddrage udvalget, før den er så langt i  

 beslutningsprocessen, at der er mulighed for at foretage en konkret,  

 sikkerhedsmæssig vurdering.
Byrådets beslutning af 19. august 1987 havde  

 karakter af en overordnet rammebeslutning, hvis konsekvenser for de enkelte  

 institutioner først kunne vurderes i forbindelse med den videre bearbejdning,  

 der skulle finde sted i Magistratens 3. afdeling.
 En antagelse af det modsatte synspunkt ville være et helt afgørende  

 indgreb i kommunens budgetprocedure.
 Efter at være blevet anmodet om en udtalelse har Hans Kurt Hahn den 24.  

 maj 1988 bl.a. anført, at det må være uden betydning om et forslag kommer fra  

 byrådet eller fra Magistraten, da det er kommunen som sådan, der er  

 arbejdsgiveren.
 Det anføres videre, at selvom der efter principvedtagelsen af  

 ventelisteforliget blev optaget forhandlinger med sikkerhedsudvalget om visse  

 punkter af forliget, ændrer det ikke ved det faktum, at de overordnede rammer  

 allerede var fastlagt med de deraf afledte arbejdsmiljømæssige konsekvenser,  

 hvilket skete uden at beslutningstagerne havde mulighed for at blive rådgivet  

 af sikkerhedsudvalget om disse konsekvenser.
Hertil har Århus kommune den 14. juli 1988 bl.a. udtalt, at kommunen  

 naturligvis er enig i, at forslaget om personalereduktionerne har sådanne  

 konsekvenser for arbejdsmiljøet i daginstitutionerne, at det skulle  

 forelægges sikkerhedsudvalget til udtalelse, før der blev truffet endelig  

 politisk afgørelse i sagen.
Denne afgørelse blev truffet af Århus byråd den  

 13. januar 1988, mens sagen blev forelagt sikkerhedsudvalget for  

 daginstitutionerne i slutningen af august 1987, altså 5 måneder før.
Det er herefter kommunens opfattelse, at sikkerhedsudvalget skal inddrages  

 i beslutningsprocessen, når forslaget er således konkretiseret, at der er  

 mulighed for at foretage en reel vurdering af, om beslutningen vil kunne  

 indebære konsekvenser af arbejdsmiljømæssig karakter.
Byrådet må derimod have  

 ret til at træffe politiske principbeslutninger eller rammevedtagelser,  

 f.eks. i forbindelse med budgetlægningen, uden forudgående forelæggelse for  

 sikkerhedsudvalget, selv om det ikke på forhånd kan udelukkes, at det i den  

 nærmere bearbejdning vil fremgå, at beslutningen kan have arbejdsmiljømæssige  

 konsekvenser.
I den anledning meddeles, at ifølge bekendtgørelsens § 21, skal  

 sikkerhedsudvalget rådgive virksomheden og udvalget skal herunder deltage i  

 virksomhedens planlægning.
Det er herved en forudsætning, at udvalget får  

 lejlighed til at udtale sig, før virksomheden træffer beslutning.
 På baggrund af foranstående sagsforløb er det Direktoratets opfattelse,  

 dels at Århus kommune har overholdt denne forpligtelse ved først at drøfte  

 byrådets politiske principbeslutning med sikkerhedsudvalget efter den 19.  

 august 1987, hvor beslutningen fik en så konkret form, at de  

 arbejdsmiljømæssige konsekvenser reelt kunne bedømmes, dels at dette er sket  

 i tilstrækkelig tid, inden Magistratens 3. afdeling afgav indstilling den 28.  

 oktober 1987, og endelig afgørelse blev truffet af Århus byråd den 13. januar  

 1988.
 Direktoratet er således enig i kommunens indvendinger af 21. december 1987  

 i anledning af skrivelserne fra kreds Århus amt.
