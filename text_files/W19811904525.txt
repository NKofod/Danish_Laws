 Ankestyrelsen fandt ikke grundlag for i medfør af bistandsloven at yde  

 hjælp til erstatning for tabt arbejdsfortjeneste til mødre, der ønskede  

 forlænget barselsorlov for at kunne amme et allergitruet barn.
 REDEGØRELSE FOR SAGEN:
 I et antal sager var der rejst spørgsmål om erstatning for tabt  

 arbejdsfortjeneste i forbindelse med en forlængelse af den sædvanlige  

 barsesorlov, for at give moderen mulighed for at amme et astma/allergitruet  

 barn.
Der forelå udtalelser fra forskellige læger gående ud på, at en tendens  

 til overfølsomhedssygdomme hos et barn ville kunne nedsættes, hvis  

 ammeperioden blev udstrakt så længe som muligt, AFGØRELSEN, DER KLAGES OVER:
I alle sagerne undtagen en var der givet afslag på hjælp til det nævnte  

 formål.
I en enkelt sag havde et amtsankenævn pålagt en kommune at yde hjælp  

 i en periode på 2 måneder, fordi barnet havde vanskeligheder med at tilpasse  

 sig i vuggestue.
Sagerne var behandlet på grundlag af bistandslovens §§ 37 og  

 48.
 ANKESTYRELSENS OVERVEJELSER:
 Ankestyrelsen var opmærksom på, at spørgsmålet om hvorvidt en forlænget  

 ammeperiode kan forebygge alergi for tiden behandles i et udvalg under  

 sundshedsstyrelsen.
 Ankestyrelsen fandt iøvrigt ikke, at et barns allergiske disposition kan  

 sidestilles med de sociale begivenheder, der er nævnt i bistandslovens § 37,  

 stk. 1, ligesom ankestyrelsen heller ikke fandt, at der var tale om en  

 vedvarende fysisk lidelse, der nødvendiggør moderens vedvarende  

 tilstedeværelse, således at hun som følge heraf må opgive tilknytning til  

 arbejdsmarkedet, jfr. bistandslovens § 48. Ankestyrelsen fandt endvidere ikke  

 grundlag for meddelelse af henstilling eller pålæg om forlængelse af  

 barselsorlovsperioden med henblik på amning, jfr. lovens § 33, stk. 1, nr. 1,  

 smh. § 46, stk. 2.
 ANKESTYRELSENS AFGØRELSE:
 Ankestyrelsen fandt derfor ikke, at der med henvisning til bistandslovens  

 §§ 37, stk. 1, 48, 46, stk. 2, jfr. 33, stk. 1, nr. 1, kunne ydes en moder  

 hjælp under en på grund af fortsat amning forlænget barselsorlovsperiode.
