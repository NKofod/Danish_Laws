 Udtalt, at registrering i et bibliotekssystem af alle borgere i en  

 kommune, herunder ikke-lånere, ville stride mod lov om offentlige  

 myndigheders registre § 9, stk. 1.
 En kommune anmodede Registertilsynet om en udtalelse vedrørende oprettelse  

 af et bibliotekssystem samt om et udkast til forskrifter herfor.
 Det fremgik af forskriftsudkastet, at formålet med registeret var at  

 administrere oplysninger om mellemværender mellem kommunens biblioteker og  

 bibliotekets lånere.
 Med henblik på at lette oprettelsen af systemet foreslog kommunen, at man  

 forlods indlagde oplysninger om personnummer, navn og adresse for samtlige  

 kommunens borgere i aldersgruppen 1-100 år i systemets lånerregister.
Det følger af lov om offentlige myndigheders registre § 9, stk. 1, at  

 offentlige myndigheder kun må registrere oplysninger, der klart er af  

 betydning for varetagelsen af vedkommende myndigheds opgaver.
Det fremgår af  

 lovens forarbejder, at formålet med bestemmelsen bl.a. er at forhindre en  

 unødig dataophobning.
Det er Registertilsynets opfattelse, at bibliotekssystemer som det  

 omhandlede har til formål at administrere udlån, reservationer, hjemkaldelser  

 og andre mellemværender mellem et bibliotek og dets lånere.
Den registrerede  

 personkreds vil således typisk omfatte aktuelle lånere samt personer, der har  

 benyttet biblioteket i en nærmere fastsat forudgående periode.
 Under henvisning hertil udtalte Registertilsynet, at registrering af  

 navne- og adresseoplysninger for alle borgere i den kommune, hvor et  

 bibliotek er hjemmehørende, næppe kan anses for klart at være af betydning  

 for varetagelsen af bibliotekets opgaver, jf. lovens § 9, stk. 1, og tilsynet  

 henstillede derfor, at den foreslåede registrering ikke fandt sted.
 Kommunen har efterfølgende fremsendt fastsatte registerforskrifter til  

 Registertilsynet, hvoraf det fremgår, at kommunen har fulgt Registertilsynets  

 henstilling.
(* 1) Registertilsynets årsberetning 1989 s. 40 (* 2) Oprindeligt lovbekendtgørelse nr. 621 af 2. oktober 1987.
