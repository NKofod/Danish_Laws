 I henhold til folkeskolelovens § 17, stk. 6, og § 21, stk. 6, jfr.  

 lovbekendtgørelse nr. 172 af 8. maj 1972, fastsættes herved følgende  

 bestemmelser om seksualoplysning i folkeskolen uden for København:
 § 1.  Formålet med folkeskolens seksualoplysning er,  

 at eleverne tilegner sig en sådan viden om seksuallivet, at de på dette  

 område kan tage vare på sig selv og vise hensyn til andre.
Stk. 2.  Skolen må således i det mindste give oplysning  

 om kønsorganernes anatomi, om konception og antikonception og om kønssygdomme  

 i et sådant omfang, at eleverne ikke på et senere tidspunkt kan bringe sig  

 selv eller andre i vanskeligheder alene på grund af manglende viden.
Der kan  

 herudover opstilles andre og videregående mål for undervisningen inden for  

 det formål, der er angivet i stk. 1.
Stk. 3.  Seksualoplysningen påbegyndes senest i 3.  

 skoleår og gives som led i undervisningen i de almindelige skolefag,  

 fortrinsvis i dansk, kristendomskundskab, biologi (sundhedslære), historie  

 (samfundslære) og familiekundskab.
Der kan herudover i 6. eller 7. og i 9.  

 skoleår gives en samlet fremstilling af de væsentligste under  

 seksualoplysningen henhørende emner.
 § 2.  Seksualoplysningens nærmere tilrettelæggelse og  

 omfang fastlægges i undervisningsplanen eller i henhold til denne.  

 Gennemføres der en særlig undervisning efter § 1, stk. 3, 2. pkt., afsættes  

 der hertil et mindre antal lektioner de pågældende år.
§ 3.  Seksualoplysningen varetages af skolens lærere i  

 de fag, hvortil undervisningen er henlagt på det pågældende klassetrin, og  

 efter skolelederens nærmere anvisning.
Fremgår det ikke af  

 undervisningsplanen, til hvilke fag de enkelte undervisningsemner knytter  

 sig, fordeles opgaverne i fornødent omfang mellem klassens lærere i henhold  

 til lærerrådets indstilling, der skal godkendes af skolenævnet, jfr.  

 skolestyrelseslovens § 27, stk. 5.
Stk. 2.  Det kan ikke pålægges en lærer imod hans ønske  

 at varetage den særlige undervisning efter § 1, stk. 3, 2. pkt.
Det kan  

 heller ikke pålægges en lærer mod hans ønske at meddele oplysninger om  

 samlejeteknik eller at anvende fotografisk billedmateriale, der gengiver  

 erotiske situationer.
 § 4.  Forældre kan ved henvendelse til skolens leder  

 få deres børn fritaget for den i § 1, stk. 3, 2. pkt. omtalte særlige  

 undervisning.
 § 5.  Bekendtgørelsen træder i kraft den 1. august  

 1972.
 Stk. 2.  Bekendtgørelse nr. 274 af 8. juni 1971 om  

 seksualoplysning i folkeskolen ophæves.
 Undervisningsministeriet, den 15. juni  

 1972.
