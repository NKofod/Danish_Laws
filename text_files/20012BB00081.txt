Fremsat den 12. marts 2002 af  

 Tove Videbæk (KRF), Bodil Kornbek (KRF),  

 Ole M.
Nielsen (KRF) og Jann Sjursen (KRF) Forslag til folketingsbeslutning om forbud mod tilbud om insemination, hvis behandlingen  

 ikke foretages af personer, der er læger eller under en læges  

 ansvar Folketinget opfordrer regeringen til at fremsætte de  

 nødvendige lovforslag og ændre administrative forskrifter med  

 henblik på at sikre, at insemination med donorsæd kun må  

 tilbydes kvinder, hvis behandlingen foretages af en læge eller under en  

 læges ansvar.
Bemærkninger til forslaget I forbindelse med behandlingen af lovforslag  

 nr.
L 183 om ændring af lov om kunstig befrugtning i forbindelse med  

 lægelig behandling, diagnostik og forskning m.v. (Opbevaringstid for  

 nedfrosne æg), folketingsåret 1999-2000, stillede Kristeligt  

 Folkeparti et ændringsforslag, der havde til hensigt at forbyde  

 personer, der ikke er læger eller under en læges ansvar, at  

 tilbyde kvinder insemination. Ændringsforslaget blev vedtaget af et  

 flertal bestående af V, KF, DF og KRF med flere.
Lovforslaget blev dog  

 i sin helhed forkastet ved tredjebehandlingen af lovforslaget, og dermed  

 bortfaldt de vedtagne ændringsforslag, se Folketingstidende 1999-2000,  

 forhandlingerne side 4832, 8206 og 8700, tillæg A side 5009 og 5015 og  

 tillæg B side 819 og 1363.
 Med den ændrede sammensætning af Folketinget  

 ser forslagsstillerne nu en mulighed for at få gennemført et  

 forbud mod insemination, der ikke foretages af en læge eller under en  

 læges ansvar.
Insemination er overførelse af sæd til et  

 æg på anden måde end gennem samleje, typisk ved at  

 indføre sædcellerne i livmoderen via et tyndt plastikrør,  

 som føres op igennem livmoderhalsen.
Nogle gange bliver kvinden forud  

 for selve inseminationen hormonstimuleret med henblik på at frembringe  

 flere æg end det ene, som dannes i en naturlig cyklus.
Desuden bliver  

 mandens sædceller i nogle tilfælde »vasket«, så man  

 høster de mest bevægelige sædceller, som efter  

 behandlingen bevæger sig endnu bedre.
Forslaget er for det første begrundet i hensynet  

 til overholdelsen af intentionen i § 3 i loven om kunstig befrugtning,  

 hvorefter det kun er kvinder, som er gift eller lever sammen med en mand i et  

 ægteskabslignende forhold, der må tilbydes kunstig befrugtning.  

 Parforholdskravet gælder dog kun, når behandling foretages af en  

 læge eller under en læges ansvar.
Insemination betragtes af  

 Sundhedsstyrelsen som en enkel og ufarlig teknik, der let kan udføres  

 uden lægelig medvirken.
Man har derfor hverken fundet det  

 nødvendigt eller hensigtsmæssigt at stille krav om, at  

 behandlingen kun må udføres af en læge eller under en  

 læges ansvar.
Ud over parforholdskravet i lovens § 3 er det også  

 muligt at omgå alderskravet i § 6, hvis insemination ikke foretages af  

 en læge eller under en læges ansvar.
Det fremgår af § 6, at  

 kunstig befrugtning ikke må finde sted i de tilfælde, hvor den  

 kvinde, der skal føde barnet, er ældre end 45 år.
Når insemination udføres af personer, der  

 ikke er læger, er disse heller ikke underlagt de regler,  

 Sundhedsstyrelsen har udarbejdet, og som ellers gælder, for så  

 vidt angår kunstig befrugtning i forbindelse med lægelig  

 behandling m.v.
I Sundhedsstyrelsens vejledning nr. 15057 af 30. september  

 1997 til landets læger om kunstig befrugtning og anden  

 reproduktionsfremmende behandling er der for eksempel forskrifter  

 vedrørende kontrol af donorsæd med henblik på at  

 undgå (arvelige) sygdomme.
Der er desuden forskrifter vedrørende  

 antal børn efter samme donor og en anbefaling om, at der bør  

 tilstræbes geografisk spredning m.m.
Hvis derfor en klinik eller en  

 enkeltperson giver en kvinde tilbud om insemination uden for lovens  

 område   det vil sige, hvis det ikke er en læge, der foretager  

 behandlingen, eller en person under en læges ansvar uden at tilgodese  

 disse sundhedsfaglige regler frivilligt, så er der efter  

 forslagsstillernes opfattelse ikke tale om en helt så ufarlig teknik.
 Forslagsstillerne mener derfor ikke, at det er rimeligt  

 eller hensigtsmæssigt, at der   uden for lovens område   kan  

 gives kvinder tilbud om kunstig befrugtning ved insemination, når dette  

 giver mulighed for omgåelse af både de etiske regler for kunstig  

 befrugtning, der er fastsat i selve loven, og af de sundhedsfaglige regler  

 for kunstig befrugtning i forbindelse med behandling og diagnostik m.v.
Lovens § 3 (kravet om parforhold) blev indsat efter  

 vedtagelsen af et ændringsforslag ved andenbehandlingen af lovforslag  

 nr.
L 5, forslag til lov om kunstig befrugtning i forbindelse med  

 lægelig behandling, diagnostik og forskning m.v., folketingsåret  

 1996-97. I bemærkningerne til ændringsforslaget stod der  

 således:
»Ved ændringsforslaget sikres det, at FN s  

 børnekonvention, der tager udgangspunkt i barnets tarv, respekteres.  

 Af Det Danske Center for Menneskerettigheders notat om lovforslaget, jf.
L  

 200, folketingsåret 1995-96, bilag 48, fremgår det således  

 bl.a., at det må antages at være barnets tarv at have både  

 en far og en mor, og at staten og samfundet har en særlig forpligtelse  

 til at tilgodese barnets tarv, når det stiller foranstaltninger til  

 rådighed, som berører barnet.« Det omtalte notat fra Det Danske Center for  

 Menneskerettigheder skulle på anmodning af Folketingets Sundhedsudvalg  

 særligt kommentere det forhold, at lovforslaget (i sin oprindelige  

 form) ikke stillede krav om en far forud for behandling for  

 barnløshed.
Centret konkluderede, at »retten til at få  

 børn er en menneskeret, som en mand og en kvinde har, når de har  

 nået en vis alder.
Det er usikkert, om der heraf kan udledes en ret til  

   om nødvendigt   at blive behandlet med kunstig befrugtning, men hvis  

 en sådan ret anerkendes, vil den formentlig heller ikke omfatte alle,  

 men kun (heteroseksuelle) par over en vis alder.
Det tages herved også  

 i betragtning, at det antages at være barnets tarv (best interests) at  

 have både en far og en mor, og at staten/samfundet har en særlig  

 forpligtelse til at tilgodese barnets tarv, når det (gennem lovgivning)  

 stiller foranstaltninger til rådighed, som berører barnet, jf.  

 herved FN s Deklaration om Barnets Rettigheder og Børnekonventionen.  

 Enlige kvinder og kvinder i lesbiske parforhold vil således næppe  

 under henvisning til ikke-diskriminationsprincippet kunne  

 påberåbe sig en ret til at blive behandlet med kunstig  

 befrugtning.« Justitsministeriets Børnelovsudvalg afgav  

 delbetænkning 1350/1997 om børns retsstilling.
Udvalget  

 konkluderede følgende om barnets ret til to forældre (afsnit II  

 2.8.2), som forslagsstillerne kan tilslutte sig:
»Udvalget har fulgt debatten om et barns ret til at have 2  

 forældre og er som nævnt nået til den opfattelse, at et  

 barn har ret til så vidt muligt både at have en mor og en far.
I  

 dette standpunkt ligger der ikke nogen uvilje mod eller afstandtagen fra  

 andre eksistens- eller samlivsformer end heteroseksuelle parforhold   det  

 være sig livseksistenser som enlig eller i homoseksuelle  

 parforhold.
Det er imidlertid naturens orden, at der skal en mand og  

 en kvinde til at skabe et barn.
Barnet har derefter såvel et  

 mødrene ophav som et fædrene ophav og har arveanlæg efter  

 begge.
Det er derfor et ikke uvæsentligt led i vor eksistens og for vor  

 opfattelse af vor egen baggrund og vore egne rødder, at vi har adgang  

 til at kende, forstå og forholde os til vort ophav på begge  

 sider.
Praktiske erfaringer fra adoptionssager har vist, at dette behov  

 undertiden kan træde kraftigt frem, idet adoptivbarnet i voksenalderen  

 kan få alvorlige personlige behov for at finde sine genetiske  

 forældre og forstå baggrunden for sin egen identitet.
Udvalget finder endvidere, at der ved vurderingen af  

 betydningen af et barns mulighed for at have en mor og få en far  

 må tages hensyn til, at det enkelte menneske i sin hverdag har  

 kontaktflader til både mænd og kvinder.
Efter udvalgets  

 opfattelse har det betydning for et barn, om det i sin opvækst har  

 nære relationer til både en »mor« og en »far«, som hver har sin  

 personlighed, sine værdinormer og sin rolle i forhold til barnet, og  

 som kan udgøre hver sin identifikationsmodel for barnet.
Det vil  

 derfor alt andet lige være et positivt element i et barns udvikling, at  

 det allerede tidligt kan forholde sig til og forstå sig selv i forhold  

 til såvel en moderskikkelse som en faderskikkelse.
Dette gælder  

 uanset, om forældrene bor sammen eller lever adskilt.
( ) Endelig kan der peges på, at Danmark gennem sin  

 tiltrædelse af forskellige konventioner utvivlsomt har påtaget  

 sig internationalt bestemte forpligtelser til at arbejde for, at børn  

 så vidt muligt skal kende begge forældre ( ).
( ) Det kan tilføjes, at udvalgets holdninger om disse  

 spørgsmål stemmer overens med holdningerne hos Folketingets  

 flertal ved afstemningen om § 3 i loven om kunstig befrugtning den 27. maj  

 1997. Bestemmelsen i § 3 var ikke medtaget ved sundhedsministerens  

 fremsættelse af lovforslaget, men blev indsat af Folketinget.
Efter  

 bestemmelsen må kunstig befrugtning, der finder sted under en  

 læges ansvar, for fremtiden kun tilbydes kvinder, som er gift, eller  

 som lever sammen med en mand i et ægteskabslignende forhold.  

 Ægtefællen eller samleveren skal efter § 23 i loven forinden give  

 skriftligt samtykke til behandlingen med den virkning, at han bliver barnets  

 far.
Stilledes et sådant krav ikke, ville barnet kunne blive  

 faderløst. ( ).« I dette beslutningsforslag er det ikke tilsigtet at  

 ændre ved de gældende regler, for så vidt angår  

 homolog insemination, hvilket vil sige insemination med partners sæd.  

 Med partner menes der i dette beslutningsforslag kvindens  

 ægtefælle eller den mand, som hun lever sammen med i et  

 ægteskabslignende forhold, jf. formuleringen i lovens § 3.  

 Forslagsstillerne ønsker kun at sikre, at intentionen bag lovens § 3  

 bliver opfyldt, og at der er sikkerhed for iagttagelse af Sundhedsstyrelsens  

 retningslinjer med hensyn til insemination med donorsæd.
Det  

 gælder for eksempel kontrol med sygdomme, at der er loft over antal  

 børn efter samme donor, og at der sikres en geografisk spredning af  

 disse børn.
Disse to hensyn tilgodeses bedst ved at sikre, at  

 insemination med donorsæd kun må tilbydes kvinder, hvis  

 behandlingen foretages af en læge eller under en læges ansvar.
Efter dette beslutningsforslag skal det således ikke  

 længere være tilladt at tilbyde kvinder insemination eller  

 donorsæd, hvis man er privat donor, medmindre behandlingen foretages af  

 en læge eller under en læges ansvar.
Det samme skal gælde,  

 hvis man på opfordring accepterer at ville foretage insemination af en  

 kvinde eller donere sæd til insemination af en kvinde.
Skriftlig fremsættelse Tove Videbæk Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om forbud mod tilbud  

 om insemination, hvis behandlingen ikke foretages af personer, der er  

 læger eller under en læges ansvar .
(Beslutningsforslag nr.
B 81).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
