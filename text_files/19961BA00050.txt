Nr BSF 50 Forslag til folketingsbeslutning om udvidelse af udlændingeudvalgets  

 kommissorium og sammensætning med henblik på kulegravning af  

 udlændingepolitikken Fremsat af Tom Behnke (FP) Kim Behnke (FP) Aage Brusgaard (FP) Jan Køpke  

 Christensen (FP) Niels Højland (FP) Kirsten Jacobsen (FP) Annette Just (FP) den 30. oktober 1996 Folketinget opfordrer indenrigsministeren til at udvide kommissoriet for  

 udlændingeudvalget, der blev nedsat den 3. april 1996, til også at omfatte  

 udarbejdelse af følgende analyser:
1) en samling, forenkling og kortlægning af hele udlændingeområdet, 2) hvordan man bedst og billigst hjælper flygtninge, 3) det danske flygtningebegreb i forhold til andre lande, 4) adskillelse af flygtninge- og indvandrerbegreberne, 5) kravene til opnåelse af indfødsret (statsborgerskab), 6) udvisningsreglerne, 7) økonomisk diskrimination, 8) familiesammenføringsregler, 9) danske reglers forhold til andre landes regler, 10) udlændingepolitikkens konsekvenser for det danske samfund vedrørende  

 demografiske forhold, boligforhold, arbejdsmarkedet, statens og kommunernes  

 økonomi, service for ældre, herunder plejehjemssituationen, og  

 uddannelsesområdet.
 Folketinget opfordrer endvidere indenrigsministeren til at ændre  

 udlændingeudvalgets sammensætning efter følgende retningslinjer:
- dobbeltrepræsentationen fra Indenrigsministeriet og Udlændingestyrelsen  

 udgår, så disse kun er repræsenteret med en person hver, - der udpeges repræsentanter for følgende organisationer:
- 1 repræsentant for kommunerne, - 1 repræsentant for Dansk Industri, - 1 repræsentant for Håndværksrådet, - 1 repræsentant for Landbrugsraadet, - 1 repræsentant for Ældre Sagen, - 2 repræsentanter for forskningsverdenen, - 1 repræsentant for LO.
Bemærkninger til forslaget Under Indenrigsministeriet er der eller har der været nedsat en del  

 udvalg, der har eller har haft til opgave at undersøge bestemte områder i  

 udlændingelovgivningen.
Det drejer sig blandt andet om:
Byudvalget: Dette udvalg blev nedsat for at undersøge og komme med  

 løsningsforslag til de problemer, der er fulgt i kølvandet på de sidste godt  

 10 års massive flygtningestrøm og deraf følgende indvandring, hvad angår  

 ghettodannelser, manglende integration, socialt belastede områder,  

 beboersammensætning osv.
Udvalget har allerede afgivet 2 rapporter, som  

 behandler ovenstående problemstillinger.
Integrationsudvalget: Udvalgets overordnede opgave er at udrede det  

 eksisterende integrationsarbejde i forhold til anerkendte flygtninge og  

 indvandrere fra Bosnien med henblik på formulering af en samlet politik på  

 integrationsområdet.
Udvalget har afgivet flere delrapporter, som behandler  

 ovenstående problemstilling.
 Arbejdsgruppen vedrørende undervisning af asylansøgerbørn: Denne  

 arbejdsgruppe blev nedsat i juni 1995 for bl.a. at undersøge  

 undervisningspligt for asylansøgerbørn.
Udvisningsudvalget: Indenrigsministeren nedsatte den 18. august 1995 et  

 ekspertudvalg, der skal vurdere, om der er behov for at ændre  

 udlændingelovens bestemmelser om udvisning.
Udvalget skal foretage en  

 gennemgang og vurdering af udlændingelovens bestemmelser om og praksis i  

 forbindelse med udvisning, både for så vidt angår udvisning ved dom på grund  

 af kriminalitet og administrativ udvisning.
Udvalget består af repræsentanter  

 for Udlændingestyrelsen, Indenrigsministeriet, Flygtningenævnet,  

 Justitsministeriet, domstolene, Rigsadvokaten, Rigspolitichefen, Advokatrådet  

 og Dansk Flygtningehjælp.
Udvalget forventer at færdiggøre sit arbejde ved  

 afgivelse af en betænkning inden udgangen af 1996.
Udvalget vedrørende udenlandske kvinders integration og retsstilling i  

 Danmark: Udvalget afgav den 28. september 1995 en delbetænkning, som  

 omhandler udenlandske voldsramte kvinder og den praksis, der i medfør af  

 udlændingeloven følges med hensyn til inddragelse af en meddelt  

 opholdstilladelse, hvor en udenlandsk kvinde har været udsat for vold, og  

 hvor ægteskabet eller samlivet som følge heraf er ophørt.
Udvalget skal i  

 løbet af 1996 se på udenlandske kvinders integration i det danske samfund.
 Det nordiske udlændingeudvalg: Udvalget har det formål at samordne  

 kontrollen med udlændinge i de nordiske lande og i øvrigt at rejse og drøfte  

 spørgsmål, der er af betydning for det fælles nordiske paskontrolområde.  

 Dette udvalg har løbende afgivet udtalelser.
Udlændingeudvalget: Udvalget er nedsat den 3. april 1996. Udvalget skal  

 gennem en række delbetænkninger belyse muligheden for en forenkling af  

 reglerne i udlændingelovgivningen og for anvendelsen af midlertidig  

 opholdstilladelse.
Udvalget skal endvidere kortlægge og komme med  

 løsningsmodeller for udsendelsesproblemer.
Udvalgets udredninger skal om  

 nødvendigt ledsages af forslag til regelændringer.
Efter nærmere anmodning  

 fra indenrigsministeren skal udvalget udrede andre principielle spørgsmål.
Dette er blot et udpluk af de nyeste udvalg, som er blevet nedsat til at  

 se på nogle af de delproblemer, der er fulgt i kølvandet på den danske  

 udlændingepolitik.
Som det fremgår af ovenstående, er der et væld af udvalg,  

 der på må og få er nedsat for hver især at undersøge et meget lille specifikt  

 område.
Disse udvalg afgiver betænkning, hvorefter man må formode, at  

 indenrigsministeren forsøger at bruge resultaterne efter bedste evne.
Et af problemerne med udlændingeområdet er, at lovgivningen på området er  

 blevet så stort et kludetæppe, at ingen efterhånden har fuldt overblik over,  

 hvad der sker.
Dette skyldes blandt andet, at der løbende vedtages  

 »lappelove« for at lukke de store huller og oplagte muligheder for  

 udnyttelse af systemet, der er fulgt i kølvandet på den efter  

 forslagsstillernes opfattelse temmelig naive lovgivning på udlændingeområdet,  

 der blev igangsat i 1983.
 Når der har været problemer med lovgivningen, er der enten nedsat et  

 udvalg til at se på det specifikke problem, eller der er indført en hovsalov.  

 Dette har både ført til uoverskuelige tilstande i den nuværende  

 udlændingelovgivning og til, at flere og flere politikere efterlyser et  

 overblik, dels over gældende lovgivning og over, hvad der gøres i andre  

 lande, som typisk står over for tilsvarende problemer som de danske, og dels  

 over de fremtidige konsekvenser af den gældende lovgivning.
 Fremskridtspartiet fremsatte den 21. november 1995 et beslutningsforslag  

 om nedsættelse af en kommission til kulegravning af udlændingepolitikken (B  

 52, folketingsåret 1995-96, FF s. 1154, 5141 og 6086, Tillæg A s. 2163 og  

 Tillæg B s. 596). Forslaget kunne ikke skabe flertal, men der var dog nogle  

 positive tilkendegivelser fra flere partier i Folketinget.
Det fremgår således af Retsudvalgets betænkning over beslutningsforslaget,  

 at et mindretal, Venstres og Det Konservative Folkepartis medlemmer af  

 udvalget, bemærkede, at »der er et væsentligt behov for en langsigtet og  

 sammenhængende udlændingepolitik.
Den førte politik med skiftende flertal er  

 præget af inkonsekvens og alt for mange hovsaløsninger.
Som lovgivningen har  

 udviklet sig ved knopskydning, er det næsten umuligt for både eksperter,  

 brugere af lovgivningen, udenlandske og danske herboende borgere at få et  

 overblik over den gældende lovgivning.
Indenrigsministerens talrige  

 ændringsforslag til fremsatte lovforslag bekræfter, at selv ikke ministeriets  

 egne embedsmænd har det fulde overblik.
Mindretallet er derfor enig med  

 forslagsstillerne i, at der er behov for en kulegravning af området.« Forslagsstillerne finder det glædeligt, at Venstre og Det Konservative  

 Folkeparti er enige i, at der er behov for en kulegravning af området.  

 Forslagsstillerne håber endvidere, at andre partier vil se velvilligt på at  

 udvide det allerede nedsatte udlændingeudvalgs undersøgelsesområder.
Kun på  

 den måde har Folketingets politikere mulighed for at få indblik i dette  

 efterhånden store og komplicerede område.
Hvis Folketingets politikere har et  

 bedre overblik over forholdene i praksis, er det betydeligt lettere at  

 overskue konsekvenserne af de love og ændringer til disse, som løbende bliver  

 vedtaget i Folketinget.
Under 1. behandling af beslutningsforslag nr.
B 52 gav Venstre udtryk for,  

 at de områder, der var foreslået af Fremskridtspartiet til kulegravning, var  

 stillet for snævert op.
Det blev foreslået, at også en afgrænsning af  

 flygtningebegrebet skulle behandles, og at der skulle opstilles forslag til  

 kriterier, der skulle opfyldes for at få opholdstilladelse.
Endvidere blev  

 det foreslået at behandle forholdet til EU og det internationale samfund,  

 forholdet til konventionerne, familiesammenføring, og at en lang række andre  

 ting naturligt burde indgå i arbejdet.
Det Konservative Folkepartis ordfører udtalte under 1. behandlingen, at en  

 eller to flygtninge eller indvandrere og en eller anden borgmester, f.eks.  

 Århus' borgmester, kunne deltage i et udvalg eller en kommission.
Med hensyn  

 til emner, som et udvalg kunne behandle, forslog Det Konservative Folkeparti,  

 at det skulle undersøges, hvordan det danske sprog læres hurtigst og bedst  

 muligt, hvordan sagsbehandlingstiden yderligere kunne nedsættes, og på hvilke  

 områder den danske flygtningelovgivning afviger fra de internationale  

 konventioner.
Det Radikale Venstre havde også ved 1. behandling af B 52 nogle  

 konstruktive forslag til, hvad en kommission kunne arbejde med.
Partiet  

 efterlyste overblik over, hvordan Danmarks europæiske nabolande håndterer  

 flygtningelovgivningen og udlændingeproblematikken.
Endvidere efterlystes  

 overblik over, hvordan forskellige lande håndterer  

 familiesammenføringsreglerne, og hvordan andre lande håndterer begrebet  

 FN-kvoter fra lejre, hvor store, hvordan og hvor ofte.
Disse områder mener  

 forslagsstillingerne også er relevant at få belyst, hvorfor disse emner eller  

 nogle af dem bør indgå i behandlingen i et udvalg eller en kommission.
Samlet set efterlyser en del politikere overblik over og indsigt i, hvad  

 der egentlig sker på udlændingeområdet i Danmark, dels på det nationale plan  

 og dels i forhold til nabolande og i forhold til EU.
Forslagsstillerne lægger  

 derfor op til, at kommissoriet for og repræsentationen i det allerede i april  

 1996 nedsatte udlændingeudvalg ændres, idet forslagsstillerne har den  

 opfattelse, at udvalgets kommissorium er for snævert til at give et  

 fyldestgørende overblik, og at udvalgets sammensætning er for snæver til, at  

 området kan behandles tilstrækkeligt nuanceret og objektivt.
 Udlændingeudvalget er sammensat som følger:
1 landsdommer (formand), 2 repræsentanter for Udlændingestyrelsen, 1 repræsentant for Rigspolitichefen, 1 repræsentant for Flygtningenævnet, 2 repræsentanter for Indenrigsministeriet, 1 repræsentant for Udenrigsministeriet, 1 repræsentant for Dansk Flygtningehjælp, 1 repræsentant for Advokatrådet, 1 repræsentant for Det Danske Center for Menneskerettigheder.
Forslagsstillerne finder sammensætningen af udvalget for snæver til, at  

 udvalget kan belyse de samlede konsekvenser for det danske samfund.
Endvidere  

 består udvalget i for høj grad af repræsentanter, der har en personlig,  

 jobmæssig eller organisationsmæssig interesse i, at bevillinger til det  

 fremtidige arbejde på området bliver øget.
Forslagsstillerne bebrejder ikke  

 de enkelte repræsentanter, at der kan forekomme en sådan interessepleje, da  

 det er en naturlig konsekvens af repræsentanternes job eller  

 organisationstilknytning, men konstaterer blot, at der er en skæv fordeling  

 af udvalgspladserne.
 Derfor foreslås det i stedet, at udvalgets sammensætning ændres som  

 følger:
 1. Indenrigsministeriet og Udlændingestyrelsen får hver en repræsentant.
 2. Der udpeges repræsentanter for følgende organisationer:
 - 1 repræsentant for kommunerne, f.eks. en borgmester fra en af de på  

 flygtninge- og indvandrerområdet hårdt belastede kommuner.
- 1 repræsentant for Dansk Industri.
Repræsentanten kan bidrage med viden  

 om arbejdsmarkedet.
- 1 repræsentant for Håndværksrådet.
Repræsentanten kan bidrage med viden  

 om arbejdsmarkedet inden for håndværk.
- 1 repræsentant for Landbrugsraadet.
Repræsentanten kan bidrage med viden  

 om den agrare sektor.
- 1 repræsentant for Ældre Sagen.
Repræsentanten kan bidrage med viden om  

 ældres forhold og om, hvordan den fremtidige situation på f.eks. plejehjem  

 udvikler sig med en voksende gruppe ældre indvandrere.
- 2 repræsentanter for forskningsverdenen.
En repræsentant kan være  

 specialiseret i kultursociologi, og en anden kan være specialiseret i  

 demografi, flygtningespørgsmål eller lignende.
- 1 repræsentant for LO.
Repræsentanten kan bidrage med viden om  

 arbejdsmarkedet.
Forslagsstillerne er åbne over for andre relevante repræsentanter.
Det  

 afgørende er imidlertid, at udvalget i højere grad afspejler det danske  

 samfund som en helhed og ikke kun består af repræsentanter for embedsvældet.
 Forslagsstillerne lægger op til, at Folketinget pålægger  

 indenrigsministeren at sørge for, at udlændingeudvalget dels skal forsøge at  

 skabe overblik på området, dels skal behandle nogle nærmere specificerede  

 områder, som et flertal af partier mener er vigtige at undersøge, og dels  

 skal undersøge konsekvenserne for det fremtidige danske samfund under  

 forskellige scenarier.
Udvalget skal komme med løsningsforslag til at samle, forenkle og  

 kortlægge lovgivningen på udlændingeområdet.
Udvalget skal komme med et  

 udkast, der gør lovgivningen mere gennemskuelig og mindre bureaukratisk.
Endvidere skal udvalget på et overordnet plan tage stilling til, om den  

 danske flygtningehjælp i højere grad kan vendes til at hjælpe flygtninge i  

 nærområder.
Udgangspunktet for at lade udvalget tage stilling til dette  

 spørgsmål er, at Dansk Røde Kors har oplyst, at de løbende udgifter til en  

 flygtningefamilie på fem personer i nærområdet (i dette tilfælde Kroatien) er  

 ca. 50-85.000 kr. årligt, jf. indenrigsministerens svar på spørgsmål nr.
S  

 3146, folketingsåret 1995-96, FF s. 7937. En tilsvarende familie vil kræve  

 345.200-538.000 kr. pr. år, hvis de skal hjælpes i Danmark, jf.  

 finansministerens svar på spørgsmål nr.
S 3150, folketingsåret 1995-96, FF s.  

 8032. Endvidere har indenrigsministeren i svar på spørgsmål nr.
S 3147,  

 folketingsåret 1995-96, FF s. 7937, henvist til en udtalelse fra Dansk  

 Flygtningehjælp, som siger, at ». . . Det er Dansk Flygtningehjælps  

 erfaring, at langt hovedparten af flygtningene er bedst hjulpet så tæt på  

 deres hjemlande som muligt . . .«.
Samtidig understreger Dansk  

 Flygtningehjælp, at beskyttelse kan være vanskelig eller umulig at imødekomme  

 i et naboland.
Det, udvalget kan tage stilling til, er, om det i højere grad  

 er muligt for Danmark at hjælpe nogle flygtningegrupper i nærområdet frem for  

 at bruge enorme ressourcer her i landet.
Udvalget skal også på et overordnet plan analysere det danske  

 flygtningebegreb, dels i forhold til, hvordan det afviger fra f.eks.
FN's  

 flygtningebegreb, og dels, om der er forhold, der kunne give anledning til en  

 revision af det danske flygtningebegreb.
Dette tiltag blev også under 1.  

 behandling af B 52 i 1995 efterlyst af både Venstre og Det Konservative  

 Folkeparti.
Endvidere efterlyste Det Radikale Venstre ved samme lejlighed en  

 analyse af FN-kvotebegrebet og sammenligninger med andre lande.
Dette er  

 forslagsstillerne selvfølgelig også åbne over for.
 På det mere detaljerede plan foreslås det, at kommissoriet for  

 udlændingeudvalget udvides til ud over de tre allerede besluttede emner at  

 omfatte:
- En undersøgelse af mulighederne for, at man i højere grad adskiller  

 begreberne »flygtninge« og »indvandrere«.
I dag er en  

 flygtning, der har opholdt sig i Danmark i 2-3 år, at betragte som  

 indvandrer.
Det er efter 2-3 år så godt som umuligt for den danske stat at  

 fortælle flygtningen, at nu er der fred i vedkommendes hjemland, og derfor er  

 det måske på tide at tage tilbage og hjælpe med genopbygningen.
Det burde  

 være et rimeligt krav at stille, når den danske stat har givet husly og  

 beskyttelse i en periode.
Den danske stat er ikke forpligtet til at yde  

 livslang forsørgelse.
Fremskridtspartiet foreslår, at udvalget undersøger, om  

 en flygtning kan bevare sin flygtningestatus med mulighed for hjemsendelse,  

 når situationen tillader det, indtil en flygtning i henhold til  

 indfødsretslovene kan ansøge om dansk statsborgerskab.
 - En undersøgelse af mulighederne for, at kravene til opnåelse af  

 statsborgerskab strammes, så der i højere grad stilles krav om en længere  

 periode med selvforsørgelse, før der kan søges om statsborgerskab, og en  

 stramning af mulighederne for at opnå statsborgerskab for udenlandske  

 statsborgere, der har været involveret i kriminalitet.
- En undersøgelse af mulighederne for, at grupper af groft kriminelle  

 udlændinge udvises på et tidligere tidspunkt.
Der er efterhånden talrige  

 eksempler på områder, hvor udvisning er den eneste mulighed for at opnå  

 tilstande, der er en retsstat værdige.
Det gælder f.eks. på Vesterbro i  

 København, hvor udenlandske narkohandlere ikke har respekt for det danske  

 retssystem; de er ligeglade med fængselsstraf og fortsætter blot  

 narkohandelen efter afsoning af fængselsstraf.
Der er endvidere eksempler på  

 indvandreres drab på familiemedlemmer, blot fordi familiemedlemmet har  

 forsøgt at leve som dansker.
Det burde ikke accepteres i Danmark og burde  

 føre til udvisning.
Dette er eksempler på områder, hvor det må være muligt at  

 bruge en udvisningsstraf.
Desuden kan udvalget komme med løsningsforslag til,  

 hvordan man dæmmer op for udlændinges kriminalitet.
Senest har der været  

 eksempler på optrapning af kriminalitet blandt indvandrere på Nørrebro i  

 København, og i Århus har man observeret en voldsomt høj  

 kriminalitetsstigning blandt indvandrere.
Forslagsstillerne er klar over, at  

 der allerede er nedsat et udvalg på dette område, hvorfor man opfordrer til,  

 at resultaterne fra dette udvalg opdateres og indarbejdes i  

 udlændingeudvalgets arbejde.
- En undersøgelse af områder, hvor danske statsborgere diskrimineres rent  

 økonomisk.
Det drejer sig om at få luget ud i de tilfælde, hvor udenlandske  

 statsborgere har ret til bedre sociale ydelser, end danskere har ret til.
Det  

 er dybt frustrerende for danskere at læse om eller observere, at udenlandske  

 statsborgere har ret til mere økonomisk hjælp, end danskere har.
Sådanne  

 regler letter ikke integrationen - de hjælper til med at grave kløften  

 dybere.
- En undersøgelse af familiesammenføringsreglerne.
Det bør undersøges,  

 hvordan de danske regler er i forhold til andre landes regler.
De  

 samfundsøkonomiske konsekvenser af de danske familiesammenføringsregler bør  

 endvidere undersøges, og det bør undersøges, hvordan en  

 selvfinansieringsmodel kan udarbejdes, og hvilke konsekvenser den vil få.
 - En undersøgelse af, hvordan de danske regler på udlændingeområdet  

 forholder sig til tilsvarende regler i de øvrige EU-lande, og hvordan de  

 forholder sig til det øvrige internationale samfund og de internationale  

 konventioner.
Konsekvenser for det danske samfund under forskellige scenarier Det foreslås, at udlændingeudvalget skal undersøge de fremtidige  

 konsekvenser af udlændingepolitikken for det danske samfund.
Tidsperioden kan  

 f.eks. sættes til 30 år.
Det kan f.eks. gøres under følgende scenarier:
- Under forudsætning af, at der ikke længere eksisterer et  

 flygtningeproblem i verden, således at der de næste 30 år ikke kommer flere  

 flygtninge til Danmark.
Dermed vil scenariet udelukkende dreje sig om,  

 hvordan situationen ser ud med det antal flygtninge og indvandrere, der er  

 her i landet p.t.
 - Under forudsætning af, at stigningstakten i antallet af flygtninge, der  

 får asyl her i landet (plus familiesammenføringer), hvert år de næste 30 år  

 vil være den samme som gennemsnittet for de sidste 10 år.
 - Under forudsætning af, at stigningstakten i antallet af flygtninge, der  

 får asyl her i landet (plus familiesammenføringer), hvert år de næste 30 år  

 vil være den dobbelte af gennemsnittet for de sidste 10 år.
 For hvert af de tre scenarier kan man endvidere underopdele behandlingen,  

 så hvert secnarium indeholder dels en situation, hvor det forudsættes, at der  

 ikke forekommer ændringer på flygtninge- og indvandrerområdet, og dels en  

 situation, hvor de ovenstående ændringer er indeholdt.
Ved at vælge flere scenarier opnår man at tage højde for den usikkerhed,  

 der altid er forbundet med fremtiden.
Denne metode er kendt fra statistikkens  

 verden, og finansministeren har også brugt den i forbindelse med  

 budgetredegørelsen for 1996.
 Forslagsstillerne er selvfølgelig åbne over for andre forudsætninger end  

 dem, der er foreslået her, men mener, den foreslåede form er et godt  

 udgangspunkt.
 De områder, som udlændingeudvalget efter forslagsstillernes opfattelse  

 skal undersøge, er:
- Hvordan vil den demografiske udvikling blive? Her tænkes på en  

 befolkningsfremskrivning under de forskellige scenarier.
Udvalget bør  

 undersøge, hvordan den fremtidige sammensætning af befolkningen kan forventes  

 at blive under de forskellige scenarier.
Herunder kan der også indhentes  

 oplysninger fra andre lande om, hvordan indvandrere typisk fordeler sig i  

 forhold til land- og byområder, og hvordan den danske situation vil se ud,  

 hvis udenlandske erfaringer overføres på danske forhold.
- Hvordan vil boligsituationen udvikle sig? Her tænkes specielt på den  

 begyndende ghettodannelse.
Under hvert scenarium ønskes belyst, hvor stort et  

 omfang ghettoer vil få i fremtiden, og en redegørelse for de problemer, der  

 opstår i kølvandet på ghettoer.
Her kan indhentes oplysninger og erfaringer  

 andre steder fra, f.eks.
London, der jo i høj grad er præget af  

 ghettodannelser.
- Hvordan vil situationen på arbejdsmarkedet udvikle sig? Allerede i dag  

 er der store problemer med arbejdsløshed inden for flygtninge- og  

 indvandrergrupperne, i nogle tilfælde omkring 40-50 pct.
Udvalget bør  

 undersøge, hvad der ligger til grund for den store arbejdsløshed.
Udvalget  

 bør endvidere undersøge, om det er hensigtsmæssigt for flygtninge og det  

 danske arbejdsmarked at føre en integrationspolitik, der satser på, at  

 flygtninge nærmest pr. automatik gøres til indvandrere, og om der er nogen  

 begrundet formodning om, at flygtninges kvalifikationer fuldt ud kan benyttes  

 på det danske arbejdsmarked, og om en massiv uddannelse gør flygtninge  

 kvalificerede til at deltage i arbejdsmarkedet på lige fod med danskere.  

 Udvalget skal endvidere tage stilling til omkostninger ved at kvalificere  

 alle flygtninge til at være indvandrere, der kan indgå i arbejdsstyrken på  

 lige fod med danske statsborgere.
Udvalget kan også tage stilling til, om det  

 danske arbejdsmarked kan bære den indvandring, der følger af de forskellige  

 scenarier.
 - Hvordan vil statens og kommunernes økonomi udvikle sig? Under de  

 forskellige scenarier kan udvalget undersøge, hvor store omkostninger dels  

 staten og dels kommunerne pålægges, hvis flygtninge- og indvandrerpolitikken  

 fortsætter under nuværende regler, og hvordan den udvikles under en ændring  

 af flygtninge- og indvandrerpolitikken.
- Hvordan vil plejehjemssituationen udvikle sig? På plejehjemsområdet er  

 der allerede nu begyndende problemer med, at de indvandrere, der kom hertil i  

 1960'erne, nu efterspørger en specialservice. Ældre indvandrere kommer fra en  

 anden kultur, hvor der er tradition for, at børn tager sig af de ældre.
I  

 Danmark sender vi vores ældre på plejehjem, og derfor vil mange ældre  

 indvandrere også søge om en plejehjemsplads.
Kommunerne står med de  

 problemer, at mange ældre indvandrere ikke taler dansk, mange eftespørger en  

 anderledes kost, mange har aversion mod at blive plejet af en person af det  

 modsatte køn, der skal oprettes bederum osv.
Udvalget bør undersøge, hvad  

 omkostningerne bliver ved at yde specialservice til ældre indvandrere på  

 plejehjem under de forskellige scenarier.
Udvalget bør endvidere undersøge  

 mulighederne for selvfinansiering af specialservice.
Antallet af ældre  

 indvandrere vil i fremtiden selvfølgelig stige voldsomt, hvorfor det er  

 vigtigt for udvalget også at behandle dette spørgsmål.
- Hvordan vil situationen på uddannelsesområdet udvikle sig? Med en massiv  

 indvandring via flygtningelovgivningen vil der blive stillet enorme krav til  

 uddannelsessektoren, da nutidens danske samfund kræver høje kvalifikationer,  

 som flertallet af flygtninge ikke må formodes at besidde.
Udvalget bør  

 undersøge, om det danske uddannelsessystem kan bære dette, og hvilke  

 omkostninger det vil kræve.
Endvidere skal udvalget tage stilling til,  

 hvordan situationen må formodes at udvikle sig for folkeskolerne, for  

 gymnasierne, for de mellemlange uddannelser og for videregående uddannelser  

 under de forskellige scenarier.
Endvidere skal udvalget undersøge de  

 problemer, som de forskellige uddannelsesinstitutioner kommer ud for, og  

 fremkomme med løsningsforslag, herunder beregninger af de økonomiske  

 konsekvenser.
 Forslagsstillerne er selvfølgelig åbne over for alternative forslag eller  

 supplerende spørgsmål, der ønskes behandlet.
 Forslagsstillerne er fuldt ud klar over, at indeværende forslag indebærer  

 store opgaver for udlændingeudvalget og er derfor både åbne over for en  

 diskussion af problemafgrænsninger og for, at udvalget kan komme med  

 delrapporter, når et af områderne er behandlet, samt en diskussion af  

 deadlines for eventuelle delrapporter; dog bør den første delrapport ligge  

 klar ved udgangen af 1997.
Skriftlig fremsættelse Tom Behnke (FP):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om udvidelse af udlændingeudvalgets  

 kommisorium og sammensætning med henblik på kulegravning af  

 udlændingepolitikken.
(Beslutningsforslag nr.
B 50).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
