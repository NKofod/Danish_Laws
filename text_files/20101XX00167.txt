Skriftlig fremsættelse (17. november 2010) Skatteministeren (Troels Lund Poulsen) Herved tillader jeg mig for Folketinget at fremsætte:
Forslag til lov om ændring af ligningsloven og forskellige andre love (Indberetning af indtægter fra sommerhusudlejning kombineret med forhøjet bundfradrag, ophævelse af fradrag for tobaksudgifter m.v.) (Lovforslag nr.
L 75) Det foreslås, at der indføres en obligatorisk indberetningsordning for sommerhusudlejningsfirmaer kombineret med, at bundgrænsen for udlejere forhøjes fra 10.000 til 20.000 kr.
Forhøjelsen gælder alene ejere af sommerhuse, der anvender den obligatoriske indberetningsordning.
Med forslaget ønsker regeringen at bidrage til en øget omsætning og en stigende beskæftigelse i lokalsamfundene langs de danske kyster.
Forslaget er en udmøntning af et element i aftalen om finansloven for 2011 mellem regeringen, Dansk Folkeparti og Kristendemokraterne.
Forslaget indgår som en del af Danmark i balance i en global verden.
Forslaget skal også ses i lyset af regeringens bestræbelser på at begrænse sort indkomst samt at sikre, at der bliver dannet mere korrekte årsopgørelser.
Herudover foreslås afskaffelse af virksomheders fradrag for udgifter til tobak.
Det gælder både fradrag for personaleudgifter til tobak og fradrag for tobaksudgifter, der er afholdt til repræsentation eller reklame.
Desuden foreslås, at fortjeneste ved salg af en ejendom, hvor fortjenesten er genanbragt i en ejendom, der eksproprieres m.v., fremover beskattes.
Forslaget ændrer ikke ved, at fortjenesten for den ejendom, der eksproprieres, fortsat er skattefri.
 Endvidere foreslås en mindre justering af reglerne for beskatning af fri helårsbolig med bopælspligt for ansatte med væsentlig indflydelse på egen aflønningsform, så det sikres, at ændringer af landbrugslovens regler om bopælspligt ikke utilsigtet medfører en ændret beskatning af den hidtil omfattede persongruppe.
Derudover foreslås, at for meget betalt dag-til-dag rente tilbagebetales.
Videre foreslås en forenkling af ikrafttrædelsesbestemmelsen for én skattekonto.
 Samtidig foreslås en reparation af en bestemmelse i skattekontrolloven, som blev gennemført i forbindelse med Forårspakke 2.0 om indberetning af arbejdsmarkedsbidrag vedr. arbejdsgiveradministrerede pensionsbidrag.
 Endelig foreslås, at forældelsesfristen for krav på kildeskat vedrørende udbytter, royalties og renter omfattet af kildeskattelovens §§ 65-65D, forlænges fra 3 til 5 år.
Samlet set skønnes lovforslaget at medføre et provenutab på ca. 1,5 mio. kr. årligt målt i varig virkning.
For finansåret 2011 skønnes forslaget at medføre et provenutab på ca.1,5 mio. kr., i 2012 ca. 3,5 mio. kr. og fra og med 2013 udgør provenutabet ca. 1,5 mio. kr. årligt.
Forslaget har ingen økonomiske konsekvenser for kommuner og regioner.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
