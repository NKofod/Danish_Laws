Bekendtgørelse om kompensation for støjgener fra Flyvestation Skrydstrup I medfør af § 11, stk. 1 og 2, i lov nr. 881 af 16. juni 2020 om udbygning og drift af Flyvestation Skrydstrup fastsættes:
Kapitel 1 Anvendelsesområde § 1. Bekendtgørelsen fastsætter nærmere regler om kompensation for støjgener som følge af Forsvarets anvendelse af F-35-kampfly.
 § 2. Der kan søges om kompensation i form af:
 1) Udbetaling af et fast beløb efter kapitel 2.
 2) Dækning af omkostninger til konkrete støjisoleringstiltag efter kapitel 3.
 3) Overtagelse af ejendomme efter kapitel 4.
Stk. 2. Der ydes ikke kompensation efter denne bekendtgørelse, såfremt ejendommens ejer har anlagt erstatningssag mod staten og ved endelig dom eller ved forlig har fået tildelt en erstatning som følge af støjgener fra F-35-kampfly.
Såfremt der ved retssagens anlæggelse er ansøgt om kompensation efter kapitel 2-4, eller der ansøges herom, mens retssagen verserer, stilles behandlingen af ansøgningen om kompensation i bero, indtil endelig dom er afsagt, eller forlig er indgået.
Kapitel 2 Udbetaling af et fast beløb § 3. Ejeren af en bolig i områder, der er omfattet af bilag 1 eller bilag 2, kan søge om udbetaling af et fast beløb på følgende vis:
 1) For boliger i områder, der er omfattet af bilag 1, kan der søges om udbetaling af et fast beløb på 140.000 kr.
 2) For boliger i områder, der er omfattet af bilag 2, kan der søges om udbetaling af et fast beløb på 70.000 kr.
Stk. 2. Det er en forudsætning for udbetaling, at der er tale om en bolig, der lovligt kan benyttes til helårsbeboelse.
Det er derudover en forudsætning 1) at mindst en ejer har folkeregisteradresse på ejendommen og bor i den pågældende bolig, eller 2) at der er tale om en bolig, som er ejet af en virksomhed eller en forening, og mindst en af virksomhedens ejere eller mindst et af foreningens medlemmer har folkeregisteradresse på ejendommen og bor i den pågældende bolig.
 Stk. 3. Det er endvidere en forudsætning for udbetaling efter stk. 2, at udbetaling kan ske i overensstemmelse med EUs statsstøtteregler, jf. § 40.
 Stk. 4. Beløbene i stk. 1 er fastsat i 2020-niveau og reguleres årligt den 1. januar efter udviklingen i Danmarks Statistiks nettoprisindeks.
§ 4. Ansøgning om udbetaling indgives til Forsvarsministeriets Ejendomsstyrelse.
Har boligen flere ejere, skal alle ejere indgive en samlet ansøgning.
Forsvarsministeriets Ejendomsstyrelse kan kræve, at ejeren fremkommer med alle relevante oplysninger om boligen.
Såfremt ansøgningen kan imødekommes, vil beløbet blive udbetalt til ejeren.
Har boligen flere ejere, vil den enkelte ejer få udbetalt en andel af beløbet, der svarer til den registrerede ejerandel.
 § 5. Fristen for indgivelse af ansøgning om udbetaling af beløb efter § 4 er den 1. juni 2030.
 Stk. 2. Der kan kun ske udbetaling én gang pr. bolig.
 Stk. 3. Der kan ikke ske udbetaling til ejere, der tidligere har ansøgt om eller fået dækket omkostninger til støjisolering efter kapitel 3 for så vidt angår den pågældende bolig.
 Stk. 4. Der kan ikke ske udbetaling vedrørende boliger, der påbegyndes opført efter den 1. juni 2020.
Kapitel 3 Dækning af omkostninger til konkrete støjisoleringstiltag § 6. Ejeren af en bygning i områder, der er omfattet af bilag 1 eller bilag 2, kan ansøge om at få dækket omkostninger til konkrete støjisoleringstiltag efter § 7 på følgende vis:
 1) For bygninger i områder, der er omfattet af bilag 1, kan der søges om dækning af omkostninger til konkrete støjisoleringstiltag, der samlet vil give en støjdæmpning på mindst 3 dB og højest 10 dB.
 2) For bygninger i områder, der er omfattet af bilag 2, kan der søges om dækning af omkostninger til konkrete støjisoleringstiltag, der samlet vil give en støjdæmpning på mindst 3 dB og højest 5 dB.
 Stk. 2. Effekten af støjdæmpningstiltag efter stk. 1 beregnes som indendørs dæmpning.
§ 7. For beboelsesbygninger kan der søges om dækning af omkostninger til støjisolering af opholdsrum i form af stuer, soverum, værelser, kamre, køkkener og tilsvarende.
Det er en forudsætning, at det pågældende opholdsrum er godkendt til beboelse.
Der kan ikke søges om dækning af omkostninger til støjisolering af badeværelser, bryggerser, inddækkede terrasser, kældre og tilsvarende samt til udestuer, der ikke er registreret som boligareal.
 Stk. 2. For institutioner i form af skoler, daginstitutioner, døgninstitutioner og plejehjem kan der søges om dækning af omkostninger til støjisolering af lokaler, der anvendes til længerevarende ophold.
 Stk. 3. Der kan ikke søges om dækning af omkostninger til støjisolering for erhvervsbygninger, der ikke er omfattet af stk. 1 eller 2.
 Stk. 4. Det er en forudsætning for dækning af omkostninger, at der er tale om en bygning, der lovligt kan benyttes til henholdsvis helårsbeboelse eller institution.
 § 8. Ansøgning om dækning af omkostninger til konkrete støjisoleringstiltag indgives til Forsvarsministeriets Ejendomsstyrelse.
 Stk. 2. Såfremt bygningen ligger inden for de områder, der er omfattet af bilag 1 eller bilag 2, vil en støjkonsulent, der er udpeget af Forsvarsministeriets Ejendomsstyrelse, besigtige den pågældende bygning og udarbejde en rapport med støjisoleringsbeskrivelse og prisoverslag.
Stk. 3. Ejeren indhenter herefter mindst to tilbud på støjisoleringsarbejdets udførelse.
Tilbuddene fremsendes til støjkonsulenten med henblik på godkendelse af det økonomisk mest fordelagtige tilbud.
Hvis det økonomisk mest fordelagtige tilbud er højere end prisoverslaget efter stk. 2, vil ejeren blive bedt om at indhente et nyt tilbud, jf. dog stk. 4.
 Stk. 4. Hvis det økonomisk mest fordelagtige tilbud er højere end prisoverslaget efter stk. 2, kan tilbuddet fortsat godkendes af støjkonsulenten, hvis den højere pris er rimeligt begrundet i markedsforhold, behov for anvendelse af særlige materialer, hensyn til bygningens stand eller tilsvarende.
 Stk. 5. Ejeren kan iværksætte støjisoleringstiltagene, når støjkonsulenten har godkendt et indhentet tilbud efter stk. 3 eller 4.
Stk. 6. Når et støjisoleringstiltag er udført, kontrollerer støjkonsulenten det udførte arbejde.
Når arbejdet er godkendt af støjkonsulenten, kan faktura for det udførte arbejde fremsendes til Forsvarsministeriets Ejendomsstyrelse med henblik på overførsel af fakturabeløbet til ejeren.
Stk. 7. Ejeren kan indbringe støjkonsulentens rapport og prisoverslag efter stk. 2 og godkendelse efter stk. 3, 4 og 6 for Forsvarsministeriets Ejendomsstyrelse, der herefter træffer afgørelse i sagen.
Forsvarsministeriets Ejendomsstyrelses afgørelse kan ikke påklages til anden administrativ myndighed.
 Stk. 8. Udgifterne til støjkonsulentens arbejde afholdes af Forsvarsministeriets Ejendomsstyrelse.
 § 9. Sidste frist for indgivelse af ansøgning om dækning af omkostninger efter § 8, stk. 1, er den 1. juni 2030. Sidste frist for fremsendelse af faktura efter § 8, stk. 6, er den 1. juni 2032.
Stk. 2. Støjisoleringsbeskrivelse og prisoverslag efter § 8, stk. 2, kan kun udarbejdes én gang pr. bygning.
De støjisoleringstiltag, der er omfattet af rapporten, kan iværksættes under overholdelse af den frist, der er fastsat i stk. 1, 2. pkt.
 Stk. 3. Der dækkes ikke omkostninger til støjisolering af en bygning, såfremt den nuværende ejer eller tidligere ejere af bygningen på et tidligere tidspunkt har modtaget udbetaling efter kapitel 2 for den pågældende bygning.
 Stk. 4. Der dækkes ikke omkostninger til støjisolering af bygninger eller dele af bygninger, der påbegyndes opført efter den 1. juni 2020.
Kapitel 4 Tilbud om overtagelse af ejendomme § 10. Ejeren af en bolig, som er beliggende i et område, der er omfattet af bilag 1, kan anmode Forsvarsministeriets Ejendomsstyrelse om at overtage den ejendom, hvori boligen indgår.
Stk. 2. For boliger på landbrugsejendomme omfatter ejendommen også eventuelle tilhørende jordstykker, som er registreret til landbrugsejendommen.
Ejeren af boligen på landbrugsejendommen vil dog kunne vælge, at tilhørende jordstykker ikke omfattes af tilbuddet om overtagelse.
Udover landbrugsejendommen kan ejeren vælge, at tilbuddet om overtagelse også skal omfatte driftsbygninger, løsøre, beholdninger og produktionsdyr.
Stk. 3. For øvrige boliger omfatter ejendommen også eventuelle direkte tilstødende matrikler med samme ejer.
Ejeren af boligen vil dog kunne vælge, at tilstødende matrikler ikke omfattes af tilbuddet om overtagelse.
§ 11. En ejer der ønsker at få overtaget sin ejendom, skal fremsætte anmodning herom overfor Forsvarsministeriets Ejendomsstyrelse.
Forsvarsministeriets Ejendomsstyrelse kan i den forbindelse kræve, at ejeren fremkommer med alle relevante oplysninger om ejendommen.
 Stk. 2. Forsvarsministeriets Ejendomsstyrelse vurderer herefter, om der er tale om en bolig, der ligger inden for det område, der er omfattet af bilag 1, og om der kan ske overtagelse af ejendommen i overensstemmelse med EUs statsstøtteregler, jf. § 40. I givet fald videresendes sagen til Kommissarius ved Statens Ekspropriationer i Jylland, hvorefter sagen behandles af ekspropriationskommissionen.
 Stk. 3. Der kan for hver bolig anmodes om overtagelse efter stk. 1 op til to gange i perioden fra bekendtgørelsens ikrafttræden til den 1. juni 2030.
Ekspropriationskommissionens opgave og sammensætning § 12. Ekspropriationskommissionen ledes af Kommissarius ved Statens Ekspropriationer i Jylland og består af i alt fem medlemmer.
 Stk. 2. Kommissarius udpeger til ekspropriationskommissionen to statslige medlemmer og to kommunale medlemmer, som er optaget på de lister, der fremgår af § 6, stk. 2, i lov om fremgangsmåden ved ekspropriation vedrørende fast ejendom.
Stk. 3. Ekspropriationskommissionen er beslutningsdygtig, når mindst en formand og to medlemmer er til stede.
Ved stemmelighed er formandens stemme afgørende.
§ 13. Ekspropriationskommissionen kan invitere en kommunal repræsentant til at deltage i ekspropriationskommissionens møder.
Repræsentanten har ret til at udtale sig på møderne, men har ikke stemmeret.
 § 14. Kommissarius antager den ledende landinspektør til at bistå ekspropriationskommissionen og til at forestå adkomstmæssig berigtigelse af ejendommen.
 § 15. Ekspropriationskommissionen kan indkalde særligt sagkyndige til at afgive vejledende vurderinger om ejendommens værdi, herunder værdien af løsøre, beholdninger og produktionsdyr, som er tilknyttet landbrugsaktiviteter på en landbrugsejendom.
Ekspropriationskommissionens behandling § 16. Når Forsvarsministeriets Ejendomsstyrelse har oversendt sagen til Kommissarius ved Statens Ekspropriationer i Jylland, jf. § 11, stk. 2, afholder ekspropriationskommissionen en overtagelsesforretning på ejendommen.
§ 17. Forsvarsministeriets Ejendomsstyrelse udarbejder med bistand fra den ledende landinspektør 1) en plan vedrørende overtagelsesforretningens gennemførsel med fortegnelse over ejere og brugere af ejendommen, 2) en arealfortegnelse over den tilhørende grund, og 3) en fortegnelse over løsøre, beholdninger og produktionsdyr, som er tilknyttet eventuelle landsbrugsaktiviteter på en landbrugsejendom, herunder rettighedshavere til ejendommen, løsøret, beholdninger og produktionsdyr.
 Stk. 2. Ekspropriationskommissionen afgør på baggrund af materialet i stk. 1 overtagelsesforretningens nærmere indhold og omfang, herunder hvilket løsøre samt hvilke beholdninger og produktionsdyr, der indgår heri.
 § 18. Ejeren af ejendommen har til brug for Forsvarsministeriets Ejendomsstyrelses og den ledende landsinspektørs udarbejdelse af materiale efter § 17 pligt til at oplyse om alle rettighedshavere til ejendommen samt til eventuelt løsøre, samt eventuelle beholdninger og produktionsdyr, som er tilknyttet landbrugsaktiviteter på en landbrugsejendom.
§ 19. Ekspropriationskommissionen indkalder med mindst fire ugers varsel skriftligt ejere og brugere ifølge fortegnelsen efter § 17, stk. 1, nr. 1, for så vidt fornødne oplysninger om adresser m.v. kan fremskaffes, til overtagelsesforretningen.
Også andre, som skønnes at have en retlig interesse i boligen, indvarsles.
Indvarslingen skal indeholde et eksemplar af materiale efter § 17.
 Stk. 2. Ekspropriationskommissionen skal med mindst fire ugers varsel offentliggøre tid og sted for overtagelsesforretningen med dertil hørende materiale, jf. § 17. Offentliggørelsen tjener til at underrette enhver, der som ejer, bruger, panthaver eller i en hvilken som helst anden egenskab har en retlig interesse at varetage i forbindelse med overtagelsestilbuddet på ejendommen m.v.
 § 20. Ved overtagelsesforretningen har de fremmødte mulighed for at udtale sig om, hvordan ejendommen og eventuelt løsøre samt eventuelle beholdninger og produktionsdyr, som er tilknyttet landbrugsaktiviteter på en landbrugsejendom, skal værdifastsættes.
§ 21. Ekspropriationskommissionen afgiver herefter på overtagelsesforretningen et mundtligt overtagelsestilbud.
Tilbuddet fastsættes efter ejendommens, eventuelt løsøres, samt eventuelle beholdningers og produktionsdyrs værdi i handel og vandel, d.v.s. efter forholdene på tidspunktet for afgivelsen af tilbuddet, idet der dog ses bort fra den værdinedgang eller værditilvækst, som måtte skyldes Forsvarets overgang til anvendelse af F-35-kampfly.
Udbetalt kompensation efter kapitel 2 modregnes i overtagelsestilbuddet med det udbetalte beløb.
Udbetalt tilskud til støjisolering efter kapitel 3 modregnes i overtagelsestilbuddet med den værditilvækst, som den udførte støjisolering efter ekspropriationskommissionens skøn har betydet for ejendommen.
 § 22. Ønsker ejeren nærmere at overveje det fremsatte overtagelsestilbud, eller giver en ejer ikke møde ved forretningen, udfærdiger ekspropriationskommissionen overtagelsestilbuddet skriftligt med en nærmere begrundelse for de enkelte tilbudsposter, som sendes til interessenterne i sagen, jf. § 19, stk. 2, 2. pkt.
 Stk. 2. Ejeren har herefter fire uger til at meddele ekspropriationskommissionen, om overtagelsestilbuddet accepteres, afvises eller ønskes indbragt for en taksationskommission, jf. § 25.
 Stk. 3. Hvis ejeren ikke reagerer inden for den frist, der er nævnt i stk. 2, lægges det til grund, at ejeren ikke ønsker sin ejendom overtaget.
 Stk. 4. Når der er særlig grund dertil, kan forsvarsministeren dog tillade, at ejeren afgiver meddelelse efter udløbet af den frist, der er nævnt i stk. 2.
 § 23. Ekspropriationskommissionen kan i særlige tilfælde, f.eks. hvis der efter overtagelsesforretningen skal indhentes sagkyndig bistand til vurdering af enkelte genstande omfattet af overtagelsen, beslutte ikke at afgive mundtligt overtagelsestilbud på overtagelsesforretningen efter § 21. Ekspropriationskommissionen udarbejder da et skriftligt overtagelsestilbud.
§ 24. Accepterer ejeren ekspropriationskommissionens overtagelsestilbud, udarbejder kommissionen for hele sagen en forhandlingsprotokol, der indeholder samme oplysninger som en købsaftale og træder i stedet for en købsaftale.
Forhandlingsprotokollen anvendes som tinglysningsgrundlag for den indgåede overtagelsesaftale.
Taksationskommissionens opgave og sammensætning § 25. Anmoder ejeren herom, jf. § 22, stk. 2, indbringer ekspropriationskommissionen det skriftlige overtagelsestilbud, med en nærmere begrundelse for de enkelte tilbudsposter, for en taksationskommission nedsat efter § 7, stk. 1, i lov om fremgangsmåden ved ekspropriation vedrørende fast ejendom.
 § 26. Taksationssekretariatet fordeler sagen til en taksationskommission.
Stk. 2. Taksationskommissionen består af fem medlemmer.
Formanden udpeger til taksationskommissionen to statslige medlemmer og to kommunale medlemmer, som er optaget på de lister, der fremgår af § 7, stk. 2, i lov om fremgangsmåden ved ekspropriation vedrørende fast ejendom.
Stk. 3. Taksationskommissionen kan tage stilling til overtagelsesværdien af ejendommen, eventuelt løsøre samt eventuelle beholdninger og produktionsdyr, der er tilknyttet landbrugsaktiviteter på en landbrugsejendom, når mindst en formand og to medlemmer er til stede.
Ved stemmelighed er formandens stemme afgørende.
 § 27. Taksationskommissionen lægger ekspropriationskommissionens vurdering af, hvilket løsøre samt hvilke beholdninger og produktionsdyr, der er tilknyttet landbrugsaktiviteter på en landbrugsejendom, til grund i forbindelse med vurderingen af overtagelsestilbuddet.
 § 28. Den ledende landinspektør, jf. § 14, bistår taksationskommissionen på samme måde som ekspropriationskommissionen.
 § 29. Taksationskommissionen kan indkalde særligt sagkyndige til at afgive vurderinger om ejendommens værdi, herunder værdien af løsøre, beholdninger og produktionsdyr, der er tilknyttet landbrugsaktiviteter på en landbrugsejendom.
Taksationskommissionens behandling § 30. Taksationskommissionen indvarsler til overtagelsesforretningen efter reglerne i § 19.
 § 31. Ved taksationskommissionens overtagelsesforretning har de fremmødte mulighed for at udtale sig om, hvordan ejendommen, eventuelt løsøre samt eventuelle beholdninger og produktionsdyr, der er tilknyttet landbrugsaktiviteter på en landbrugsejendom, skal værdifastsættes.
§ 32. Taksationskommissionen udarbejder på baggrund af overtagelsesforretningen et skriftligt overtagelsestilbud med nærmere begrundelse for de enkelte tilbudsposter, som sendes til interessenterne, jf. § 19, stk. 2, 2. pkt.
Tilbuddet fastsættes efter ejendommens, eventuelt løsøres samt eventuelle beholdningers og produktionsdyrs værdi i handel og vandel, d.v.s. efter forholdene på tidspunktet for afgivelsen af tilbuddet, idet der dog ses bort fra den værdinedgang eller værditilvækst, som måtte skyldes Forsvarets overgang til anvendelse af F-35-kampfly.
Udbetalt kompensation efter kapitel 2 modregnes i overtagelsestilbuddet med det udbetalte beløb.
Udbetalte beløb til dækning af omkostninger til støjisolering efter kapitel 3 modregnes i overtagelsestilbuddet med den værditilvækst, som den udførte støjisolering efter taksationskommissionens skøn har betydet for ejendommen.
 § 33. Ejeren har fire uger efter modtagelsen af det skriftlige overtagelsestilbud til at acceptere tilbuddet.
 Stk. 2. Hvis ejeren ikke reagerer inden for den frist, der er nævnt i stk. 1, lægges det til grund, at ejeren ikke ønsker sin ejendom overtaget.
 Stk. 3. Når der er særlig grund dertil, kan forsvarsministeren dog tillade, at ejeren afgiver meddelelse efter udløbet af den frist, der er nævnt i stk. 2.
Forskellige bestemmelser § 34. Ejeren er ikke forpligtet til at acceptere tilbuddet, uanset at sagen er indbragt for ekspropriationskommissionen eller taksationskommissionen.
 Stk. 2. Indbringer ejeren ekspropriationskommissionens overtagelsestilbud for en taksationskommission, bortfalder ekspropriationskommissionens tilbud.
 § 35. Når ejeren har accepteret et overtagelsestilbud, kan ejeren ikke ansøge om udbetaling af beløb efter kapitel 2 eller om dækning af omkostninger til støjisolering efter kapitel 3.
 Stk. 2. Hvis Forsvarsministeriets Ejendomsstyrelse videresælger en ejendom m.v., der er overtaget efter dette kapitel, har en ny ejer og eventuelle efterfølgende ejere ikke ret til at kræve overtagelse af ejendommen m.v. efter dette kapitel eller ret til at ansøge om udbetaling af beløb efter kapitel 2 eller om dækning af omkostninger til støjisolering efter kapitel 3.
 § 36. Når ejeren til varetagelse af sine interesser under sagens behandling har afholdt nødvendige udgifter til sagkyndig bistand, herunder advokat, revisor m.v., kan ekspropriationskommissionen eller taksationskommissionen pålægge Forsvarsministeriets Ejendomsstyrelse at udrede en passende godtgørelse herfor.
 § 37. Forsvarsministeriets Ejendomsstyrelse afholder alle udgifterne ved ekspropriationskommissionens og taksationskommissionens behandling af sagen.
§ 38. Overtagelsessummen forrentes fra datoen for ejerens accept af overtagelsestilbuddet.
Forrentningen sker indtil den dag, hvor beløbene kan hæves, med en årlig rente, der svarer til den af Danmarks Nationalbank fastsatte på accepttidspunktet gældende diskonto.
§ 39. Kommissarius træffer afgørelse om overtagelsessummens fordeling mellem rettighedshavere og forestår overtagelsessummens udbetaling.
For panthavernes vedkommende er prioritetsordenen afgørende.
Beløb, der tilkommer en tinglyst panthaver, hvis adresse ikke har kunnet oplyses, kan ikke udbetales uden dennes samtykke.
Kapitel 5 Forholdet til EUs statsstøtteregler § 40. Det er en forudsætning for udbetaling af et fast beløb efter kapitel 2 og tilbud om overtagelse af en ejendom m.v. efter kapitel 4, at udbetaling eller overtagelse kan ske i overensstemmelse med EUs statsstøtteregler.
Stk. 2. Udbetaling af et fast beløb efter kapitel 2 kan kun ske, såfremt udbetalingen ikke er egnet til at forvride konkurrencen og påvirke samhandlen på det indre marked, eller såfremt udbetalingen kan ske efter reglerne om de minimis-støtte.
Forsvarsministeriets Ejendomsstyrelse kan til brug for vurderingen heraf kræve, at ejeren fremkommer med alle relevante oplysninger.
Stk. 3. Tilbud om overtagelse af ejendomme m.v. efter kapitel 4 kan kun ske, såfremt skattefritagelsen efter § 7 F, stk. 4, i ligningsloven ikke er egnet til at forvride konkurrencen og påvirke samhandlen på det indre marked, eller såfremt skattefritagelsen kan ske efter reglerne om de minimis-støtte.
Forsvarsministeriets Ejendomsstyrelse kan til brug for vurderingen heraf kræve, at ejeren fremkommer med alle relevante oplysninger.
Kapitel 6 Ikrafttræden § 41. Bekendtgørelsen træder i kraft den 1. juli 2020.
Forsvarsministeriet, den 22. juni 2020 Trine Bramsen / Jon Bach Holm Bilag 1 Boliger og bygninger i området omfattet af § 3, stk. 1, nr. 1, § 6, stk. 1, nr. 1, og § 10 Bilag 2 Boliger og bygninger i områder omfattet af § 3, stk. 1, nr. 2, og § 6, stk. 1, nr. 2 1 Samme ejendom som Pottervej 1A, 6500 Haderslev.
 2 Samme ejendom som Hovedgaden Vest 108, 6500 Haderslev.
