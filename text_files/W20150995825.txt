Pressenævnets kendelse i sag nr. 15-70-00829 Resumé Facebook-gruppe har ikke retlig interesse Radio24syv dræbte under en udsendelse en kanin med en cykelpumpe.
En Facebook-gruppe klagede blandt andet med den begrundelse, at udsendelsen sendte et stærkt signal om, at man må gøre, hvad man vil med dyr.
Pressenævnet afviser at behandle klagen, da Facebook-gruppen ikke er omtalt i udsendelsen og derfor ikke har retlig interesse.
At Facebook-gruppen har interesse for emnet kan ikke føre til et andet resultat.
 Pressenævnets formand udtaler:
Det er en betingelse for at klage til Pressenævnet, at klageren har retlig interesse i det forhold, der klages over.
Det indebærer, at man som person, virksomhed, organisation eller lignende skal være omtalt, afbildet eller på anden måde identificeret i mediet.
Det er ikke tilstrækkeligt blot at have interesse i det emne, der er behandlet.
Henset at Facebook-gruppen ikke selv direkte eller indirekte er nævnt i radioen, har gruppen ikke en sådan interesse, at der er grundlag for at behandle klagen.
Det forhold, at dyr ikke har mulighed for at klage til Pressenævnet, kan ikke føre til andet resultat.
 Klagen afvises herefter, jf. medieansvarslovens § 43, stk. 2, nr. 2.
 [Klager] har på vegne af Facebook-gruppen Use words instead of abuse klaget over en radioudsendelse på Radio24syv den 25. maj 2015, hvor en kaninunge bliver aflivet, idet Facebook-gruppen mener, at god presseskik er tilsidesat.
I programmet bliver kaninen, som af radioværten bliver navngivet Allan, aflivet for åben mikrofon med slag fra en cykelpumpe.
Inden da løber en gæst i radioprogrammet rundt efter studieværten, som har kaninen i hånden, for at prøve at forhindre kaninens død.
 [Klager] har til støtte for klagen blandt andet anført, at et studie ikke er et slagteri og ikke bør anvendes som et sådan.
Aflivningen var et mediestunt, som overhovedet ikke satte fokus på det, programmet handlede om, nemlig manglende dyrevelfærd i landbruget.
Man kunne have brugt lydeffekter i stedet for rent faktisk at aflive kaninen.
I øvrigt var kaninen en lille 9-ugers løvehoved, som er en kaninrace, der opdrættes som kæledyr.
Kaninen blev meget skræmt, da gæsten løb efter radioværten for at forhindre ham i at slå kaninen ihjel.
 Endvidere medfører navngivningen af kaninen, at lytterne skal få flere følelser involveret, således at det vil komme til at gøre ekstra ondt, når radioværten afliver den, ligesom det sender et stærkt signal om, at vold mod dyr er i orden.
 Pressenævnets formand udtaler:
Det er en betingelse for at klage til Pressenævnet, at klageren har retlig interesse i det forhold, der klages over.
Det indebærer, at man som person, virksomhed, organisation eller lignende skal være omtalt, afbildet eller på anden måde identificeret i mediet.
Det er ikke tilstrækkeligt blot at have interesse i det emne, der er behandlet.
Henset at Facebook-gruppen ikke selv direkte eller indirekte er nævnt i radioen, har gruppen ikke en sådan interesse, at der er grundlag for at behandle klagen.
Det forhold, at dyr ikke har mulighed for at klage til Pressenævnet, kan ikke føre til andet resultat.
 Klagen afvises herefter, jf. medieansvarslovens § 43, stk. 2, nr. 2.
 Afgjort den 27. juli 2015.
