Ophævelse af påbud om at undgå ergonomiske belastninger ved opsætning af stole Resumé Arbejdsmiljøklagenævnet ophævede Arbejdstilsynets påbud om forsvarlig opsætning af stole på borde, da der ikke er dokumenteret en helbredsmæssig risiko, idet der var tale om et vægtmæssigt begrænset løft på 34 kg udført et begrænset antal gange over en arbejdsdag.
Ved et tilsynsbesøg i forhold til rengøring på en skole konstaterede Arbejdstilsynet, at rengøringsassistenterne i forbindelse med gulvvask skulle løfte og sætte stole op på bordene.
Hver rengøringsassistent vendte cirka 90 stole om dagen, og hver stol vejede mellem 3 og 4 kg.
 Arbejdstilsynet gav påbud om, at rengøringsfirmaet skulle undgå, at deres ansatte rengøringsassistenter udsættes for ergonomiske belastninger i forbindelse med opsætning af stole i klasselokaler og kantine på skolen.
Arbejdsmiljøklagenævnet ophævede afgørelsen, da opsætningen af stolene ikke i sig selv indebar ergonomiske belastninger, som kan give grundlag for et påbud.
Nævnet fandt, at der var tale om et så vægtmæssigt begrænset løft udført et så begrænset antal gange i løbet af dagen, at der ikke er dokumenteret en helbredsmæssig risiko.
 Arbejdsmiljøklagenævnet har på møde den 31. august 2010 behandlet [navn udeladt] klage på vegne af [navn udeladt] over Arbejdstilsynets afgørelse af 27. februar 2009. Arbejdstilsynet gav virksomheden påbud om at undgå ergonomiske belastninger ved opsætning af stole.
Nævnet traf følgende A F G Ø R E L S E Arbejdsmiljøklagenævnet er ikke enig i Arbejdstilsynets afgørelse om at undgå ergonomiske belastninger ved opsætning af stole på [navn udeladt] i [navn udeladt].
 Arbejdsmiljøklagenævnet ophæver således Arbejdstilsynets afgørelse af 27. februar 2009.
B E G R U N D E L S E Det er Arbejdsmiljøklagenævnets opfattelse, at arbejdet med opsætning af stole i forbindelse med gulvvask på [navn udeladt] ikke indebærer ergonomiske belastninger i en sådan grad, at der er grundlag for et påbud.
 Klagenævnet lægger vægt på, at vending af 90 stole med en vægt på mellem 3 og 4 kg i løbet af en arbejdsdag ikke i sig selv udgør nogen helbredsmæssig risiko.
 Klagenævnet skal bemærke, at det er korrekt, at løft i kombination med vrid og foroverbøjning indebærer en risiko for udvikling af rygsmerter, men at der i denne sag er tale om et så vægtmæssigt begrænset løft udført et begrænset antal gange i løbet af dagen, at der ifølge en lægefaglig vurdering ikke vil kunne dokumenteres en helbredsmæssig risiko.
R E G L E R Ved afgørelsen har Arbejdsmiljøklagenævnet anvendt disse regler:
 Om arbejdets udførelse:
 § 38, stk. 1, i lov om arbejdsmiljø, jf. lovbekendtgørelse nr. 268 af 18. marts 2005  § 4, § 7, stk. 1, og § 17, i Arbejdstilsynets bekendtgørelse nr. 559 af 17. juni 2004 om arbejdets udførelse.
 Om Arbejdstilsynets hjemmel til at give påbud:
  § 77, stk. 1, i lov om arbejdsmiljø, jf. lovbekendtgørelse nr. 268 af 18. marts 2005 med de ændringer, der følger af lov nr. 1395 af 27. december 2008.
 Afgørelsens retlige grundlag kan læses på de følgende sider.
O P L Y S N I N G E R N E I S A G E N Sagen er afgjort på grundlag af de dokumenter, som klagenævnet har modtaget fra Arbejdstilsynet, samt brev af 23. december 2009 fra [navn udeladt].
På klagenævnets vegne [.....] Kopi til:
[Adressat udeladt] [Adressat udeladt] Arbejdstilsynet Regler Lov om arbejdsmiljø, jf. lovbekendtgørelse nr. 268 af 18. marts 2005 med de ændringer, der følger af lov nr. 1395 af 27. december 2008 ...
Kapitel 4 Almindelige pligter Arbejdsgiveren § 16. Arbejdsgiveren skal sørge for, at der føres effektivt tilsyn med, at arbejdet udføres sikkerheds- og sundhedsmæssigt forsvarligt.
 ...
Kapitel 5 Arbejdets udførelse § 38. Arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
 Stk. 2. Anerkendte normer eller standarder, som har sikkerheds- eller sundhedsmæssig betydning, skal følges.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
 Stk. 2.
Arbejdstilsynets bekendtgørelse om arbejdets udførelse, bekendtgørelse nr. 559 af 17. juni 2004 ...
Kapitel 2 Planlægning og tilrettelæggelse af arbejdet § 4. Arbejdet skal i alle led planlægges og tilrettelægges således, at det kan udføres sikkerheds- og sundhedsmæssigt fuldt forsvarligt.
Planlægningen og tilrettelæggelsen af arbejdet skal ske under hensyntagen til de forebyggelsesprincipper, der er angivet i bilag 1. Det skal iagttages, at der ikke foreskrives eller forudsættes anvendt konstruktioner, planudformninger, detailløsninger og arbejdsmetoder, der kan være farlige for eller i øvrigt forringe sikkerhed eller sundhed ved arbejdets udførelse.
Endvidere skal det sikres, at de samlede påvirkninger i arbejdsmiljøet på kort eller lang sigt ikke forringer de ansattes sikkerhed eller sundhed.
 ...
Kapitel 3 Arbejdets udførelse Almene krav § 7. Arbejdet skal i alle led udføres sikkerheds- og sundhedsmæssigt fuldt forsvarligt ud fra både en enkeltvis og samlet vurdering af de fysiske, ergonomiske og psykosociale forhold i arbejdsmiljøet, som på kort eller lang sigt kan have indvirkning på den fysiske eller psykiske sundhed.
 Stk. 2.
Særlige krav § 17. Unødige fysiske belastninger samt uhensigtsmæssige arbejdsstillinger eller bevægelser skal undgås.
Belastningen under arbejdet skal derfor være så lille, som det er rimeligt under hensyntagen til den tekniske udvikling, og fastsatte grænser skal overholdes.
 ...
