 I medfør af lov nr. 156 af 14. april 1920 om smitsomme sygdomme hos  

 husdyrene, lov nr. 188 af 1. maj 1923 om tillæg til denne lov, lov nr. 131 af  

 13. april 1954 om udførsel og indførsel af levende dyr m.v. og lov nr. 119 af  

 22. marts 1947 med tillæg, jfr. lovbekendtgørelse nr. 139 af 19. april 1963  

 om forhandling, udførsel og indførsel af æg og ægprodukter m.m., fastsættes  

 følgende bestemmelser.
 § 1.  Ved salmonellainfektioner forstås i denne  

 bekendtgørelse infektioner med salmonellabakterier med undtagelse af  

 Salmonella pullorum og Salmonella gallinarum.
§ 2.  Salmonellainfektioner hos husdyr henregnes under  

 de i § 10, A, i lov nr. 156 af 14. april 1920 om smitsomme sygdomme hos  

 husdyrene nævnte mildere smitsomme sygdomme, hvorefter ejeren eller den, som  

 på hans vegne fører tilsyn med dyrene, skal gøre anmeldelse til en dyrlæge,  

 når han nærer mistanke om, at en sådan sygdom er til stede.
Dette skal  

 navnlig antages at være tilfældet, når der indtræder unormalt stor dødelighed  

 blandt indtil 1 måned gamle kyllinger, gæslinger, ællinger eller  

 kalkunkyllinger eller diarre hos kalve eller svin, især ungsvin.
 Stk. 2.  Opstår der mistanke om salmonellainfektion hos  

 andre dyr end husdyr, f.eks. hos laboratorieforsøgsdyr, der opdrættes med  

 salg for øje, eller i besætninger af prydfugle, skal ejeren eller den, der på  

 hans vegne fører tilsyn med dyrene, gøre anmeldelse herom til en dyrlæge.
Stk. 3.  Når en dyrlæge modtager anmeldelse i henhold  

 til stk. 1 eller 2, skal han uden ugrundet ophold foretage undersøgelse af  

 den pågældende besætning til konstatering af, om noget dyr i besætningen  

 viser symptomer på at være inficeret med salmonellabakterier.
I bekræftende  

 fald skal dyrlægen udtage rigeligt og egnet materiale og indsende dette til  

 laboratoriet for fjerkræundersøgelser, såfremt besætningen består af fjerkræ  

 eller prydfugle, eller til statens veterinære serumlaboratorium, såfremt  

 besætningen består af andre dyr.
Det samme gælder i tilfælde, hvor mistanke  

 om infektionens tilstedeværelse uanset manglende konkrete symptomer må  

 opretholdes.
 § 3.  Såfremt der ved undersøgelse af indsendt  

 materiale på et af de i § 2, stk. 3, nævnte laboratorier påvises  

 salmonellainfektion, skal laboratoriet uden ugrundet ophold underrette  

 veterinærdirektoratet herom.
 Stk. 2.  Såfremt der ved levnedsmiddelkontrol påvises  

 salmonellainfektion, skal veterinærdirektoratet uden ugrundet ophold  

 underrettes herom.
 § 4.  Efter veterinærdirektoratets anmodning skal  

 vedkommende politimester give ejeren (brugeren) af dyr, der er inficeret med  

 salmonellabakterier, henholdsvis ejeren (brugeren) af en rugemaskine, der er  

 inficeret med salmonellabakterier, et skriftligt tilhold, der kan omfatte:
a. påbud om isolation af angrebne dyr, b. påbud om indsendelse af døde dyr til laboratoriemæssig undersøgelse, c. påbud om nedgravning eller destruktion af døde eller dræbte dyr samt  

 organer og affald fra disse, d. påbud om nedgravning, »pakning« eller anden særlig behandling  

 af gødning og urin, e. påbud om rensning og desinfektion af de smittede dyrs opholdssteder,  

 herunder rugemaskiner, rugerum, redskaber m.v., f. forbud mod modtagelse af æg til rugning fra andre ejendomme, g. forbud mod eller særlige betingelser (herunder tilfredsstillende udfald  

 af laboratorieundersøgelser) for bortførsel samt udnyttelse af dyr (såvel  

 levende som slagtede) eller produkter af dyr fra ejendommen, h. forbud mod bortførsel af redskaber, transportkasser, rugemaskiner m.v.,  

 medmindre disse forud er renset og desinficeret i nøje overensstemmelse med  

 derom modtaget anvisning, i. påbud om iværksættelse af en energisk rotteudryddelse, j. etablering af et dyrlægetilsyn.
 Stk. 2.  Ejerens (brugerens) opmærksomhed skal endvidere  

 henledes på, at der kan være mulighed for smittens overførelse til mennesker  

 gennem mælk, æg og kød, som nydes uden at være fuldstændig gennemkogt eller  

 gennemstegt.
 Stk. 3.  Et i henhold til stk. 1 givet tilhold må ikke  

 hæves uden veterinærdirektoratets tilladelse, og veterinærdirektoratet kan  

 gøre ophævelsen af tilholdet betinget af tilfredsstillende udfald af  

 laboratorieundersøgelser.
§ 5.  Udrugning i maskine af gæslinger, ællinger og  

 kalkunkyllinger må kun finde sted på virksomheder, der er godkendt hertil af  

 vedkommende kredsdyrlæge.
Godkendelse kan kun meddeles under forudsætning af,  

 at virksomhedens besætning af gæs, ænder og kalkuner har bestået en i  

 overensstemmelse med bestemmelserne i stk. 6 foretaget blodprøve, der stadig  

 er gyldig, at der ikke på virksomheden findes høns, hvorfra der tages rugeæg,  

 og at de hygiejniske forhold på virksomheden efter kredsdyrlægens skøn er  

 tilfredsstillende.
Stk. 2.  Anmodning om godkendelse i henhold til stk. 1  

 skal skriftligt rettes til kredsdyrlægen.
Anmodningen skal indeholde  

 angivelse af rugemaskinernes antal og kapacitet og skal være bilagt erklæring  

 fra statens veterinære serumlaboratorium om resultatet af den i besætningen  

 senest foretagne blodprøve.
 Stk. 3.  En i henhold til stk. 1 meddelt godkendelse  

 bevarer kun sin gyldighed, såfremt virksomhedens besætning af gæs, ænder og  

 kalkuner fortsat består blodprøver, der skal foretages i overensstemmelse med  

 bestemmelserne i stk. 6. Veterinærdirektoratet kan, når forholdene taler  

 derfor, bestemme, at en besætning skal blodprøves med kortere mellemrum end  

 angivet i stk. 6. I øvrigt kan veterinærdirektoratet til enhver tid  

 tilbagekalde en meddelt godkendelse, når forholdene giver anledning dertil.
Stk. 4.  Salg eller udlevering af gæs, ænder eller  

 kalkuner uanset disses alder samt af rugeæg af disse dyr må kun ske fra de i  

 stk. 1 omhandlede virksomheder og fra andre ejendomme, hvis besætning af gæs,  

 ænder og kalkuner har bestået en i overensstemmelse med bestemmelserne i stk.  

 6 foretaget blodprøve, der stadig er gyldig.
Salg eller udlevering af nævnte  

 dyr kan dog også ske andetsteds fra, såfremt modtageren forpligter sig til at  

 slagte dyrene umiddelbart efter modtagelsen.
 Stk. 5.  De i stk. 1 omhandlede virksomheder må kun  

 indkøbe (modtage) gæs, ænder og kalkuner samt æg, herunder rugeæg, af disse  

 dyr fra andre i henhold til stk. 1 godkendte virksomheder og fra andre  

 ejendomme, hvis besætning af gæs, ænder og kalkuner har bestået en i  

 overensstemmelse med bestemmelserne i stk. 6 foretaget blodprøve, der stadig  

 er gyldig, og modtagelse skal nægtes, medmindre leverandøren forelægger  

 modtageren en af statens veterinære serumlaboratorium udstedt erklæring,  

 hvoraf det fremgår, at leverandørens besætning har bestået blodprøven.  

 Modtagelse af nævnte dyr samt æg må dog også ske fra de i stk. 7,2. punktum,  

 omtalte besætninger på betingelse af, at leverandøren forelægger modtageren  

 den i stk. 7,3. punktum, omtalte erklæring.
Stk. 6.  De i denne paragraf omhandlede  

 blodundersøgelser må tidligst foretages 1 måned, forinden der første gang i  

 den pågældende sæson tages rugeæg fra besætningen, og skal omfatte samtlige  

 på ejendommen værende gæs, ænder og kalkuner af begge køn, der er over 6  

 måneder gamle.
Dyrene skal før eller samtidig med blodprøveudtagningen  

 forsynes med fodringe, eventuelt vingemærker, med individuelle numre, der  

 skal anføres på blodglassene.
Blodprøverne skal indsendes til undersøgelse på  

 statens veterinære serumlaboratorium.
En besætning anses for at have bestået  

 blodprøven, såfremt samtlige de i besætningen udtagne prøver findes fri for  

 reaktion for salmonella typhi murium og salmonella enteritidis.
En bestået  

 blodprøve bevarer sin gyldighed i 14 måneder.
Stk. 7.  Uanset bestemmelserne i stk. 1 og 3 kan  

 veterinærdirektoratet på nærmere derom af direktoratet fastsatte betingelser  

 tillade, at den i stk. 1 omhandlede godkendelse meddeles en virksomhed, i  

 hvis besætning af gæs, ænder og kalkuner der er konstateret enkelte reagenter  

 ved blodundersøgelse i henhold til stk. 6, og at en meddelt godkendelse  

 bevarer sin gyldighed, selv om der ved en senere foretaget blodundersøgelse  

 konstateres enkelte reagenter i besætningen.
Endvidere kan direktoratet  

 uanset bestemmelserne i stk. 4 på nærmere derom at direktoratet fastsatte  

 betingelser tillade, at der fra sådanne besætninger sker salg (udlevering) af  

 gæs, ænder og kalkuner samt af rugeæg af disse dyr.
Veterinærdirektoratet  

 eller kredsdyrlægen udsteder en erklæring til besætningsejeren med angivelse  

 af betingelserne for salg (Udlevering).
 § 6.  Æg af gæs, ænder eller kalkuner må ikke ruges i  

 maskine eller på anden måde på ejendomme, hvor der på noget tidspunkt ved  

 hjælp af rugemaskine ruges hønseæg.
 Stk. 2.  På de i § 5, stk. 1, omhandlede virksomheder  

 skal rugeæggene, de nyklækkede gæslinger, ællinger og kalkunkyllinger samt  

 rugemaskinerne og andet inventar desinficeres som angivet i en af  

 veterinærdirektoratet udarbejdet anvisning, der fås udleveret ved henvendelse  

 til veterinærdirektoratet, kredsdyrlægen eller rugeritilsynsudvalget.
Stk. 3.  Fralyste æg af gæs, ænder eller kalkuner samt  

 ikke-klækkede æg og æggeskaller må ikke fjernes fra de i § 5, stk. 1,  

 omhandlede virksomheder eller anvendes til opfodring, medmindre de er kogt i  

 mindst 15 minutter.
De nævnte æg m.v. kan dog uden forudgående kogning  

 leveres direkte til en af landbrugsministeriet autoriseret  

 destruktionsanstalt.
 Stk. 4.  En virksomhed som de i § 5, stk. 1, omhandlede  

 må ikke findes på samme ejendom som et ægpakkeri, et fjerkræslagteri eller en  

 anden virksomhed, som indsamler fjerkræ.
 § 7.  Det påhviler ejeren eller den, der på hans vegne  

 fører tilsyn med dyrene (virksomheden), at oplyse over for  

 veterinærdirektoratet eller derfra udsendte dyrlæger, til hvem der måtte være  

 solgt (udleveret), og fra hvem der måtte være købt (modtaget) dyr eller  

 produkter af dyr.
§ 8.  Vedkommende kredsdyrlæge og andre af  

 veterinærdirektoratet udsendte dyrlæger skal til enhver tid have adgang til  

 de i § 5, stk. 1, omhandlede virksomheder samt til besætninger, der formodes  

 at være inficeret med salmonellabakterier eller at have haft smittefarligt  

 samkvem med inficerede besætninger.
De pågældende er berettiget til i  

 fornødent omfang at udtage materiale til laboratorieundersøgelse.
Ejeren  

 (brugeren) skal vederlagsfrit stille fornødent mandskab til rådighed ved  

 dyrenes indfangning og fastholdelse under prøveudtagning.
 § 9.  Det offentlige afholder udgifterne ved:
a.
Undersøgelse af en besætning samt udtagning og indsendelse af materiale  

 i henhold til § 2, stk. 3, men kun såfremt sygdommen konstateres ved  

 laboratorieundersøgelsen af materialet.
b.
Udtagning og indsendelse af materiale i henhold til § 8.
c.
Laboratorieundersøgelsen af det under a og b nævnte materiale, uanset  

 om sygdommen konstateres ved undersøgelsen.
 § 10.  Overtrædelse af de i denne bekendtgørelse  

 fastsatte bestemmelser straffes med bøde.
 § 11.  Denne bekendtgørelse træder i kraft den 1.  

 december 1963. Samtidig ophæves bekendtgørelse nr. 232 af 30. august 1956 om  

 salmonellainfektioner hos husdyr med tillægsbekendtgørelse nr. 305 af 26.  

 november 1956.
 Landbrugsministeriet, den 29. maj 1963.
 Karl Skytte.
/J.
Jensen.
