Cirkulæreskrivelse om meddelelse om  

 refusion.
Arbejdsløshedskassens notatpligt.
 Kommentar m.v.:
Kassen mistede retten til refusion, da den ikke kunne forelægge  

 dokumentation for et medlems jobsøgningsaktivitet.
Dette gjaldt  

 uanset, om der konkret havde været anledning til at foretage en  

 rådighedsvurdering.
 Meddelelse om afgørelsen:
 Direktoratet tiltrådte i en klagesag en arbejdsløshedskasses  

 afgørelse om, at kassens medlem som følge af manglende  

 arbejdssøgning ikke stod til rådighed for arbejdsmarkedet efter  

 den 24. september 1996.
 I forbindelse med klagesagens behandling modtog direktoratet blandt andet  

 kopi af kassens notater fra en 39 ugers samtale den 15. december 1994.
 Under punktet "Jobsøgningsaktivitet" var noteret "Ringet til flere  

 forretninger".
 Direktoratet anmodede arbejdsløshedskassen om at fremlægge  

 dokumentation i overensstemmelse med de dagældende regler  

 vedrørende arbejdsløshedskassens notatpligt.
 Arbejdsløshedskassen fremsendte kopi af et brev fra medlemmet,  

 hvori hun oplyste, at hun ikke kunne huske, hvilke forretninger hun ringede  

 til, da det var ca. 4 år tilbage.
 Direktoratet traf herefter afgørelse om, at  

 arbejdsløshedskassen ikke var berettiget til refusion for dagpenge  

 udbetalt til medlemmet for perioden fra den 15. december 1994 til den 24.  

 september 1996 i henhold til § 79, stk. 3, i  

 arbejdsløshedsforsikringsloven.
 Det fremgår af § 79, stk. 3, i  

 arbejdsløshedsforsikringsloven, at en arbejdsløshedskasse  

 mister retten til refusion, hvis arbejdsløshedskassen ikke efter  

 anmodning forelægger dokumentation i overensstemmelse med de regler,  

 der fastsættes af direktøren for  

 arbejdsløshedsforsikringen.
 Direktoratet henviste til § 10, stk. 2, 1. pkt., i den dagældende  

 bekendtgørelse nr. 869 af 12. november 1993 om en  

 arbejdsløshedskasses vejledningspligt og § 26 i den dagældende  

 bekendtgørelse nr. 975 af 10. december 1993 om rådighed og  

 selvforskyldt ledighed.
 Det fremgår af ovennævnte regler med tilhørende  

 vejledninger, at arbejdsløshedskassen ved samtalen skulle have  

 noteret, hvor mange stillinger - inden for og uden for det faglige  

 område - medlemmet havde søgt, hvornår stillingerne var  

 søgt, og om stillingerne var relevante i forhold til medlemmets  

 uddannelses- og beskæftigelsesmæssige område.
 Direktoratet lagde ved afgørelsen vægt på, at  

 arbejdsløshedskassen ikke efterfølgende havde kunnet  

 fremlægge dokumentation i overensstemmelse med ovennævnte.
Direktoratet bemærkede, at retten til refusion ikke afhang af, om  

 det kunne konstateres, at medlemmet ikke havde stået til rådighed  

 for arbejdsmarkedet.
Det var således ikke nødvendigt at  

 påvise, at der var sket en fejludbetaling.
 Direktoratet henviste i øvrigt til Højesterets dom af 15.  

 august 1996, gengivet i UFR 1996 side 1314.
 Direktoratet fandt endelig, at der ikke var grundlag for at  

 pålægge medlemmet at tilbagebetale de udbetalte dagpenge efter §  

 86, stk. 1, i arbejdsløshedsforsikringsloven.
 Arbejdsløshedskassen klagede over direktoratets  

 afgørelse.
Kassen anførte i klagen, at der ikke ved 39 ugers samtalen var  

 pligt til at vurdere medlemmets rådighed, og at kassen ikke ved  

 samtalen fandt, at der var tvivl om medlemmets rådighed.
Kassen fandt  

 på denne baggrund, at der ikke var grundlag for, at refusionen skulle  

 bortfalde.
Direktoratet bemærkede i denne forbindelse, at det ikke havde haft  

 betydning for sagens afgørelse, om der konkret havde været  

 anledning til at foretage en rådighedsvurdering.
Det afgørende  

 havde således været, at kassen ikke kunne fremlægge  

 dokumentation i overensstemmelse med de dagældende regler.
 Arbejdsministeriet tiltrådte direktoratets afgørelse med  

 henvisning til, at dokumentationskravet efter lovens § 79, stk. 3,  

 omfatter detaljerede oplysninger om medlemmets jobsøgningsaktivitet i  

 overensstemmelse med de anførte bekendtgørelser med  

 tilhørende vejledninger, at kassen hverken ved det oprindelige  

 notat fra 39 ugers samtalen eller efterfølgende havde opfyldt  

 dokumentationskravet, og at det var uden betydning for  

 afgørelsen, om der konkret havde været anledning til at foretage  

 en rådighedsvurdering.
 Arbejdsministeriet fandt endelig, jf. lovens § 79, stk. 4, at der ikke var  

 oplyst sådanne ganske særlige omstændigheder, som kunne  

 tale for at fravige § 79, stk. 3.
