(Til samtlige amtsråd, Københavns  

 kommunale skolevæsen samt Frederiksberg kommunale skolevæsen) Siden lov om fritidsundervisning trådte i kraft 1. august 1969 har  

 undervisning i dans været udelukket fra tilskud i henhold til denne lov.  

 Begrundelsen herfor er, at en godkendelse som fritidsundervisning af  

 danseundervisning vil kunne skade hævdvundne erhvervsmæssige interesser.
I  

 direktoratets cirkulære af 22. september 1973 om afgrænsninger i emnekredsen  

 for fritidsundervisning for voksne er bestemmelsen gentaget, og det er  

 understreget, at jazzballet er omfattet heraf, men at folkedans som hidtil  

 vil kunne godkendes.
Idræt i teori og praksis kan ikke godkendes som fritidsundervisning for  

 voksne.
Der er dog her gjort en undtagelse for så vidt angår  gymnastik . I  

 tidligere omtalte cirkulære af 22. september 1973 er denne undtagelse  

 begrænset til motionsgymnastik , idet den mere idrætsprægede gymnastik må  

 dele de vilkår, der iøvrigt gælder for idrætsaktiviteter.
Motionsgymnastik  

 omfatter i henhold til cirkulæret også afspænding, rytmik og yoga.
 Da det har vist sig, at det i nogle tilfælde kan være vanskeligt at skelne  

 mellem dans i forskellige former og visse gymnastikformer, skal det nærmere  

 præciseres hvilket indhold, der må lægges i de forskellige betegnelser.
 1. Dans , der ikke kan modtage tilskud, har til formål at give en  

 undervisning i forskellige danse, der anvendes til selskabsbrug, som indgår i  

 discipliner, hvori der afholdes konkurrencer på nationalt og internationalt  

 plan.
 2. Ballet , der heller ikke kan modtage tilskud, opfattes som en æstetisk  

 disciplin, der har til formål at give et (kunstnerisk) udtryk gennem dansen.  

 Dette gælder både klassisk ballet og jazzballet.
 3. Folkedans må for at kunne godkendes have en kulturhistorisk,  

 folkloristisk tradition som baggrund, og kan ikke omfattes af danse, der kan  

 henregnes under 1., selv om nogle af dem har et folkloristisk udspring.
4. Motionsgymnastik , herunder afspænding, rytmik og yoga, har til formål  

 at holde kroppen i almindelig god form og derved fremme sundhedstilstand og  

 velbefindende.
En sådan undervisning vil kunne benytte sig af forskellige  

 former for musik, uden at der af den grund er tale om dans.
 Det må forudsættes, at det er uddannede danselærere og koreografer, der  

 varetager undervisningen i dans, henholdsvis ballet, mens lærere, der  

 underviser i motionsgymnastik må have en gymnastikpædagogisk uddannelse, evt.  

 uddannelse som afspændingspædagog.
 Ved vurderingen af en undervisning må der således tages stilling til  

 formål, indhold og lærerkvalifikationer, og det er ikke det ene afgørende,  

 hvilken fagbetegnelse, holdet har fået - selv om man må opfordre til så  

 dækkende en fagbetegnelse som muligt, - men hvilken undervisning der rent  

 faktisk gives.
Undervisningsministeriet, direktoratet for ungdomsundervisning, den 21. november 1973.
