Monopoltilsynet havde efter forhandling med Margarine-Compagniet  

 godkendt forskellige fravigelser af den gældende pris- og kalkulationsordning  

 for bordmargarine.
Danske Husmødres Forbrugerråd indbragte denne afgørelse  

 for Monopol-ankenævnet.
 Margarine-Compagniet påstod sagen afvist, bl.a. med henvisning til, at  

 forbrugerrådet ikke kunne anses for klageberettiget, idet organisationen  

 efter selskabets omfattelse ikke hørte til de parter inden for erhvervslivet,  

 hvis interesser mere direkte berørtes af en af Monopoltilsynet truffet  

 afgørelse.
 Ankenævnet fulgte ikke afvisningspåstanden, idet nævnet fandt, at  

 forbrugerrådet måtte anses for at have en væsentlig berettiget interesse i at  

 få den trufne afgørelse prøvet, og at loven ikke udelukker dette.
KENDELSE Ved skrivelse af 26. november 1958 har Danske Husmødres Forbrugerråd  

 klaget over en af monopolrådet i et møde den 19. november 1958 truffen  

 beslutning, der ligger til grund for monopoltilsynets under 27. s.m. trufne  

 afgørelse, hvorefter tilsynet som ændring i en kalkulationsordning for A/S  

 Margarine-Compagniet M.C. (i det følgende benævnt M.C.) har godkendt et  

 bruttotillæg på ... øre for et nyt mærke bordmargarine, en såkaldt  

 Supermargarine , som er en væsentlig dyrere kvalitet end standardmargarinen.
Sagen har været behandlet på møder i nævnet den 6. og den 14. januar 1959.  

 På det første møde var såvel klageren som monopoltilsynet og M.C.  

 repræsenteret.
Proceduren for nævnet har efter M.C.'s begæring ifølge  

 beslutning af nævnets formand efter forudgående forhandling med parterne ikke  

 været offentlig.
Klageren, der ved proceduren for nævnet har været repræsenteret af  

 landsretssagfører, fru L.
Victor Hansen, har nedlagt påstand om, at den af  

 monopoltilsynet trufne afgørelse ændres, principalt således at bruttotillæget  

 for den hidtidige bordmargarine, subsidiært således at bruttotillæget for det  

 nye mærke bordmargarine nedsættes væsentligt.
 Monopoltilsynet har påstået den påklagede afgørelse stadfæstet.
 Endvidere har højsteretsagfører Gert Jessen for M.C. påstået, principalt  

 at klagen afvises, subsidiært at den påklagede afgørelse stadfæstes.
Det fremgår af sagen, at monopoltilsynet for M.C. og de heri samarbejdende  

 virksomheder, Otto Mønsted A/S, Solo Fabrikken A/S samt A/S  

 Margarinefabrikken ALfa, efter forhandling med M.C. har fastsat en pris- og  

 kalkulationsordning for bordmargarine med gyldighed for perioden 1/1-1958 til  

 31/12-1960, hvorefter M.C.'s priser til detailhandler baseres på  

 kalkulationer, der efter nærmere fastsatte regler giver dækning for udgifter  

 til råvarer (olier), hjælpestoffer og emballage og herudover et bruttotillæg  

 på ... øre pr. kg. til dækning af fabrikations- og salgsomkostninger m.v.  

 samt nettoavance.
Denne ordning har monopoltilsynet efter forhandling med  

 M.C. tilladt fraveget på forskellige punkter med hensyn til det nye mærke,  

 således at direkte merudgifter til råvarer og emballage dækkes, og således at  

 bruttotillæget forhøjes med ... øre til ..... øre pr. kg., sålænge salget af  

 det nye mærke ikke overstiger ... pct. af M.C.'s samlede salg af  

 bordmargarine....
Til støtte for sin påstand om afvisning har M.C. gjort gældende, at  

 der ikke foreligger nogen afgørelse i lovens forstand - jfr. § 18 - men alene  

 en godkendelse på grundlag af de forhandlinger, der er ført i henhold til  

 bestemmelserne i monopollovens § 11, hvilket efter selskabets opfattelse må  

 sidestilles med et forlig, der ikke kan være genstand for anke, samt  

at en forbrugerorganisation - som klageren - ikke har adgang til at  

 klage, idet organisationen ikke hører til de erhvervsvirksomheder eller  

 sammenslutninger inden for erhvervslivet, hvis interesser mere direkte  

 berøres af en af monopoltilsynet truffen afgørelse.
I så henseende anføres,  

 dels at en klageadgang for andre end dem, der efter almindelige principper  

 anerkendes at have partsinteresser, vil virke særlig urimelig, når hensyn  

 tages til, at loven ikke indeholder frist for klageadgangen, og at denne  

 urimelighed bliver særlig iøjnefaldende, når der som her er tale om en med  

 vedkommende erhvervsvirksomhed truffen ordning, dels at ifølge lovens § 18,  

 stk. 9, kun klageren og monopoltilsynet har ankeret til domstolene, således  

 at M.C. er udelukket fra at indbringe sagen for domstolene, hvis nævnet ikke  

 giver selskabet medhold.
Endelig anfører M.C., at når bestemmelserne i lovens  

 § 18, stk. 3, foreskriver, at kun klageren skal have adgang til at gøre sig  

 bekendt med det for nævnet foreliggende materiale, må dette efter M.C.'s  

 opfattelse forudsætte, at kun den, der har direkte partsinteresser, kan være  

 klager.
Monopoltilsynet, der ikke bestrider, at det kan være underkastet tvivl, om  

 en forbrugersammenslutning i et tilfælde som det foreliggende har adgang til  

 at klage, har dog for sit vedkommende ikke fundet tilstrækkeligt grundlag for  

 at påstå sagen afvist, idet tilsynet herved har lagt vægt på, at  

 forbrugerrådet efter tilsynets skøn har en væsentlig berettiget interesse i  

 at få den trufne afgørelse prøvet, og at lovens bestemmelser ikke udelukker  

 dette.
Efter tilsynets opfattelse kan bestemmelserne i monopollovens § 18  

 ikke være begrænset til at omfatte pålæg, men må også omfatte monopolrådets  

 og monopoltilsynets stillingtagen til, om resultatet af en i henhold til  

 lovens § 11 ført forhandling med en erhvervsvirksomhed eller  

 erhvervsorganisation er tilstrækkelig til at bringe de i § 11 omhandlede  

 skadelige virkninger af konkurrencebegrænsninger til ophør.
 Klageren, der har kunnet tilslutte sig det af monopoltilsynet i denne  

 henseende anførte, har yderligere henvist til, at lovens manglende klagefrist  

 må forekomme lige urimelig, hvem der end måtte have adgang til at klage, og  

 at man må gå ud fra, at tilsynet næppe ville nægte at imødekomme en begæring  

 fra M.C. om at indbringe nævnets afgørelse for domstolene, under hvilken sag  

 M.C. i så fald ville kunne intervenere til støtte for tilsynets standpunkt.  

 Videre har klageren gjort gældende, at forbrugerorganisationer i  

 monopollovens § 13, stk. 2, ligestilles med brancheorganisationer og i lov  

 nr. 135 af 25/5-1956 om indseende med priser ligestilles med producent- og  

 handelsorganisationer, samt at forbrugerrådet ved bekendtgørelse nr. 179 af  

 25/5-1955 har fået bemyndigelse til at begære forfølgning for overtrædelse af  

 konkurrencelovens § 1, jfr. § 2, og således i denne relation er ligestillet  

 med erhvervsorganisationer.
Klageren, der ikke bestrider M.C.'s ret til at få dækket de direkte  

 merudgifter til råvarer og emballage, finder, at M.C. ikke har dokumenteret  

 at have et berettiget krav på at opnå monopoltilsynets godkendelse af en  

 forhøjelse af bruttotillæget med ... øre, og har til støtte for sine påstande  

 særligt anført, at der til denne stigning ikke svarer nogen kompensation for  

 forbrugerne i form af bedre kvalitet og service, men kun en  

 omkostningsfordyrende deling af markedet.
Klagerne bemærker, at den nedgang i  

 produktiviteten, som fremstilling af flere mærker fremfor eet altid vil  

 medføre, i sig selv er beklagelig, at eventuelle øgede omkostninger til ....  

 bør dækkes af ... ved en øget omsætning, og at de i forhøjelsen indeholdte  

 ... øre pr. kg. til reklameudgifter, der lægges til de allerede i henhold til  

 den hidtil gældende ordning kalkurede ... øre pr. kg. til reklameudgifter, er  

 et exorbitant stort beløb...
Monopoltilsynet anfører, at M.C. også ved sin prisfastsættelse for det nye  

 mærke margarine vil øve en væsentlig indflydelse på prisdannelsen for  

 bordmargarine, og at denne prisfastsættelse derfor er omfattet af  

 monopollovens bestemmelser.
Tilsynet har på grundlag af samtlige foreliggende  

 oplysninger ikke ment at kunne kræve bruttotillæget ansat lavere end ... øre  

 pr. kg., idet tilsynet ikke har fundet anledning til at nægte M.C. dækning  

 for direkte merudgifter i forbindelse med den nye vares produktion og  

 pakning.
Med hensyn til indregning af salgs- og reklameomkostninger har  

 tilsynet været henvist til at udøve et skøn, hvorved tilsynet bemærker, at  

 der til fastsættelsen af det rimelige beløb pr. kg. yderligere knytter sig  

 vanskeligheden ved at bedømme, hvilken størrelse salget af den nye vare vil  

 opnå, hvorhos der efter tilsynets opfattelse under skønnet endvidere må  

 inddrages spørgsmålet om, hvorledes salget af det nye mærke vil påvirke  

 selskabets totale omsætning af bordmargarine, idet det er sandsynligt, at et  

 vist salg af det nye mærke opnås på beskostning af salget af selskabets  

 standardkvalitet ( Oma ). Efter de af selskabet over for tilsynet afgivne  

 oplysninger om størrelsen af de budgetterede indarbejdelsesomkostninger vil  

 disse ikke inden for de to år, for hvilke godkendelsen, foreløbig er meddelt,  

 kunne dækkes, selv om der måtte opnås en samlet produktionsforøgelse på ...  

 pct.
Ved godkendelsen af ordningen har tilsynet derhos taget i betragtning,  

 at omsætningen af det nye mærke i de første to år højest vil kunne andrage ..  

 pct. af den samlede omsætning af bordmargarine, og at fremstilling af den nye  

 margarinekvalitet efter tilsynets opfattelse ikke bør hindres, især da en  

 sådan må anses for at være et rimeligt led såvel i margarineindustriens  

 bestræbelser for at øge salget som i forberedelserne til en eventuel kommende  

 ændring i markedsforholdene, hvorunder det vil være påkrævet, at den danske  

 industri er på højde med den udenlandske.
M.C., der over for monopoltilsynet principielt har indtaget det  

 standpunkt, at der ikke i monopolloven er hjemmel til og i hvert fald ikke i  

 den foreliggende sag er grundlag for at nægte kalkulationsfrihed for den nye  

 margarine, har oplyst, at M.C. virker i konkurrence med en række større og  

 mindre margarinefabrikker, som ikke er undergivet kontrol af monopoltilsynet,  

 og at M.C.'s omsætning af bordmargarine kun andrager ca. 50 pct. af den  

 samlede omsætning af bordmargarine. ... Videre anfører M.C. til støtte for  

 sin påstand om stadfæstelse af den påklagede afgørelse, at den af selskabet  

 med monopoltilsynet trufne ordning ikke medfører eller kan antages at ville  

 medføre urimelige priser eller andre urimelige følger.
Endvidere påpeges, at  

 der ikke i loven er hjemmel til at hindre, at nye varer bringes frem på  

 markedet, og at både forbrugerhensyn, industrihensyn og almindelige  

 erhvervsøkonomiske hensyn tilsiger, at industriens mulighed for at bringe nye  

 og bedre produkter på markedet ikke hæmmes.
Efter M.C.'s opfattelse får  

 forbrugerne faktisk kompensation for den højere pris i form af en bedre vare,  

 og der indgår ikke i kalkulationen omkostninger, som ikke er nødvendige til  

 varens fremstilling og afsætning.
 Nævnet finder, at den af monopoltilsynet efter forhandling med M.C.  

 godkendte ordning må anses som en af tilsynet i henhold til monopolloven  

 truffen afgørelse, som ifølge lovens § 18 kan påklages til ankenævnet.  

 Herefter, og idet forbrugerrådet, henset til de interesser rådet varetager og  

 til den stilling, som i lovgivningen på forskellig måde er tillagt  

 forbrugerorganisationerne til varetagelse af disses interesser, i et tilfælde  

 som det foreliggende findes at måtte have adgang til at klage til ankenævnet,  

 kan den nedlagte afvisningspåstand ikke tages til følge.
 I henhold til de grunde, som efter det foran oplyste har været afgørende  

 for monopoltilsynet ved godkendelsen af den omhandlede ordning, og idet  

 nævnet ikke i det af klageren anførte finder tilstrækkeligt grundlag til at  

 tilsidesætte det af tilsynet udøvede skøn over rimeligheden af et  

 bruttotillæg på ... øre pr. kg for det nye mærke bordmargarine, vil den  

 påklagede afgørelse være at stadfæste.
 Et af nævnets medlemmer finder dog, at der ikke af monopoltilsynet er  

 forelagt tilstrækkelige oplysninger til at det kan anses for godtgjort, at de  

 af M.C. påståede omkostningsforøgelser ved produktionen af den nye  

 Supermargarine er nødvendige, ligesom det synes tvivlsomt, om den anslåede  

 udgift til reklame til indarbejdelse af det nye mærke er påkrævet, men under  

 hensyn til at ordningen kun gælder for 2 år, og at det vil stå konkurrerende  

 margarinefabrikker frit for at bringe en tilsvarende kvalitet som  

 Supermargarinen på markedet, har pågældende medlem dog ment at kunne  

 tilslutte sig afgørelsen.
 Herefter bestemmes:
 Den ovennævnte af monopoltilsynet under 27. november 1958 trufne afgørelse  

 stadfæstes.
