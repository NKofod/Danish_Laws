Fremsat den 23. november 2021 af Marie Bjerre (V), Thomas Danielsen (V), Mark Grossmann (V), Carsten Kissmeyer (V), Christoffer Aagaard Melson (V) og Ulla Tørnæs (V) Forslag til folketingsbeslutning om fremrykning af udfasningen af kul fra Nordjyllandsværket til 2025 Folketinget pålægger regeringen inden årets udgang at udarbejde en kvalificeret plan for udfasningen af kul fra Nordjyllandsværket senest i 2025.
Bemærkninger til forslaget Klimaforandringerne er alvorlige.
Det viser sommerens vejr og den nyeste rapport fra FNs klimapanel (»Climate Change 2021  The Physical Science Basis, Summary for Policymakers«, IPCC, 2021). Rapporten viser, at mængden af drivhusgasser i atmosfæren påvirker temperaturstigningen lineært, og som Klimarådet formulerer det, vil hver eneste enhed af drivhusgas, der udledes fra i dag, og indtil vi når nettonuludledning, bidrage til at øge opvarmningen yderligere (»Kommentering af Klimaprogram 2021«, Klimarådet, oktober 2021). Derfor er det ikke kun klimamålet i 2030, der er centralt, men også mængden af drivhusgasser, der udledes indtil da.
Regeringen har med Socialistisk Folkeparti, Radikale Venstre og Enhedslisten indgået en aftale om et indikativt 2025-reduktionsmål på 50-54 pct.
Selv om Venstre ikke var indkaldt til forhandlingerne om dette mål, har Venstre besluttet at støtte op om målet, men finder, at det vigtige må være, at man gør aktivt brug af virkemidler, der får Danmark i mål.
 Imidlertid mangler der ifølge regeringen fortsat en reduktion på mellem 1-4,1 mio. t CO2-e for at nå delmålet i 2025 (Klima-, Energi- og Forsyningsministeriet, »Klimaprogram 2021«, september 2021).
 Regeringens egen klimarådgiver, Klimarådet, kritiserer i deres »Kommentering af Klimaprogram 2021« regeringens »Klimaprogram 2021« for at have mangelfuld kommunikation om 2025-målet, og for at have for få virkemidler til at nå delmålet.
 Klimarådet peger i kommenteringen af »Klimaprogram 2021« blandt andet på, at et virkemiddel, der kan bidrage til målopfyldelse i 2025, er en fremrykning af kuludfasningen fra Nordjyllandsværket til 2025. Ifølge regeringens »Klimaprogram 2021« vil en fremrykning af udfasningen af kul fra Nordjyllandsværket give en reduktion i CO2-udledning på 0,42 mio. t i 2025, og det vil derfor føre Danmark markant tættere på at nå delmålet i 2025 (Klima-, Energi- og Forsyningsministeriet, »Klimaprogram 2021«, september 2021).
 Som det ser ud nu, bliver Danmark nr. 16 eller 17 til at udfase kul af elproduktionen i Europa, så medmindre der bliver truffet en ny beslutning, er Danmark derfor ikke et foregangsland, når det kommer til brugen af kul (»Danmark er middelmådig, når det kommer til Dan Jørgensens hedeste klimaønske«, Klimamonitor, den 18. november 2021).
 Både Aalborg Forsyning og Klimarådet gør opmærksom på, at en fremrykning af kuludfasning på Nordjyllandsværket fra 2028 til 2025 kræver en hurtig afklaring, og det haster derfor med at komme i gang med arbejdet.
Aalborg Forsyning har selv estimeret, at en fremrykning af udfasningen til 2025 vil koste omkring 400 mio. kr. i engangsudgift til omstillingen, som skal dække tabet ved at fremskynde kuludfasningen fra 2028 til 2025. Der vil også være nogle omkostninger for tabte energiafgifter forbundet med udfasningen, som også skal håndteres.
Klima-, energi- og forsyningsministeren har selv estimeret, at den samlede statslige omkostning ved fremrykning udgør ca. 750 mio. kr. (Klima-, Energi- og Forsyningsudvalget, L 31  svar på spørgsmål 2). Venstre er villig til at drøfte statslig medfinansiering af en fremrykning af kuludfasningen, så vi undgår en ekstra regning til forbrugerne.
 Venstre mener, at finansieringen skal findes inden for det grønne råderum afsat i Venstres finanslovsprioriteter.
 På den baggrund foreslår Venstre, at regeringen skal udarbejde en kvalificeret plan for en fremrykning af udfasningen af kul fra Nordjyllandsværket til 2025 inden årsskiftet, fordi beslutningen haster, hvis det skal nås inden 2025.
Skriftlig fremsættelse Marie Bjerre (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om fremrykning af udfasningen af kul fra Nordjyllandsværket til 2025.
(Beslutningsforslag nr.
B 47) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
