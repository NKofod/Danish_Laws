Fremsat den 17. november 2021 af Katarina Ammitzbøll (KF), Mette Abildgaard (KF), Mona Juul (KF) og Søren Pape Poulsen (KF) Forslag til folketingsbeslutning om at indføre en ny strategi for vedvarende energi, således at elpriserne fremadrettet bliver billigere, danskerne får flere penge til rådighed til sig selv, forsyningssikkerheden styrkes og den grønne omstilling accelereres Regeringen pålægges inden sommeren 2022 at indføre en ny strategi for vedvarende energi, således at elpriserne fremadrettet bliver billigere, danskerne får flere penge til rådighed til sig selv og virksomhedernes konkurrenceevne beskyttes.
Samtidig skal strategien sikre, at Danmark har en høj forsyningssikkerhed, og at vi kommer i mål med den grønne omstilling, herunder målet om 100 pct. grøn strøm i 2030. Strategien skal både indeholde konkrete kortsigtede og langsigtede løsninger for, hvordan Danmark imødekommer de stigende elpriser, således at danskerne ikke får færre penge til sig selv.
Bemærkninger til forslaget Den seneste tid er priserne på naturgas og el steget voldsomt på det danske marked.
Beregninger foretaget af Dansk Industri viser, at alene i år er priserne på naturgas steget med 206 pct., mens elpriserne er steget med 149 pct.
Det får ifølge Danmarks største elselskaber en almindelig families elregning til at stige op mod 45-50 pct. på årsbasis (»Din elregning eksploderer lige nu  og det er et forvarsel om fremtidens grønnere samfund«, Berlingske, den 21. september 2021). Samtidig ser vi store udfordringer for de omkring 400.000 familier, som opvarmer deres bolig med naturgas.
De vil nemlig få en ekstraregning på 9.600 kr. pr. år eller 800 kr. pr. måned.
Det er 85 pct. mere end for et år siden (»Energiprisernes himmelflugt kan koste danske familier op til 1.000 kroner  om måneden«, Berlingske, den 16 september 2021).
Udbygningen med vedvarende energi i Danmark har de seneste år oplevet en markant opbremsning, og udbygningen er slet ikke på niveau med forventningerne og klimamålene (»Nok grøn strøm til grøn omstilling? «, Wind Denmark, september 2021), og manglen på vedvarende energi har været en udfordring som følge af genåbningen af og en stigende efterspørgsel på el (»Energiprisernes himmelflugt kan koste danske familier op til 1.000 kroner  om måneden«, Berlingske, den 16. september 2021). Genåbningen har fået efterspørgslen til at stige markant, og de stigende naturgaspriser har betydet stigende elpriser, da elproduktion på gaskraftværker har stor betydning for elprisen.
Dertil har Norge og Sverige været ramt af manglende regn, hvilket har medført lavere produktion af vedvarende energi på vandkraftværkerne.
Samtidig har vinden over det meste af Nordeuropa ganske usædvanligt lagt sig i de seneste uger, så produktionen af grøn strøm har også været relativt lav.
Det har tydeliggjort, at der mangler en national strategi for produktion af vedvarende energi, der kan løse de udfordringer, der er forbundet med det nuværende og de kommende behov for vedvarende energi.
Stigende energipriser betyder, at det haster med at udbygge produktionen af vedvarende energi over hele landet, hvor det er relevant og under hensyntagen til det kommunale selvstyre, så lokal planlægning ikke bliver en bremseklods for den grønne omstilling.
Det skal ikke blive dyrere at være dansker, og derfor bør regeringen iværksætte initiativer, der modvirker de dyre gas- og elregninger og styrker forsyningssikkerheden, som er afgørende for den grønne omstilling.
Det bør ske ved at indføre initiativer, der sikrer en markant øget udbygning med vedvarende energi i Danmark på både kort, mellemlang og lang sigt.
Dertil skal der også indføres initiativer på kort sigt, der sikrer, at danskerne ikke rammes på deres rådighedsbeløb.
Skriftlig fremsættelse Katarina Ammitzbøll (KF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at indføre en ny strategi for vedvarende energi, således at elpriserne fremadrettet bliver billigere, danskerne får flere penge til rådighed til sig selv, forsyningssikkerheden styrkes og den grønne omstilling accelereres.
(Beslutningsforslag nr.
B 39) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
