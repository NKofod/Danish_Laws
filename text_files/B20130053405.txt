Bekendtgørelse om en kort frist for skatteansættelse af personer med enkle økonomiske forhold I medfør af § 26, stk. 1, 5. pkt., i skatteforvaltningsloven, jf. lovbekendtgørelse nr. 175 af 23. februar 2011, fastsættes:
Frister for personer med enkle økonomiske forhold § 1. Uanset fristen i skatteforvaltningslovens § 26, stk. 1, 1. pkt., skal SKAT afsende varsel om foretagelse eller ændring af en ansættelse af indkomst- eller ejendomsværdiskat for fysiske personer senest den 30. juni i det andet kalenderår efter indkomstårets udløb.
Dog gælder fristen i skatteforvaltningslovens § 26, stk. 1, 1. pkt., i følgende tilfælde:
 1) Når den skattepligtige ikke har enkle økonomiske forhold, jf. § 2.
 2) Når den skattepligtige selv anmoder om genoptagelse af sin skatteansættelse, jf. skatteforvaltningslovens § 26, stk. 2. Fristen i skatteforvaltningslovens § 26, stk. 1, 1. pkt., gælder i så fald for de ændringer af ansættelsen, der er en følge af genoptagelsesanmodningen.
 3) Når SKAT agter at nedsætte en skatteansættelse.
4) Når en ændring af en skatteansættelse er begrundet i et forhold, og et helt tilsvarende forhold begrunder genoptagelse af en skatteansættelse for et tidligere indkomstår.
Fristen i skatteforvaltningslovens § 26, stk. 1, 1. pkt., gælder i så fald for ændringen af skatteansættelsen for det tidligere indkomstår.
Stk. 2. Når fristen i stk. 1, 1. pkt., gælder, skal den varslede ansættelse foretages senest den 1. oktober i det andet kalenderår efter indkomstårets udløb.
Hvis det har betydning for den skattepligtiges mulighed for at varetage sine interesser, at fristen forlænges, skal SKAT dog imødekomme en anmodning om en rimelig fristforlængelse.
Personer, der ikke har enkle økonomiske forhold § 2. En skattepligtig anses ikke for at have enkle økonomiske forhold, hvis den skattepligtige 1) ikke modtager en årsopgørelse i stedet for en selvangivelse efter § 1, stk. 1, i bekendtgørelse om fysiske personers modtagelse af en årsopgørelse i stedet for en selvangivelse, 2) er omfattet af § 2, stk. 1 eller 3, i bekendtgørelsen om fysiske personers modtagelse af en årsopgørelse i stedet for en selvangivelse, 3) har status som hovedaktionær efter aktieavancebeskatningsloven, 4) har aktiver eller passiver af betydning for skatteansættelsen i udlandet, Færøerne eller Grønland, eller 5) har valgt at blive beskattet efter grænsegængerreglerne i kildeskattelovens afsnit I A.
 Stk. 2. Hvis den skattepligtige er omfattet af nr. 1, 2, 3, 4 eller 5, er ingen del af ansættelsen omfattet af den korte ligningsfrist.
Ekstraordinær ansættelse § 3. Fristerne i § 1 gælder ikke, når betingelserne for ekstraordinær ansættelse efter skatteforvaltningslovens § 27 er opfyldt.
Skatteforvaltningslovens § 27 gælder i så fald for de punkter i ansættelsen, der omfattes heraf.
For de øvrige dele gælder den korte ligningsfrist.
Frister for afledte ændringer af en ægtefælles ansættelse § 4. Uanset fristerne i § 1, stk. 1, og i skatteforvaltningslovens § 26, stk. 1, 1. pkt., og i § 27, stk. 1, nr. 2, skal en ændring af en ansættelse af indkomst- eller ejendomsværdiskat, som er en direkte følge af en ansættelse for det samme eller et andet indkomstår vedrørende den skattepligtiges ægtefælle, som den skattepligtige var samlevende med ved indkomstårets udløb, varsles senest 30 dage efter, at den anden ægtefælles ansættelse er foretaget.
Den varslede ansættelse skal foretages senest tre måneder efter varslingen.
Hvis det har betydning for den skattepligtiges mulighed for at varetage sine interesser, at fristen forlænges, skal SKAT dog imødekomme en anmodning om en rimelig fristforlængelse.
Ikrafttræden § 5. Bekendtgørelsen træder i kraft den 1. juni 2013 og har virkning fra indkomståret 2013.
 Stk. 2. Med virkning fra indkomståret 2013 ophæves samtidig bekendtgørelse nr. 1095 af 15. november 2005 om en kort frist for skatteansættelse af personer med enkle økonomiske forhold.
