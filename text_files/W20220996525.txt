Ligebehandlingsnævnets afgørelse om etnisk oprindelse - hudfarve og race - sagsbehandling - ej medhold J.nr. 22-35393 En mand klagede over, at det indklagede ministerie havde udsat ham for forskelsbehandling i forbindelse med, at ministeriet havde besvaret hans henvendelse.
 Klagen blev indbragt for Ligebehandlingsnævnet den 20. marts 2022.
Nævnet vurderede, at manden ikke havde påvist faktiske omstændigheder, som gav anledning til at formode, at der var udøvet forskelsbehandling.
Nævnet afviste derfor at behandle klagen.
 Afgørelsen blev truffet af et medlem af nævnets formandskab.
 Klagen angår påstået forskelsbehandling på grund af religion, tro, national eller etnisk oprindelse i forbindelse med klagers henvendelser til indklagede i februar og marts 2022.
Ligebehandlingsnævnets afgørelse Ligebehandlingsnævnet tiltræder sekretariatets afvisning af sagen.
Sagens behandling Afgørelsen er truffet af et medlem af Ligebehandlingsnævnets formandskab.
Sagsfremstilling Klager klagede den 8. februar 2022 til indklagede, Statsministeriet, fordi klager mente, at der var sket overtrædelse af den Europæiske Menneskerettighedskonvention og den Universelle Deklaration om Menneskerettigheder i forbindelse med sit ophør på et lægedansk kursus.
Klager angav, at der ikke var en klagemyndighed i Danmark, som kunne behandle klagen, hvorfor han klagede til Statsministeriet.
Indklagede svarede klager ved e-mail af 9. februar 2022. Indklagede oplyste, at de ikke kunne fastslå hvilken myndighed, som klager ønskede at klage over.
Klager blev herefter opfordret til at søge vejledning ved Justitsministeriet.
 Ved e-mail af 9. februar 2022 fastholdt klager, at han kunne klage til Statsministeriet.
Ved e-mail af 10. februar 2022 anførte klager til indklagede, at han nu ønskede at klage over den danske regering.
Klager oplyste også, at Statsministeriet kunne finde flere oplysninger hos PET.
 Indklagede svarede klager ved e-mail af 11. februar 2022, hvori ministeriet henholdt sig til ministeriets svar af 9. februar 2022.
 Ved e-mail af 12. februar 2022 oplyste klager, at han klagede til Statsministeriet over ministeriets overtrædelse af den Europæiske Menneskerettighedskonvention og den Universelle Deklaration om Menneskerettigheder.
 Ved e-mail af 1. marts 2022 anmodede klager om status på sin sag ved indklagede.
 Indklagede besvarede klagers e-mail den 2. marts 2022, hvori der blev henvist til indklagedes e-mails af 9. og 12. februar 2022.
 Ved e-mail af 12. marts 2022 anmodede klager Statsministeriet om svar på, hvilken klagemyndighed i Danmark, der har mandat til at behandle klager over brud på og overtrædelse af FNs konventioner og andre internationale konventioner, som Danmark har underskrevet.
 Klagen blev herefter modtaget i Ligebehandlingsnævnet den 20. marts 2022.
 Klager fremsatte i e-mail af 24. juli 2022 en beløbsmæssig påstand om betaling af en godtgørelse på ikke mindre end 8.919,82 kr.
Den 3. august 2022 traf Sekretariatet for Ligebehandlingsnævnet afgørelse om at afvise sagen.
Ligebehandlingsnævnet har ikke kompetence til at behandle klager over forskelsbehandling på grund af religion og tro uden for arbejdsmarkedet.
Afgørelsen var derfor begrundet i, at klagen ikke skønnedes egnet til behandling ved nævnet.
Ved e-mail af 9. august 2022 klagede klager over sekretariatets afvisning.
Klager angav samtidig, at han blev udsat for forskelsbehandling på grund af national og etnisk oprindelse.
 Efter indholdet af klagen har Ligebehandlingsnævnet ikke fundet anledning til at foretage partshøring af indklagede.
Parternes bemærkninger Klager gør gældende, at han blev udsat for forskelsbehandling som følge af indklagedes besvarelse af hans e-mails.
Klager blev udsat for forskelsbehandling på grund af religion og tro Klager blev også udsat for forskelsbehandling på grund af national og etnisk oprindelse.
 Klager gør gældende, at indklagede forsøgte at forhindre ham i at få en kopi af sine breve til indklagede og indklagedes svar herpå.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af religion, tro, national oprindelse eller etnisk oprindelse efter lov om forbud mod forskelsbehandling på arbejdsmarkedet mv. (forskelsbehandlingsloven) Ligebehandlingsnævnet behandler også klager over forskelsbehandling på grund af etnisk oprindelse efter lov om etnisk ligebehandling.
 Klager gør gældende, at den indklagede myndighed udsatte ham for forskelsbehandling på grund af religion, tro, national oprindelse og etnisk oprindelse.
 Nævnet vurderer, at en klage over en myndigheds svar på en henvendelse fra en borger i denne situation vedrører forskelsbehandling uden for arbejdsmarkedet.
 Ligebehandlingsnævnet kan ikke behandle klager over forskelsbehandling på grund af religion, tro eller national oprindelse uden for arbejdsmarkedet.
 Nævnet har derfor ikke kompetence til at behandle den del af klagen, som angår forskelsbehandling på grund af religion, tro og national oprindelse.
 Det fremgår af lov om etnisk ligebehandling, at det påhviler klager at påvise faktiske omstændigheder, som giver anledning til at formode, at der er udøvet forskelsbehandling på baggrund af etnisk oprindelse.
Nævnet vurderer, at du ikke har påvist faktiske omstændigheder, som giver anledning til at formode, at der er udøvet forskelsbehandling på grund af din etniske oprindelse.
Nævnet har lagt vægt på, at der ikke i de fremlagte e-mails fremgår oplysninger, som tyder på, at du har været udsat for forskelsbehandling på grund af etnisk oprindelse.
 Nævnet tiltræder derfor sekretariatets afgørelse om at afvise behandlingen af klagen.
Sagens oplysninger Sagen er behandlet på grundlag af:
 Klagen af 20. marts 2022  Klagers e-mail af 12. april 2022  Klagers e-mail af 24. juli 2022  Sekretariatets afgørelse om afvisning af 3. august 2022  Klagers e-mail af 9. august 2022 Retsregler Afgørelsen er truffet efter følgende bestemmelser:
