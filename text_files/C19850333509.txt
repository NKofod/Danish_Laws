 Arbejdsformidlingskontorerne.
Lov om ændring af lov om arbejdstilbud til ledige (vedtaget 14/6-85) omhandler bl.a. en uddannelsesydelse til ledige over 25 år.
Det er forudsat i loven og bemærkningerne til denne, at især arbejdsformidlingen informerer de ledige om regionale beskæftigelses- og uddannelsesmuligheder generelt og om uddannelsespladser i lokalområdet.
En sådan orientering af de ledige forudsætter løbende udveksling af informationer mellem uddannelsesinstitutionerne og AF-systemet.
For så vidt angår samarbejdet mellem AF og arbejdsmarkedsuddannelsesinstitutionerne skal det bemærkes, at man finder de eksisterende samarbejdsrelationer fuldt ud egnede til administrationen af den nye ordning.
Hvad angår samarbejdet mellem AF og uddannelsesinstitutionerne under undervisningsministeriets område, har arbejdsministeriet og undervisningsministeriet aftalt følgende procedure.
Arbejdsformidlingen skal med henblik på central og lokal uddannelsesplanlægning af uddannelser relevante for langtidsledige, forsyne undervisningssektoren med oplysninger om de langtidslediges kvalifikationsbaggrund og uddannelsesønsker.
Oplysningerne sendes løbende til arbejdsdirektoratet som videregiver disse via arbejdsministeriet til undervisningsministeriet.
Derudover skal undervisningssektoren forsynes med oplysninger om arbejdsmarkedets efterspørgsel efter kvalificeret arbejdskraft.
Oplysningerne tilsendes såvel centrale som lokale uddannelsesmyndigheder i månederne marts og august/september.
En præcisering af form, indhold og procedure for så vidt angår indsamling og viderebringelse af oplysninger om kvalifikationsbaggrund, uddannelsesønsker og arbejdsmarkedets efterspørgsel, udsendes særskilt til nævnssekretariaterne.
Til brug for AF's vejledning af ledige, der ønsker uddannelser, forsyner uddannelsesinstitutionerne arbejdsformidlingen med oplysninger om uddannelsesaktiviteter.
Til udarbejdelsen af regionale uddannelsesoversigter bør AF som minimum medtage følgende oplysninger:
Uddannelsens navn Undervisningens påbegyndelsestidspunkt Tilmeldingsfrist Antal udbudte pladser Antal ledige pladser Undervisningsgebyr.
I den udstrækning, der lokalt foreligger pjecemateriale om de enkelte uddannelsesområder, kan AF rekvirere dette fra uddannelsesinstitutionerne.
Pjecematerialet skal være egnet til udlevering til gruppen af ledige over 25 år, der kan vælge uddannelsesydelsen.
De enkelte uddannelsesinstitutioner tilstiller hvert kvartal regionskontoret i den antskommune, hvor uddannelsesintitutionerne er placeret, de nævnte oplysninger.
Regionskontoret, der modtager informationerne, er forpligtet til at videregive disse til andre AF-kontorer i regionen og at informere naboregionerne.
Kontakten mellem uddannelsesinstitutionerne og arbejdsformidlingen med henblik på at sikre, at intentionerne i lov om ændring af lov om arbejdstilbud til ledige føres ud i livet skal etableres snarest og senest inden udgangen af juli 1985.
Undervisningsministeriets direktorater har samtidig hermed udsendt skrivelser/cirkulærer til uddannelsesinstitutionerne under direktoratet for erhvervsuddannelserne, direktoratet for folkeskolen og seminarier m.v., direktoratet for gymnasieskolerne og HF direktoratet for folkeoplysning, frie grundskoler m.v. og direktoratet for de videregående uddannelser, ligesom direktoratet til arbejdsmarkedsuddannelserne sender en lignende skrivelse til specialarbejderskolerne.
 P.D.V.
 E.B.
