Cirkulære om ændring af cirkulære for Færøerne om ægteskabs indgåelse § 1 I cirkulære nr. 9 af 7. februar 2002 for Færøerne om ægteskabs indgåelse foretages følgende ændringer:
 1. I §§ 1 og 3, § 9, stk. 1, nr. 5, § 9, stk. 3, 1. pkt., og § 14, stk. 5, 1. pkt., ændres »Civilretsdirektoratet« til: »børne- og socialministeren«.
 2. I § 8 ændres »af Civilretsdirektoratet godkendt blanket« til: »blanket, der er godkendt af børne- og socialministeren«.
 3. § 11 affattes således:
»§ 11.  Under vielseshandlingen spørger den, der foretager vielsen, efter at have fastslået parternes identitet: »Da I over for mig har oplyst, at I ønsker at indgå ægteskab med hinanden, spørger jeg, om du (part 1s fulde navn) vil have (part 2s fulde navn) til ægtefælle? «.
Når part 1 har svaret ja, spørges part 2: »På samme måde spørger jeg dig (part 2s fulde navn), om du vil have (part 1s fulde navn) til ægtefælle? «.
Når part 2 har svaret ja, udtaler den, der foretager vielsen: »Efter at I nu har erklæret at ville ægte hinanden, forkynder jeg jer herved at være ægtefolk.«« § 2 Cirkulæret træder i kraft den 1. juli 2017.
