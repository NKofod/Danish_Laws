Klage over fortsat tvangsmedicinering Sundhedsvæsenets Patientklagenævn fandt, at betingelserne for fortsat tvangsmedicinering var opfyldt.
Nævnet lagde herved vægt på, at selvom der var indtrådt en bedring i patientens tilstand, så var han fortsat psykotisk med vrangforestillinger.
Nævnet lagde videre vægt på, at han tidligere havde været forsøgt behandlet med en række antipsykotiske præparater, uden den ønskede effekt, og at man derfor var i gang med en længerevarende behandling med Cisordinol.
Endelig lagde nævnet vægt på, at selvom han frivilligt indtog Cisordinol depot hver 14. dag, så var han dog ikke i stand til at samarbejde om behandlingen i en sådan grad, at tvangsbehandlingen kunne ophæves.
 Sundhedsvæsenets Patientklagenævn fandt imidlertid, at klagen ikke burde tillægges opsættende virkning, idet nævnet lagde til grund, at der ikke blev truffet en ny beslutning om tvangsbehandling, men at den igangværende tvangsbehandling hvilede på den oprindelige beslutning.
 Nævnet bemærkede i den forbindelse, at i tilfælde, hvor der ikke er truffet en ny beslutning om tvangsbehandling, er det nævnets opfattelse, at der ikke er pligt til at tillægge en klage over fortsat tvangsbehandling opsættende virkning.
