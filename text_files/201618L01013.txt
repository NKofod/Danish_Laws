Ændringsforslag stillet den 29. maj 2017 Ændringsforslag til 3. behandling af Forslag til lov om ændring af lov om arbejdsløshedsforsikring m.v.
(Midlertidig forhøjelse af timebegrænsning for frivilligt, ulønnet arbejde) [af beskæftigelsesministeren (Troels Lund Poulsen)]:
Til § 1 Af beskæftigelsesministeren:
 1) Før nr. 1 indsættes som nyt nummer:
»01. I § 62 a, stk. 2, udgår i 2. pkt. ordene »under Kulturministeriet«.« [Teknisk korrektion af ph.d.-studerendes ret til arbejdsløshedsdagpenge] Til § 2 2) Efter datoen »5. juni 2017« indsættes: », jf. dog stk. 2«.
[Konsekvensændring] 3) Som stk. 2 indsættes:
»Stk. 2. § 1, nr. 01, træder i kraft den 1. juli 2017.« [Tilpasning af ikrafttrædelsesbestemmelsen som følge af ændringsforslaget] Bemærkninger Til nr. 1 Ved lov nr. 1718 af 27. december 2016 blev § 62 a, stk. 2, i lov om arbejdsløshedsforsikring m.v. om ret til dagpenge under uddannelse ændret således, at muligheden for modtagelse af arbejdsløshedsdagpenge samtidig med deltagelse i en ph.d.-uddannelse blev ophævet.
Ændringen blev fremsat den 9. november 2016 som lovforslag nr.
L 63 Forslag til lov om ændring af lov om arbejdsløshedsforsikring m.v.  (Tidspunkt for skift af dagpengesats for unge under 25 år og ph.d.-studerendes ret til arbejdsløshedsdagpenge).
 Konkret blev bestemmelsen med lovforslaget foreslået ændret således, at retten til dagpenge under uddannelse ikke finder anvendelse på »ph.d.-uddannelser omfattet af lov om universiteter og lov om videregående kunstneriske uddannelsesinstitutioner«.
Det bemærkes, at der eksisterer to love vedrørende de kunstneriske uddannelsesinstitutioner.
Det drejer sig om;  Lov om videregående kunstneriske uddannelsesinstitutioner, jf.
LBK nr. 59 af 26. januar 2015. Loven gælder for følgende institutioner under Uddannelses- og Forskningsministeriet: Det Kongelige Danske Kunstakademis Skoler for Arkitektur, Design og Konservering, Arkitektskolen i Aarhus og Designskolen Kolding.
 Lov om videregående kunstneriske uddannelsesinstitutioner under Kulturministeriet, jf.
LBK nr. 732 af 14. juni 2016. Loven gælder for følgende institutioner under Kulturministeriet: Den Danske Scenekunstskole, Den Danske Filmskole, Det Jyske Musikkonservatorium, Det Kongelige Danske Kunstakademis Billedkunstskoler, Det Kongelige Danske Musikkonservatorium, Rytmisk Musikkonservatorium og Syddansk Musikkonservatorium.
 Uddannelses- og Forskningsministeriet har udstedt bekendtgørelse nr. 1039 af 27. august 2013 om ph.d.-uddannelsen ved universiteterne og visse kunstneriske uddannelsesinstitutioner (ph.d.-bekendtgørelsen). Bekendtgørelsen er udstedt i medfør af universitetsloven og lov om videregående kunstneriske uddannelsesinstitutioner.
I forbindelse med Folketingets behandling af L 63 blev den del af forslaget, der henviste til lov om videregående kunstneriske uddannelsesinstitutioner, utilsigtet redaktionelt ændret af Folketingets Lovsekretariat således, at henvisningen til lov om videregående kunstneriske uddannelsesinstitutioner blev tilføjet »under Kulturministeriet«.
Dette var Beskæftigelsesministeriet desværre ikke opmærksom på.
 Konkret betyder den redaktionelle ændring, at ph.d.-studerende ved de kunstneriske institutioner under Uddannelses- og Forskningsministeriet ikke er omfattet af den omtalte lovændring.
Derimod er ph.d.-studerende ved de kunstneriske institutioner under Kulturministeriet omfattet.
Der findes ikke ph.d.-studerende ved institutionerne under Kulturministeriet.
 Der er således tale om en fejl, der hurtigst muligt skal rettes op på.
Den omtalte ændring trådte i kraft den 2. januar 2017, dog således at de nye regler ikke omfatter medlemmer, som forud for den 2. januar 2017 modtog dagpenge under deltagelse i en ph.d.-uddannelse, og hvor uddannelsen gennemføres som en deltidsuddannelse med et timetal på under 20 timer om ugen.
Disse medlemmer bevarer retten til dagpenge under uddannelse efter de hidtil gældende regler.
 For medlemmer, som fra den 2. januar 2017 til og med den 30. juni 2017 overgår til at modtage dagpenge under deltagelse i en ph.d.-uddannelse, hvor uddannelsen gennemføres som en deltidsuddannelse med et timetal på under 20 timer om ugen, finder de hidtil gældende regler i § 62 a i lov om arbejdsløshedsforsikring m.v. fortsat anvendelse i perioden fra den 2. januar 2017 til og med den 30. juni 2017.
 For sidstnævnte gruppe af dagpengemodtagere vil det  i modsætning til medlemmer, som forud for den 2. januar 2017 modtog dagpenge under deltagelse i en ph.d.-uddannelse  ikke være muligt at modtage arbejdsløshedsdagpenge samtidig med deltagelse i et ph.d.-deltidsstudium længere end til den 30. juni 2017.
Dette gælder, uanset på hvilket tidspunkt i perioden medlemmet påbegynder at modtage arbejdsløshedsdagpenge under deltagelse i et ph.d.-deltidsstudium.
Det fremhæves, at ph.d.-studerende ved de kunstneriske institutioner under uddannelses- og Forskningsministeriet ved en fejl ikke er omfattet af den omtalte lovændring, hvilket betyder, at de heller ikke er omfattet af de omtalte overgangsregler.
Den omtalte ændring af lovforslag nr.
L 63 er ikke i overensstemmelse med intentionerne bag lovforslaget og som politisk forudsat.
Det betyder, at ph.d.-studerende, som er omfattet af lov om videregående kunstneriske uddannelsesinstitutioner fortsat efter den 1. juli 2017 kan modtage dagpenge under færdiggørelse af ph.d.-forløbet, hvis ikke loven ændres.
 Som følge heraf foreslås, at henvisningen til »lov om videregående kunstneriske uddannelsesinstitutioner under Kulturministeriet« ændres til en henvisning til »lov om videregående kunstneriske uddannelsesinstitutioner«.
 Dermed sikres, at ph.d.-studerende ved de kunstneriske institutioner under Uddannelses- og Forskningsministeriet bliver omfattet af reglen om, at det ikke er muligt at modtage arbejdsløshedsdagpenge samtidig med deltagelse i en ph.d.-uddannelse.
 Gennemføres denne ændring ikke, vil det have økonomiske konsekvenser for det offentlige i form af udbetaling af dagpenge til ph.d.-studerende, som er omfattet af lov om videregående kunstneriske uddannelsesinstitutioner.
 Det er ikke muligt at anføre denne udgifts størrelse, men det kan oplyses, at det af L 63 fremgår, at mindreudgifterne for det offentlige er på 21,5 mio. kr. i 2017 og 41,7 mio. kr. i 2018 og følgende år.
 Det bemærkes, at det som et element i aftalen af 18. maj 2017 om et nyt dagpengesystem for fremtidens arbejdsmarked er aftalt, at provenuet fra L 63 skal indgå i finansieringen af et kommende lovforslag, der udmønter nævnte aftale.
 Nærværende ændringsforslag vurderes ikke at have særskilte økonomiske konsekvenser, ud over hvad der fremgik af L 63.
Til nr. 2 og 3 Det foreslås, at ændringsforslag nr. 1 træder i kraft den 1. juli 2017. Dermed sikres, at ændringen følger ikrafttrædelsestidspunktet for ændringerne i lov nr. 1718 af 27. december 2016.
 I forhold til overgangsreglerne i nævnte lov fremhæves det, at ph.d.-studerende ved de kunstneriske institutioner under Uddannelses- og Forskningsministeriet ikke er omfattet af den omtalte lovændring, hvilket betyder, at de heller ikke er omfattet af de omtalte overgangsregler.
 Da dette lovforslags ikrafttrædelsestidspunkt i øvrigt er sammenfaldende med det tidspunkt lov nr. 1718 af 27. december 2016 reelt får virkning, vurderes dette ikke at have nogen betydning i forhold til indholdet af overgangsreglen og de ph.d.-studerendes rettigheder i øvrigt.
