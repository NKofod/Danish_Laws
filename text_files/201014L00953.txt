Bilag 1 Betænkning afgivet af Erhvervsudvalget den 26. maj 2011 Betænkning over Forslag til lov om ændring af lov om kommuners udførelse af opgaver for andre offentlige myndigheder og kommuners og regioners deltagelse i selskaber (Udvidelse af visse dispensationsmuligheder med henblik på at styrke private virksomheders muligheder for eksport, f.eks. af sundheds- og velfærdsløsninger) [af økonomi- og erhvervsministeren (Brian Mikkelsen)] 1. Ændringsforslag Økonomi- og erhvervsministeren har stillet 1 ændringsforslag til lovforslaget.
2. Udvalgsarbejdet Lovforslaget blev fremsat den 29. april 2011 og var til 1. behandling den 5. maj 2011. Lovforslaget blev efter 1. behandling henvist til behandling i Erhvervsudvalget.
Dispensation fra § 8 a, stk. 2, i Folketingets forretningsorden Udvalget anmoder om, at Folketinget dispenserer fra reglen i forretningsordenen om, at 2. behandling af lovforslaget ikke må finde sted før 2 dage efter, at offentliggørelsen af betænkningen har fundet sted.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring.
Den 29. april 2011 sendte økonomi- og erhvervsministeren de indkomne høringssvar og et notat herom til udvalget.
Spørgsmål Udvalget har stillet 8 spørgsmål til økonomi- og erhvervsministeren til skriftlig besvarelse, som denne har besvaret.
3. Indstillinger og politiske bemærkninger Udvalget indstiller lovforslaget til vedtagelse med det stillede ændringsforslag.
Venstres, Socialdemokratiets, Dansk Folkepartis, Socialistisk Folkeparts, Det Konservative Folkepartis og Radikale Venstres medlemmer af udvalget er enige i, at 25-pct.-omsætningsgrænsen ikke skal gælde, hvis den private ejerandel i selskaber omfattet af loven er over 50 pct., idet det dog alene bør gælde for selskaber, hvor private ejere besidder mindst 50 pct. af selskabets kapital og stemmerettigheder, og hvor selskabets aktivitet er eksport af løsninger til udlandet.
Dermed undgås risiko for, at offentligt-private selskaber kan udkonkurrere rent private selskaber på det danske hjemmemarked.
Det er derudover vurderingen, at det vil være den juridisk korrekte løsning at foretage ændringerne i bekendtgørelse nr. 1531 af 14. december 2006, som er udstedt i medfør af bl.a. lovens § 5, stk. 4. Ifølge bekendtgørelsen kan økonomi- og erhvervsministeren fastsætte regler om, at visse typer af selskaber er undtaget fra omsætningskravene i stk. 1-3. I bekendtgørelsens § 2 er der en opregning af de virksomheder, der allerede i dag er undtaget fra omsætningskravet.
I forlængelse heraf kan indføres, at selskaber, hvor private ejere besidder mindst 50 pct. af selskabets kapital og stemmerettigheder, og hvor selskabets aktivitet er eksport af løsninger til udlandet, ligeledes er undtaget fra omsætningskravet.
 Partierne er enige i at ændre loven, så den forholdsvise kommunale og regionale andel af kapitalen og stemmerettighederne kan ændres, uden at der tilsvarende sker en ændring i den private andel af kapitalen og stemmerettighederne (§ 4, stk. 2, i loven fjernes). Minimumskravet om private ejere, der besidder mindst 25 pct. af selskabets kapital og stemmerettigheder, skal fortsat under alle omstændigheder være opfyldt.
Socialdemokratiets medlemmer af udvalget udtaler endvidere, at Socialdemokratiet finder det positivt at få offentlige myndigheder inddraget i selskabsdannelse.
Socialdemokratiet finder, at denne inddragelse kan øges i en række OPP-projekter til gavn for både de private virksomheder og de offentlige myndigheder.
På trods af, at Socialdemokratiet kunne ønske, at lovforslaget var bredere formuleret, stemmer partiet for lovforslaget, da tendensen går i den rigtige retning.
 Liberal Alliance, Kristendemokraterne, Inuit Ataqatigiit, Siumut, Tjóðveldi og Sambandsflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af økonomi- og erhvervsministeren, tiltrådt af udvalget:
 1) Efter nr. 1 indsættes som nyt nummer:
»01. I § 4 ophæves stk. 2, og i stk. 3 og 4, der bliver stk. 2 og 3, udgår »og 2«.« [Mulighed for forøgelse af offentlig ejerandel] Bemærkninger Til nr. 1 Ifølge den nuværende lovgivning må den offentlige ejerandel i et selskab omfattet af loven ikke stige i selskabets levetid.
Det gælder, uanset om den private ejerandel i selskabet er større end lovens mindstekrav på 25 pct.
Det foreslås, at § 4, stk. 2, ophæves, således at det fremover i selskabets levetid bliver muligt at forøge den offentlige ejerandel i selskabet.
Minimumskravet om private ejere, der besidder mindst 25 pct. af selskabets kapital og stemmerettigheder, skal fortsat under alle omstændigheder være opfyldt.
Helge Sander (V) fmd.
Torsten Schack Pedersen (V) Marion Pedersen (V) Lars Christian Lilleholt (V) Erling Bonnesen (V) Colette L.
Brix (DF) nfmd.
Pia Adelsteen (DF) Carina Christensen (KF) Rasmus Jarlov (KF) Orla Hav (S) Benny Engelbrecht (S) Henrik Dam Kristensen (S) Niels Sindal (S) Karsten Hønge (SF) Steen Gade (SF) Morten Østergaard (RV) Frank Aaen (EL) Liberal Alliance, Kristendemokraterne, Inuit Ataqatigiit, Siumut, Tjóðveldi og Sambandsflokkurin havde ikke medlemmer i udvalget.
