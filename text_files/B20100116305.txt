Bekendtgørelse om ændring af bekendtgørelse om tilskud til befordring ved deltagelse i arbejdsmarkedsuddannelser og enkeltfag optaget i en fælles kompetencebeskrivelse (Nedsættelse af tilskudssats og indførelse af øvre kilometergrænse for tilskud) § 1 I bekendtgørelse nr. 556 af 8. juni 2009 om tilskud til befordring ved deltagelse i arbejdsmarkedsuddannelser og enkeltfag optaget i en fælles kompetencebeskrivelse, som ændret ved bekendtgørelse nr. 109 af 27. januar 2010, foretages følgende ændring:
 1. § 1, stk. 1-7, affattes således:
 »§ 1. Deltagere, der opfylder betingelserne i § 21 i lov om arbejdsmarkedsuddannelser m.v., har ret til tilskud til dækning af udgifter til befordring, jf. dog stk. 8.
 Stk. 2. Deltageren har ret til tilskud til daglig befordring mellem bopæl og uddannelsessted, jf. stk. 5. Er deltageren indkvarteret under uddannelsen, har deltageren ret til tilskud til daglig befordring mellem indkvarteringssted og uddannelsessted, jf. stk. 5.
Stk. 3. Er deltageren indkvarteret under uddannelsen, har deltageren ret til tilskud til befordring mellem bopæl og indkvarteringssted, jf. stk. 6, ved 1) uddannelsens begyndelse og afslutning, 2) søgnehelligdage og 3) weekender.
Stk. 4. Tilskuddet efter stk. 1-3 udgør 0,95 kr. pr. km i 2010-niveau.
Kilometersatsen følger satsen for fradag for befordring mellem hjem og arbejdsplads over 100 km pr. arbejdsdag, som fastsættes af Skatterådet efter ligningslovens § 9 C.
Stk. 5. Tilskuddet pr. dag til daglig befordring mellem bopæl og uddannelsessted og til daglig befordring mellem indkvarteringssted og uddannelsessted kan alene udbetales for de kilometer, der ligger ud over de første 24 km.
Der kan maksimalt ydes tilskud for 576 km pr. dag ved befordring mellem bopæl og uddannelsessted og maksimalt for 76 km pr. dag ved befordring mellem indkvarteringssted og uddannelsessted.
 Stk. 6. Tilskud til befordring efter stk. 3 kan maksimalt ydes for 400 km pr. rejse.
Stk. 7. Der udbetales ikke tilskud, hvis det samlede tilskud for en uddannelse er under et mindstebeløb, som er 32 kr. i 2010-niveau.
Mindstebeløbet reguleres en gang årligt med virkning fra den første mandag i juli måned med satsreguleringsprocenten, jf. lov om en satsreguleringsprocent.
Det regulerede beløb afrundes til nærmeste hele kronebeløb.« § 2 Bekendtgørelsen træder i kraft den 18. oktober 2010. Bekendtgørelsen har virkning for befordringstilskud i forbindelse med deltagelse i uddannelse den 18. oktober 2010 eller derefter, uanset hvornår ansøgning om befordringstilskud er indgivet.
