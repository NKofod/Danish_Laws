 Til samtlige kommunalbestyrelser og amtsråd m.fl.
I henhold til § 5, stk. 3, i lov om offentlig sygesikring kan  

 sundhedsministeren fastsætte regler om opkrævning af gebyr for  

 sygesikringsbeviser.
Regler herom er fastsat i sundhedsministeriets  

 bekendtgørelse nr. 276 af 23. april 1992 om valgfri indplacering i  

 sygesikringsgrupper, udstedelse af sygesikringsbevis m.v.
 Det fremgår af bekendtgørelsens § 14, stk. 2, at gebyret reguleres een  

 gang årligt med satsreguleringsprocenten, jf. lov om en  

 satsreguleringsprocent, og afrundes til nærmeste med 5 delelige beløb.
For 1994 er satsreguleringsprocenten -2,0%, jf.
Finansministeriets  

 bekendtgørelse nr. 586 af 1. juli 1993. Under henvisning hertil skal  

 Sundhedsministeriet meddele, at gebyret for udstedelse af sygesikringsbeviser  

 efter sygesikringslovens § 5, stk. 3, med virkning fra den 1. juli 1994  

 fortsat udgør 105 kr.
 Sundhedsministeriet, den 28. juni 1994.
 P.M.V.
 E.B.
