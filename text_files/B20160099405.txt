Bekendtgørelse om a-kassernes ret til refusion for udbetalte ydelser I medfør af § 65 a, stk. 7, § 79, stk. 5, § 85 e, stk. 5, og § 86, stk. 6, i lov om arbejdsløshedsforsikring m.v., jf. lovbekendtgørelse nr. 832 af 7. juli 2015, som ændret ved lov nr. 624 af 8. juni 2016, og efter forhandling med Beskæftigelsesrådet fastsættes efter bemyndigelse:
Anvendelsesområde § 1. Denne bekendtgørelse finder anvendelse, når en a-kasse har udbetalt ydelser efter lov om arbejdsløshedsforsikring m.v.
 § 2. § 3 vedrører ydelser og reguleringer udbetalt med rette, jf. lovens § 79.
 Stk. 2. §§ 4-9 vedrører ydelser, der er udbetalt med urette, jf. lovens § 86.
Ydelser udbetalt med rette § 3. En a-kasse har ret til refusion fra staten for ydelser, der er udbetalt med rette, jf. dog stk. 2.
Stk. 2. Hvis en a-kasse har begået fejl i sagsbehandlingen og Styrelsen for Arbejdsmarked og Rekruttering eller Ankestyrelsens Beskæftigelsesudvalg som følge heraf træffer afgørelse om, at medlemmet har ret til en ydelse, falder a-kassens ret til refusion væk.
Refusionen falder væk for perioden indtil tidspunktet for styrelsens eller beskæftigelsesudvalgets afgørelse.
Hvis styrelsens eller beskæftigelsesudvalgets afgørelse skyldes a-kassens forkerte vejledning af medlemmet (realudligningsprincippet), har a-kassen dog ret til refusion for ydelser, der udbetales for perioder efter det tidspunkt, hvor fejlen bliver konstateret.
Ydelser udbetalt med urette § 4. En a-kasse har ikke ret til refusion, hvis den med urette har udbetalt ydelser.
Er der udbetalt refusion, skal a-kassen betale den tilbage.
 Stk. 2. A-kassen har dog ret til refusion i de i §§ 5-9 anførte tilfælde.
§ 5. Skyldes udbetalingen at medlemmet har udvist svig, jf. lovens § 87, stk. 1, har a-kassen ret til refusion.
Retten falder dog væk i det omfang, udbetalingen kan tilskrives fejl i a-kassen.
 § 6. En a-kasse har ret til refusion for ydelser udbetalt med forbehold, jf. lovens § 65 a, stk. 5. Retten falder dog væk i det omfang, udbetalingen kan tilskrives fejl i a-kassen.
 § 7. Hvis udbetalingen skyldes en skønsmæssig afgørelse, har a-kassen ret til refusion, hvis a-kassen har sikret sig et tilstrækkeligt grundlag for det udøvede skøn, og skønnet kan anses for forsvarligt.
Stk. 2. En a-kasse har ret til refusion, hvis urigtige oplysninger fra arbejdsgivere, offentlige myndigheder, indkomstregisteret, andre autoritative registre eller en anden a-kasse er skyld i, at ydelsen er udbetalt med urette.
A-kassen har dog ikke ret til refusion, hvis den vidste eller burde vide, at oplysningerne var urigtige.
 Stk. 3. Stk. 1 og 2, finder ikke anvendelse, hvis medlemmet på grund af uagtsomhed er ansvarlig for at betale beløbet tilbage efter lovens § 86, stk. 1, jf. dog § 8.
§ 8. En a-kasse har ret til refusion, hvis Jobcenteret er skyld i, at en ydelse er udbetalt med urette.
A-kassen har dog ikke ret til refusion, hvis den vidste eller burde vide, at ydelsen var godkendt på et urigtigt grundlag.
Dispensation i forbindelse med fejludbetalte beløb § 9. Direktøren for Styrelsen for Arbejdsmarked og Rekruttering kan i ganske særlige tilfælde give en a-kasse ret til refusion for beløb, der er udbetalt med urette, hvor dette ikke følger af §§ 5-8.
 Ikrafttræden m.v.
 § 10. Bekendtgørelsen træder i kraft den 1. juli 20171).
 Stk. 2. Bekendtgørelse nr. 693 af 23. juni 2011 om a-kassernes ret til refusion for udbetalte ydelser ophæves.
Styrelsen for Arbejdsmarked og Rekruttering, den 29. juni 2016 Morten Binder / Søren Tingskov 1) Der udarbejdes en vejledning til bekendtgørelsen.
