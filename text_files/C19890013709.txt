I.
Efter Justitsministeriets cirkulærskrivelse af 5. december 1968 følges  

 i sager om bidrag til en ægtefælles underhold, hvor bidragspligten i  

 skilsmissedokumentet ikke er tidsbegrænset, den praksis, at man i  

 almindelighed på begæring af den bidragspligtige lader bidraget aftrappe og  

 senere bortfalde, når der er betalt bidrag i en periode, der overstiger  

 samlivets varighed.
 Ved lov nr. 209 af 5. april 1989 om ændring af ægteskabsloven m.v. blev  

 der i ægteskabslovens § 50, stk. 1, som 2. pkt. indsat følgende bestemmelse:
»Medmindre der foreligger særlige omstændigheder, kan retten kun  

 oplægge en ægtefælle bidragspligt for et bestemt tidsrum, der ikke kan  

 overstige 10 år.« Det fremgår af forarbejderne til loven, at Justitsministeriet i  

 forbindelse med lovens ikrafttræden den 1. oktober 1989 agter at gennemføre  

 en ændring af administrativ praksis vedrørende udmåling af ægtefællebidrag,  

 således at udmålingspraksis bringes i overensstemmelse med domstolenes  

 nuværende praksis vedrørende bidragspligt og ændringen af ægteskabslovens §  

 50, stk. 1.
 På baggrund af de nye lovregler og lovens forarbejder agter  

 Civilretsdirektoratet fra den 1. oktober 1989 at følge den her beskrevne  

 praksis i sager, hvor der opstår spørgsmål om aftrapning.
 II.
 1. I tilfælde, hvor der efter 1. oktober 1989 er  

 truffet bestemmelse om tidsubegrænset bidragspligt, vil man følge den praksis  

 i almindelighed at lade bidraget aftrappe og senere bortfalde, når der er  

 betalt bidrag i en periode, der overstiger samlivets varighed.
 2. Er der efter 1. oktober 1989 truffet bestemmelse om  

 tidsbegrænset bidragspligt for en periode af mere end 10 år, vil spørgsmålet  

 om aftrapning og bortfald blive behandlet efter samme retningslinier.
 3. Er der efter 1. oktober 1989 truffet bestemmelse om  

 bidragspligt i 10 år eller mindre, sker der ingen aftrapning.
4. Er der før 1. oktober 1989 truffet bestemmelse om  

 tidsubegrænset bidragspligt, vil bidraget i almindelighed blive aftrappet og  

 bortfalde, når der er betalt bidrag i en periode på 8-10 år.
I tilfælde, hvor  

 der foreligger særlige omstændigheder, jf.
III, 5, vil man dog først  

 påbegynde aftrapning, når der er betalt bidrag i en periode, der overstiger  

 samlivets varighed.
 5. Såfremt en bidragspligt, hvorom der er truffet  

 bestemmelse før 1. oktober 1989, er begrænset til en periode, der er længere  

 end 10 år, vil man i almindelighed lade bidraget aftrappe og senere  

 bortfalde, når der er betalt bidrag i en periode på 8-10 år.
Hvis der foreligger særlige omstændigheder, jf.
III 5, aftrappes bidraget  

 i almindelighed dog først, når der er betalt bidrag i en periode, der  

 overstiger samlivets varighed.
 6. Såfremt bidragspligten før 1. oktober 1989 er  

 begrænset til 10 år eller mindre, sker der ingen aftrapning.
 III.
 1. I de tilfælde, hvor der i overensstemmelse med II 4  

 eller II 5 på begæring skal ske aftrapning, når der er betalt bidrag i 8-10  

 år, vil tidspunktet for aftrapningen typisk afhænge af samlivets varighed,  

 således at aftrapning påbegyndes efter 8-9 år ved samliv i indtil 18-20 år og  

 efter 10 år ved samliv i over 20 år.
2. Det nærmere forløb af aftrapningen vil afhænge af  

 de konkrete omstændigheder i sagen.
Bidrag af ikke ubetydelig størrelse vil i  

 almindelighed blive aftrappet, således at de bortfalder efter forløbet af 1-2  

 år, uanset om aftrapningen sker på grund af, at der er betalt bidrag i en  

 periode, der overstiger samlivets varighed, eller på grund af, at der er  

 betalt bidrag i 10 år.
3. I tilfælde, hvor der 1. oktober 1989 allerede er  

 betalt ægtefællebidrag i en længere periode end den årrække, hvorefter der  

 ifølge III 1 skal påbegyndes aftrapning, og hvor der derfor nu skal  

 påbegyndes aftrapning efter II 4 eller II 5, vil bidrag af ikke ubetydelig  

 størrelse som en overgangsordning i almindelighed blive aftrappet over en  

 periode på 2-3 år.
På tilsvarende måde vil aftrapningsperioden i  

 almindelighed blive forlænget i andre tilfælde, hvor aftrapning efter de nye  

 retningslinier skal påbegyndes inden den 1. oktober 1990.
 4. I de tilfælde, hvor bidraget ved ansøgningen  

 allerede er under aftrapning efter de hidtil gældende retningslinier eller  

 ville kunne aftrappes efter disse retningslinier, vil der i almindelighed  

 ikke blive tale om aftrapning efter anden fremgangsmåde.
 Såfremt aftrapning efter ovenstående retningslinier skulle påbegyndes kort  

 før det tidspunkt, hvor en tidsbegrænset bidragsperiode udløber, undlades  

 aftrapning.
 5. Ved »særlige omstændigheder« tænkes  

 navnlig på tilfælde, hvor der har været et meget langvarigt samliv, som regel  

 mere end 20 år, og hvor en samlet vurdering af parternes personlige og  

 økonomiske forhold ville gøre en aftrapning efter 8-10 år urimelig.
 IV.
 Cirkulærskrivelse nr. 82 af 5. december 1968 om betydningen af  

 tidsubegrænset bidragspligt ophæves med virkning fra den 1. oktober 1989.
