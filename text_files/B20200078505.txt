Bekendtgørelse om ændring af bekendtgørelse om modtagepligt på stationer1) § 1 I bekendtgørelse nr. 1380 af 1. december 2015 om modtagepligt på stationer foretages følgende ændringer:
 1. I § 1, stk. 3, indsættes efter 2. punktum:
»DSB skal løbende, når der sker ændringer, forsyne Banedanmark med oplysninger vedrørende betaling for levering af ydelser omfattet af bilag II, punkt 2, 3 og 4 i Europa-Parlamentets og Rådets direktiv om oprettelse af et fælles europæisk jernbaneområde, til brug for netredegørelsen eller som henvisning til websted, som stiller oplysningerne gratis til rådighed i et elektronisk format.« 2. § 6 affattes således:
 »§ 6. Hvis DSB stiller de af DSB ejede spor, klargøringsfaciliteter samt andre servicefaciliteter og ydelser, der leveres i disse faciliteter, til rådighed udover de i § 3 nævnte, skal sådanne servicefaciliteter og ydelser efter anmodning leveres uden forskelsbehandling til enhver jernbanevirksomhed mod betaling.
Stk. 2. Betalingen for sporadgang til servicefaciliteter og levering af ydelser i disse faciliteter, som omfattet af Europa-Parlamentets og Rådets direktiv om oprettelse af et fælles jernbaneområde, bilag II, punkt 2, må ikke overstige omkostningerne ved at levere dem plus en rimelig fortjeneste.
En rimelig fortjeneste skal forstås i overensstemmelse med Europa-Parlamentets og Rådets direktiv om oprettelse af et fælles jernbaneområde, artikel 3, nr. 17.
 Stk. 3. Hvis DSB stiller ekstra ydelser, som omfattet af Europa-Parlamentets og Rådets direktiv om oprettelse af et fælles europæisk jernbaneområde bilag II, punkt 3 til rådighed, skal sådanne ydelser efter anmodning leveres uden forskelsbehandling til enhver jernbanevirksomhed mod betaling.
 Stk. 4. DSB kan mod betaling stille andre hjælpeydelser som f.eks. adgang til telenet til rådighed for andre jernbanevirksomheder, men DSB er ikke forpligtet hertil.
 Stk. 5. I tilfælde af, at DSB er den eneste leverandør af de i Europa-Parlamentets og Rådets direktiv om oprettelse af et fælles jernbaneområde, bilag II, punkt 3 og 4 omfattede ydelser, må betalingen ikke overstige omkostningen ved at levere den plus en rimelig fortjeneste.
Stk. 6. I tilfælde af, at det af andre jernbanevirksomheder benyttede materiel ikke er kompatibelt med DSBs klargøringsfaciliteter, kan der, i det omfang det er teknisk muligt, udføres tilpasning eller etablering af klargøringsfaciliteter.
Alle omkostninger i forbindelse med projektering, etablering eller tilpasning af klargøringsfaciliteter afholdes af den jernbanevirksomhed, til hvis fordel etablering eller tilpasning af klargøringsfaciliteterne udføres.
 Stk. 7. DSB er, i tilfælde af konflikter mellem forskellige ansøgninger, så vidt muligt forpligtet til, at forsøge at imødekomme alle ansøgninger.
 Stk. 8. DSB kan kun afslå anmodninger fra jernbanevirksomheder om ydelser efter § 1, stk. 3, hvis der findes adgang til en anden servicefacilitet, der gør det muligt for jernbanevirksomheden at udføre den pågældende gods- eller passagertransport på økonomisk acceptable vilkår (levedygtige alternativer). Det forpligter dog ikke DSB til at investere i faciliteter for at imødekomme alle jernbanevirksomheders anmodninger.
 Stk. 9. DSB skal skriftligt begrunde eventuelle afslag på anmodninger efter § 1, stk. 3, og skal anvise levedygtige alternativer ved andre stationer.
Stk. 10. Findes der ikke noget levedygtigt alternativ jf. stk. 8, kan ansøgeren klage til Jernbanenævnet, jf. fristerne i § 8, som vil undersøge sagen og træffe foranstaltninger, når det er relevant, for at sikre, at en passende del af kapaciteten tildeles den pågældende ansøger.« 3. § 7, stk. 4, affattes således:
»Stk. 4. Der betales særskilt for særlige aftaler om lokaleleje eller serviceaftaler udover de, der er omfattet af § 1, stk. 3, 1. pkt., den vederlagsfrie adgang til servicefaciliteter og ydelser, som leveres heri jf. § 3, stk. 1-2 og særlige udlejninger, jf. § 3, stk. 5.« § 2 Bekendtgørelsen træder i kraft den 1. juli 2020.
Transport- og Boligministeriet, den 2. juni 2020 Benny Engelbrecht / Christian Løvenbalck Haxthausen 1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2012/34/EU af 21. november 2012 om oprettelse af et fælles europæisk jernbaneområde, EU-Tidende 2012, nr.
L 343, side 32, som ændret ved Europa-Parlamentets og Rådets direktiv 2016/2370/EU af 14. december 2016, EU-Tidende 2016, nr.
L 352, side 1.
