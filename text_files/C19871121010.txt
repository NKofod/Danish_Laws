 Justitsministeriet har i dag udsendt cirkulære om offentlige forlystelser.
 Cirkulæret, der træder i kraft den 15. maj 1987, er resultat af en  

 revision af reglerne om forlystelser, og der er i den forbindelse foretaget  

 en række ændringer af mere lovteknisk karakter.
Cirkulæret omfatter, i lighed med de tidligere regler, umiddelbart såvel  

 omrejsende tivolier m.v. som faste forlystelsesparker.
Visse af  

 bestemmelserne må dog anvendes med de fornødne lempelser i forhold til de  

 faste forlystelsesparker.
Dette gælder navnlig § 2 om politiets godkendelse  

 af pladsen, og § 3 om normalåbningstiden, hvor der kan være særlige regler  

 for de enkelte faste parker.
 Herudover indeholder cirkulæret navnlig følgende ændringer:
Der er gennemført udtrykkelige regler om, at politiet som udgangspunkt kan  

 tillade indtil 40 gevinstgivende spilleautomater (enarmede tyveknægte) og  

 indtil 40 ikke-gevinstgivende spilleautomater (morskabsautomater) for hver 2  

 bemandede køreforretninger.
Herved skulle der være skabt en vis rimelig  

 balance mellem spilleautomaterne og de øvrige forlystelser.
 Det er endvidere sket en udvidelse af anvendelsesområdet for spillemærker,  

 idet disse i fremtiden vil kunne anvendes også på andre tilsvarende  

 forlystelsesarrangementer.
Indsats- og gevinstmaksimum er hævet til henholdsvis 5 kr. og 300 kr.
I  

 roulettespillene er gevinstmaksimum dog 50 kr., og for særlig avancerede  

 morskabsautomater er indsatsmaksimum dog 10 kr.
Baggrunden for denne højere  

 indsats er, at der ved disse særlige avancerede morskabsautomater  

 (simulatorer) ved lyd, bevægelse eller kraftpåvirkninger tilstræbes en  

 oplevelse, der tilnærmes virkeligheden.
I øvrigt er det blevet præciseret, at  

 stærke drikke ikke må anvendes som gevinster.
Det skal bemærkes, at der ikke er fastsat nogen udtrykkelige forskrifter  

 om, at politiet skal høre kommunalbestyrelsen, før politiet godkender en  

 plads efter § 2. Såfremt politiet finder grundlag for at foretage en sådan  

 høring, vil denne naturligvis kunne iværksættes.
Tilsvarende er der ikke  

 udtrykkeligt peget på muligheden for at indhente en udtalelse fra  

 embedslægen, jfr. § 15, stk. 2, men denne vil ligeledes kunne indhentes, hvis  

 der er grundlag for det.
 Det skal endelig bemærkes, at bestemmelserne i §§ 20-25 om syn af særlige  

 forlystelsesapparater er en uændret videreførelse af de hidtil gældende  

 regler.
 P.M.V.
 E.B.
Walsted Hansen Til politidirektøren i København og politimestrene.
