Skriftlig fremsættelse (24. februar 2021) Transportministeren (Benny Engelbrecht):
 Herved tillader jeg mig for Folketinget at fremsætte:
 Forslag til lov om ændring af lov om infrastruktur for alternative drivmidler (Brugerinformation om fossile brændstoffer og alternative drivmidler).
(Lovforslag nr.
L 167) Lovforslaget har til formål at gennemføre dele af Europa-Parlamentets og Rådets direktiv 2014/94/EU af 22. oktober 2014 om etablering af infrastruktur for alternative brændstoffer (AFI-direktivet) i dansk lovgivning.
Med ændringen af loven indføres der hjemmel til, at transportministeren kan fastsætte regler om forhold vedrørende brugerinformation om fossile brændstoffer og alternative drivmidler.
 Bestemmelsen om brugerinformation medfører, at der kan fastsættes regler om, at ejere af offentligt tilgængelige tankstationer skal skilte med en prissammenligning for fossile brændstoffer og alternative drivmidler.
 Det er derudover hensigten at fastsætte regler om skiltning om priser på offentligt tilgængelige ladestandere med henblik på at understøtte en gennemsigtig prisoplysning for el som drivmiddel.
 Med lovforslaget indføres der endvidere hjemmel til, at transportministeren ved bekendtgørelse kan delegere sine beføjelser efter loven til myndigheder under Transportministeriet, ligesom ministeren kan fastsætte regler om klageadgang.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
