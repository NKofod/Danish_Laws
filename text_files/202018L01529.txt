Ændringsforslag stillet den 23. juni 2021 Ændringsforslag til 3. behandling af Forslag til lov om ændring af epidemiloven (Overvågning af smitsomme sygdomme via spildevand) [af sundhedsministeren (Magnus Heunicke)]:
Til § 1 Af sundhedsministeren:
 1) I den under nr. 1 forslåede § 44 a affattes stk. 1, 2. pkt., således:
»Kommunalbestyrelsen skal, inden den iværksætter overvågning af spildevand efter 1. pkt., rådføre sig med Statens Serum Institut.« [Kommunalbestyrelsens pligt til at rådføre sig med Statens Serum Institut] 2) I den under nr. 1 forslåede § 44 a ændres i stk. 1, 3. pkt., »inddragelse af Styrelsen for Patientsikkerhed og« til: »rådførsel med«.
[Konsekvens af ændringsforslag nr. 1] Bemærkninger Til nr. 1 Efter § 44 a, stk. 1, 1. pkt., jf. lovforslagets § 1, nr. 1, kan kommunalbestyrelsen iværksætte overvågning af spildevand med henblik på at forebygge og inddæmme udbredelsen af smitsomme sygdomme.
Ved andenbehandlingen af lovforslaget blev ændringsforslag nr. 1 vedtaget.
Med ændringsforslaget blev der i § 44 a, stk. 1, indsat et 2. pkt., hvorefter kommunalbestyrelsen, inden den træffer beslutning i henhold til 1. pkt., skal inddrage Styrelsen for Patientsikkerhed og Statens Serum Institut.
 Af bemærkningerne til ændringsforslaget fremgår det, at det med ændringsforslaget er hensigten at sikre, at kommunalbestyrelserne ikke af egen drift kan iværksætte spildevandsundersøgelser uden først at have rådført sig med relevante sundhedsmyndigheder, og at sundhedsmyndighederne har tilkendegivet, at spildevandsovervågningen i det konkrete tilfælde lever op til de betingelser, der følger af loven.
 Det foreslås at nyaffatte det vedtagene § 44 a, stk. 1, 2. pkt.
 Det foreslås således, at det fastsættes, at kommunalbestyrelsen, inden den iværksætter overvågning af spildevand efter 1. pkt., skal rådføre sig med Statens Serum Institut.
 Den foreslåede nyaffattelse vil indebære to ændringer i forhold til det vedtagne ændringsforslag.
Ændringen vil for det første sikre, at kommunalbestyrelsen alene skal rådføre sig med Statens Serum Institut og ikke tillige Styrelsen for Patientsikkerhed.
Det bemærkes i den forbindelse, at det efter Sundhedsministeriets opfattelse ikke vil være hensigtsmæssigt, at to sideordnede myndigheder tillægges en parallel rådgivnings- eller godkendelseskompetence.
Ændringen vil for det andet indebære, at der alene vil være tale om rådførsel.
Det vil derimod ikke være en betingelse for kommunalbestyrelsens iværksættelse af overvågningen, at Statens Serum Institut har godkendt den påtænkte overvågning af spildevand.
 Det bemærkes i den forbindelse, at det vedtagne ændringsforslag nr. 1 synes at forudsætte en egentlig godkendelsesordning, henset til, at det foreslås, at kommunalbestyrelsen ikke kan iværksætte overvågning, uden at sundhedsmyndighederne har tilkendegivet, at spildevandsovervågningen i det konkrete tilfælde lever op til de betingelser, der følger af loven.
Det vil efter Sundhedsministeriets opfattelse ikke være hensigtsmæssigt med en egentlig godkendelsesordning.
Det skyldes, at den forslåede kommunale kompetence skal betragtes som et supplement til de statslige initiativer på området, der giver kommunalbestyrelsen, som har det lokale kendskab til behovet for overvågning, et handlerum til at iværksætte overvågning.
 En egentlig godkendelsesordning vil desuden medføre, at kommunalbestyrelsen ikke med samme hastighed vil kunne iværksætte overvågningen som konsekvens af den sagsbehandling, som en godkendelsesordning vil indebære for såvel kommunen som Statens Serum Institut.
Den foreslåede rådførsel vil kunne bestå af rådgivning til kommunen om anvendelsesmuligheder for og specifikke formål med spildevandsbaseret overvågning af covid-19, herunder i hvilke konkrete situationer overvågningen vil kunne være særlig eller mindre egnet, og derved den overordnede hensigtsmæssighed af kommunens forslag.
Der vil også kunne være tale om rådgivning om skalering af indsatsen og prøvetagningshyppighed, rådgivning om tolkning af resultater fra overvågningen og om kendskab til anden kommunal overvågning og rådgivning om genomsekventering af prøver af spildevand med henblik på at vurdere forekomsten af virusvarianter.
Endvidere vil der kunne være tale om rådgivning af kommunen, hvis den fremsætter ønsker om at overvåge andre sygdomme end covid-19 via spildevand, herunder f.eks., om den patogene agens, der forårsager sygdommen, er egnet til spildevandsovervågning.
Til nr. 2 Efter § 44 a, stk. 1, 3. pkt., fastsætter sundhedsministeren nærmere regler om kommunalbestyrelsens inddragelse af Styrelsen for Patientsikkerhed og Statens Serum Institut.
 Som konsekvens af ændringsforslag nr. 1, hvorefter kommunalbestyrelsen alene skal rådføre sig med Statens Serum Institut, foreslås en konsekvensændring af § 44 a, stk. 1, 3. pkt.
 Det forslås derfor, at »inddragelse af Styrelsen for Patientsikkerhed og« ændres til: »rådførsel med«.
 Den foreslåede ændring vil indebære, at der efter bemyndigelsesbestemmelsen vil kunne fastsættes regler om kommunalbestyrelsens rådførsel med Statens Serum Institut.
