Bekendtgørelse om lægers anmeldelse til Landspatientregisteret af behandling udført på private sygehuse og klinikker og af mandlige omskæringer udført uden for sygehuse og klinikker I medfør af § 19 og § 82 i lov om autorisation af sundhedspersoner og om sundhedsfaglig virksomhed, jf. lovbekendtgørelse nr. 1356 af 23. oktober 2016, og § 195, stk. 1, § 273 a og § 276 i sundhedsloven, jf. lovbekendtgørelse nr. 1188 af 24. september 2016, fastsættes:
Anmeldelse af patientbehandling udført på private sygehuse og klinikker § 1. Oplysninger om lægelig behandling af patienter på private sygehuse eller klinikker skal anmeldes til Landspatientregisteret efter reglerne i denne bekendtgørelse.
 § 2. Ved lægelig behandling forstås i denne bekendtgørelse behandling, der er forbeholdt læger eller som i øvrigt udføres af læger, herunder ved brug af medhjælp.
 § 3. Ved private sygehuse og klinikker forstås i denne bekendtgørelse alle behandlingssteder, hvor der foregår lægelig behandling, og som ikke fuldt ud ejes eller drives af offentlige myndigheder.
 § 4. Pligten til at foretage anmeldelse påhviler den for behandlingen ansvarlige læge.
 Stk. 2. Ejeren af sygehuset eller klinikken skal sikre sig, at anmeldelse foretages i overensstemmelse med reglerne i denne bekendtgørelse.
 § 5. Anmeldelse skal foretages for såvel lægelig behandling under indlæggelse som ambulant lægelig behandling på sygehuset eller klinikken, jf. dog stk. 2 og 3.
 Stk. 2. Der skal ikke foretages anmeldelse af lægelig behandling, der er omfattet af overenskomster på praksisområdet.
 Stk. 3. Anmeldelsen skal være i overensstemmelse med det dataindhold, der er beskrevet i den til enhver tid gældende beskrivelse af kravene til indberetning til Landspatientregisteret, som udfærdiges af Sundhedsdatastyrelsen.
 Stk. 4. Anmeldelse skal ske senest den 10. i den måned, der følger efter måneden, hvori den lægelige behandling har fundet sted.
Stk. 5. Anmeldelse skal ske elektronisk.
Anmelderen skal foretage anmeldelse i overensstemmelse med den brugermanual, som udfærdiges af Sundhedsdatastyrelsen og som er tilgængelig på Sundhedsdatastyrelsens hjemmeside.
Anmeldelse af mandlige omskæringer udført uden for sygehuse og klinikker § 6. Læger, der udfører mandlig omskæring, herunder ved brug af medhjælp, uden for sygehuse og klinikker, har pligt til at anmelde behandlingen til Landspatientregisteret.
 Stk. 2. Anmeldelse af behandlingen skal ske i overensstemmelse med reglerne i § 5, stk. 3-5.
Straf § 7. Med bøde straffes den læge og sygehus- eller klinikejer, der overtræder § 1, § 5, stk. 1, stk. 4 eller stk. 5, 1. pkt., eller § 6, stk. 1, eller undlader at sikre sig, at indberetning finder sted efter § 4, stk. 2.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens kapitel 5.
 Ikrafttrædelse m.v.
 § 8. Bekendtgørelsen træder i kraft den 1. januar 2017.
 Stk. 2. Bekendtgørelse nr. 1073 af 6. september 2007 om lægers anmeldelse til Sundhedsstyrelsens Landspatientregister af patienter behandlet på private sygehuse eller klinikker ophæves.
