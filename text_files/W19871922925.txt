 En sikret, der var sygemeldt på grund af graviditetsgener inden 4  

 ugers perioden før fødslen, fandtes berettiget til barseldagpenge, da der  

 forelå lægeerklæring om fuld uarbejdsdygtighed i hendes erhverv som montrice  

 på grund af graviditetsgener.
 REDEGØRELSE FOR SAGEN:
En sikret, der havde arbejdet som montrice, var sygemeldt fra 7. oktober  

 til 14. oktober 1986 på grund af graviditetsgener.
Det forventede  

 fødselstidspunkt var oplyst til ultimo november 1986.
 Arbejdsgiveren havde ikke udbetalt dagpenge, fordi sikredes fravær  

 skyldtes graviditet.
 Af en lægeerklæring fremgik det, at sikrede var fuldt uarbejdsdygtig på  

 grund af muskelinfiltrationer, som var anset for en almindelig gene i  

 forbindelse med normal graviditet, samt at der ikke var risiko for sikredes  

 eller fosterets helbred ved fortsat erhvervsarbejde.
 AFGØRELSEN, DER KLAGES OVER:
 Socialforvaltningen fandt på baggrund af de lægelige oplysninger ikke  

 sikrede berettiget til dagpenge inden 4 ugers perioden før forventet fødsel.
 KLAGEN TIL ANKESTYRELSEN:
 Sagen blev anket af sikrede.
 SUPPLERENDE OPLYSNINGER EFTER ANKEN:
 Sikrede henviste til, at Socialministeriet den 26. januar 1987 til  

 Folketingets Socialudvalg havde oplyst, at det nu i Sikringsstyrelsens  

 vejledning om dagpenge ved sygdom eller fødsel vær præciseret, at kvinder,  

 der har så store graviditetsgener, at de er erklæret uarbejdsdygtige, har ret  

 til barseldagpenge.
 LOVGRUNDLAG:
 Dagpengeloven, § 33, stk. 5.
 Sikringsstyrelsens vejledning af 30. januar 1987, pkt. 80.
 ANKESTYRELSENS AFGØRELSE:
 Ankestyrelsen finder, at sikrede under henvisning til, at der foreligger  

 en lægeerklæring om fuld uarbejdsdygtighed fra 7. oktober 1986 til hendes  

 erhverv som montrice på grund af graviditetsgener, er berettiget til  

 barseldagpenge i tiden 7. oktober til 14. oktober 1986.
 Ankestyrelsen ændrer således socialforvaltningens afgørelse.
