Bekendtgørelse om finansiering af driften af kvalitetskontrol, undersøgelser samt Revisornævnet I medfør af § 50, stk. 1 og 2, i lov om godkendte revisorer og revisionsvirksomheder (revisorloven), jf. lovbekendtgørelse nr. 1167 af 9. september 2016, fastsættes:
§ 1. Til finansiering af udgifterne ved kvalitetskontrol af revisionsvirksomheder, jf. revisorlovens § 29 og §§ 34-35 b, undersøgelser af revisionsvirksomheder og revisorer jf. lovens §§ 37-42, samt driften af Revisornævnet, jf. lovens §§ 43-47, opkræver Erhvervsstyrelsen årligt et gebyr fra alle godkendte revisionsvirksomheder.
Gebyret størrelse opgøres på baggrund af antallet af revisorer, der pr. 1. januar det pågældende år er godkendt og tilknyttet revisionsvirksomheden.
Stk. 2. En revisor, der er etableret i et andet EU-land, et EØS-land eller Schweiz i henhold til aftale, som EU har indgået med Schweiz, og som er optaget i registeret over godkendte revisorer og revisionsvirksomheder, med henblik på midlertidigt og lejlighedsvis at afgive erklæringer her i landet, jf. revisorlovens § 11, stk. 1, betaler et gebyr til finansiering af driften af Revisornævnet.
Betalingen dækker den periode, for hvilken anmeldelsen er gældende.
Gebyrsatser for 2017 § 2. For kvalitetskontrol af revisionsvirksomheder udgør gebyret efter § 1, stk. 1, 1.090 kr. pr. revisor, der er tilknyttet en revisionsvirksomhed, der reviderer virksomheder omfattet af revisorlovens § 1 a, stk. 1, nr. 3. For øvrige revisionsvirksomheder udgør gebyret efter § 1, stk. 1, 1.720 kr. pr. revisor.
 Stk. 2. For undersøgelser af revisionsvirksomheder og revisorer udgør gebyret efter § 1, stk. 1, 870 kr. pr. revisor.
 Stk. 3. For Revisornævnet udgør gebyret efter § 1, stk. 1 og 2, 1.530 kr. pr. revisor.
Ikrafttræden § 3. Bekendtgørelsen træder i kraft den 1. juli 2017.
 Stk. 2. Bekendtgørelse nr. 963 af 28. juni 2016 om finansiering af udgifterne ved kvalitetskontrollen af revisionsvirksomheder og revisorer, undersøgelsessystemet samt ved driften af Revisornævnet ophæves.
