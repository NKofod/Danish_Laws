 Dagpengeudbetaling til et medlem som ledigmeldes efter at have holdt  

 fri mandag og tirsdag, men hvor der resterer en fuld 5 dages arbejdsuge.
Et medlem påbegyndte mandag i uge 28/1987 et arbejdsforhold som bager.  

 Medlemmet arbejdede til og med fredag i den pågældende uge, hvorimod lørdag  

 og søndag var fridage.
Medlemmet holdt herudover fri mandag og tirsdag i uge  

 29/1987. Tirsdag aften blev han ringet op af arbejdsgiveren og opsagt på  

 grund af omlægning.
Hovedledelsen anførte, at ifølge arbejdsløshedsforsikringslovens § 57,  

 stk. 1, kan dagpenge kun udbetales til et ledigt medlem, og ifølge stk. 4  

 skal et medlem, som vil begære dagpenge, ved ledighedens indtræden henvende  

 sig til arbejdsformidlingen for at søge arbejde.
Da medlemmet først tilmeldte  

 sig arbejdsformidlingen onsdag i uge 29/1987, var han først berettiget til  

 udbetaling af arbejdsløshedsdagpenge fra denne dato.
Medlemmet var således  

 ikke berettiget til udbetaling af dagpenge for mandag og tirsdag i uge  

 29/1987.
 Medlemmet klagede den 3. september 1987 til direktoratet over denne  

 afgørelse.
Medlemmet anførte, at mandag og tirsdag i uge 29 var hans fridage i denne  

 uge.
Der var stadig 5 arbejdsdage tilbage i ugen, for hvilke dage han mente,  

 at han skulle have dagpenge.
 Afdelingen meddelte den 3. september 1987 direktoratet, at den støttede  

 medlemmets anke, da der ikke var tale om et medlem, der havde glemt at gå på  

 arbejdsformidlingen mandag i uge 29/1987, men om et medlem, der uforskyldt  

 var kommet i klemme med 2 dages dagpenge.
Afdelingen anførte videre, at ifølge overenskomstens § 7 var lønningsugen  

 kalenderugen.
Altså kunne arbejdsdagene falde når som helst i ugen, alt efter  

 hvad der var aftalt.
 Hovedledelsen fastholdt den 9. september 1987 over for direktoratet den  

 trufne afgørelse.
 Direktoratet meddelte, at det fremgik af direktoratets dagældende  

 bekendtgørelse nr. 646 af 21. december 1983 om retten til dagpenge for et  

 medlem, som opnår arbejde af kortere varighed end fuld tid eller er ledig på  

 grund af vejrlig eller som følge af arbejdsfordeling, § 2, stk. 4, samt  

 ændringsbekendtgørelse nr. 529 af 13. august 1987, § 1, at dagpengekortet for  

 fuldtidsforsikrede medlemmer i tilfælde af sygdom, søgnehelligdage uden  

 dagpengeret, fridage for egen regning eller manglende rådighed iøvrigt,  

 belægges med 7,8 timer for hver af sådanne dage (ifølge den nu gældende  

 bekendtgørelse nr. 461 af 27. juni 1989, § 7, 7,6 timer).
 Idet direktoratet lagde til grund, at medlemmet først tirsdag i uge  

 29/1987 om aftenen blev opsagt og først onsdag tilmeldte sig  

 arbejdsformidlingen som ledig, fandt direktoratet ikke, at han kunne anses  

 for at have stået til rådighed for arbejdsmarkedet mandag og tirsdag.
 Direktoratet fandt derfor, at medlemmets dagpengekort i henhold til de i  

 ovennævnte bekendtgørelse fastsatte regler, skulle belægges med 7,8 (7,6)  

 timer henholdsvis mandag og tirsdag.
 Ved dagpengeudbetalingen for uge 29/1987 skulle der derfor ske fradrag for  

 de nævnte timer.
Ved indankningen anførte afdelingen, at medlemmet i uge 28/1987 havde  

 aftalte fridage lørdag og søndag og i den følgende uge mandag og tirsdag,  

 således at der blev 4 fridage samlet hveranden week-end.
Det var ret så  

 typisk med sådanne aftaler, hvad overenskomsten da også gav mulighed for, da  

 bagerfaget jo var et servicefag.
Afdelingen anførte videre, at den måtte konstatere, at hovedledelsen og  

 direktoratet havde afgjort sagen, som om arbejdsløshedsforsikringsloven kun  

 var lavet med henblik på en arbejdsuge, der gik fra mandag til fredag.  

 Afdelingen gjorde opmærksom på, at medlemmets fridage mandag og tirsdag i uge  

 29/1987 ikke kom ind under nogen af de kategorier, der var nævnt i  

 direktoratets dagældende bekendtgørelse nr. 646 af 21. december 1983, § 2,  

 stk. 4. Medlemmet havde ikke anmodet om dagpenge for mandag og tirsdag, da  

 det var fridage, men havde anmodet om dagpenge for de 39 timer, der i denne  

 uge skulle ligge i perioden onsdag til søndag.
Medlemmet var til rådighed for  

 arbejdsmarkedet på disse dage, som alle bagere skulle være.
 Ankenævnet tiltrådte direktoratets afgørelse med den givne begrundelse.
 Afdelingen rettede henvendelse til Folketingets Ombudsmand.
På forespørgsel fra ombudsmanden udtalte ankenævnet, at afdelingens klage  

 ikke gav nævnet anledning til at genoptage sagen.
Nævnet havde ved sin  

 afgørelse bl.a. lagt vægt på, at medlemmets indtægtstab skyldtes særlige  

 overenskomstmæssige forhold, som tillod en sådan omlægning af arbejdstiden  

 uden økonomisk kompensation fra arbejdsgiveren, hvilket forhold måtte være  

 arbejdsløshedsforsikringen uvedkommende.
Medlemmet blev herved stillet på  

 samme måde som andre medlemmer, der meldte sig ledige midt i en uge uden at  

 have stået til rådighed for arbejdsmarkedet ugens første 2 dage.
 Ombudsmanden meddelte herefter ankenævnet, at omfanget af medlemmets  

 dagpengeberettigelse i uge 29/1987 måtte bero på en vurdering af betydningen  

 af, at han først var ledig fra onsdagen, set i sammenhæng med, at han på  

 dette tidspunkt - ifølge sin arbejdsaftale med arbejdsgiveren - havde en fuld  

 5 dages arbejdsuge tilbage og derved ved afskedigelsen mistede indtægt for en  

 fuld uge.
 Ombudsmanden måtte umiddelbart være af den opfattelse, at denne vurdering  

 måtte falde ud til, at medlemmet blev anset for berettiget til dagpenge  

 svarende til en fuld uge i uge 29. Ombudsmanden henstillede til nævnet at  

 genoptage behandlingen af sagen og meddele medlemmet en fornyet afgørelse.
Ankenævnet indhentede en supplerende udtalelse fra direktoratet, som  

 anførte, at ombudsmanden ikke havde anfægtet det faktum, at medlemmet først  

 blev ledig onsdag den 15. juli 1987, og at medlemmets tilmelding til  

 arbejdsformidlingen som arbejdssøgende også først skete den 15. juli 1987.  

 Direktoratet har endvidere udtalt, at det fremgår af Arbejdsdirektoratets  

 dagældende bekendtgørelse nr. 182 af 29. april 1982 (nu Direktoratet for  

 Arbejdsløshedsforsikringens bekendtgørelse nr. 315 af 17. maj 1989), at et  

 medlem - for at opfylde kravet om at være til rådighed for arbejdsmarkedet -  

 bl.a. skal være tilmeldt arbejdsformidlingen.
Medlemmet skal, uanset det  

 hidtidige ansættelsesforholds tilrettelæggelse belægges med 7,8 timer for  

 mandag og tirsdag i uge 29/1987 på grund af manglende tilmelding til  

 arbejdsformidlingen.
Da dagpenge opgøres ugevis, skal der ved ledighed  

 foretages et fradrag i medlemmets dagpenge for uge 29/1987 med 15,6 timer.
 Ankenævnet fandt på baggrund af det af ombudsmanden anførte ikke at kunne  

 fastholde den trufne afgørelse.
 Nævnet fandt, at der i de i sagen omhandlede regler ikke er tilstrækkelig  

 hjemmel til at nægte medlemmet fulde dagpenge for en uge, hvor han kunne have  

 arbejdet i en fuld uge.
 Ankenævnet ændrede således sin tidligere trufne afgørelse.
