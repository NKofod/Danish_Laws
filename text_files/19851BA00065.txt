Nr BSF 65 Forslag til folketingsbeslutning om oprettelse af en  

 akademiingeniøruddannelse ved Odense teknikum Fremsat af Søgaard (S) Jytte Andersen (S) J.
K.
Hansen (S) Lykketoft (S)  

 Nørgaard-Sørensen (S) Erling Olsen (S) den 14. januar 1986 Folketinget opfordrer regeringen til umiddelbart efter vedtagelsen af dette beslutningsforslag at fremsætte lovforslag om oprettelse af en akademiingeniøruddannelse ved Odense teknikum.
BEMÆRKNINGER TIL FORSLAGET I 1978 indførtes en forsøgsuddannelse ved Odense teknikum.
Studietiden, hvori der var indlagt et halvt års praktik, blev en succes, fordi man her gav mulighed for, at studenter og HFere kunne optages direkte.
Ikke mindst fik kvinder i de tekniske fag her et gennembrud, som fremgår af Odense teknikums statistik.
Nu har Odense teknikum fået besked på, at optagelse af elever til denne forsøgsuddannelse slutter i januar 1986, hvor noget andet skal sættes i stedet, men hvilket vides endnu ikke.
I Knud Larsen-udvalgets »Handlingsplan for bedre balance på de langvarigt uddannedes arbejdsmarked« peges på en lang række initiativer, hvorigennem man kan udvikle nye uddannelser gennem et samarbejde mellem universiteter og læreanstalter.
Odense universitet og Odense teknikum havde allerede et år, før Knud Larsen-udvalget blev nedsat, igangsat et samarbejde vedrørende muligheder for en kemiteknikumingeniøruddannelse med kombination af moduler fra både universitetet og teknikum.
Indtil nu har man ikke fået nogen endelig besked om muligheden for en sådan uddannelse.
Det kunne være starten til en akademiingeniøruddannelse med de to læreanstalter involveret, som på grund af den fysiske nærhed mellem de to læreanstalter og det gode klima imellem dem samt fynsk erhvervslivs store interesse i at hæve ingeniørniveauet på Fyn ville give teknikeruddannelsen og dermed erhvervslivet et løft.
