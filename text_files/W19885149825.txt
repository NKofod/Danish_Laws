 Fondsregistret besluttede, at en institution, hvis højeste myndighed  

 var generalforsamlingen, måtte betragtes som en fond omfattet af fondsloven,  

 idet alle væsentlige beslutninger retligt var bestyrelsens.
 Det forhold, at generalforsamlingen ifølge vedtægten skulle godkende  

 visse dispositioner i fonden kunne ikke ændre herved.
 Fondsregistret (Civilretsdirektoratet) tilskrev fondens advokat blandt  

 andet således:
 Vedrørende: x.
 Under henvisning til Deres skrivelse af 14. marts 1988 skal man meddele,  

 at x efter Fondsregistrets opfattelse er en selvejende institution (fond).
 Fondsregistret har ved denne afgørelse lagt vægt på, at x i vedtægten  

 betegnes som en selvejende institution, og at den har virket som sådan  

 overfor offentligheden i en årrække.
 Endvidere er fondens midler uigenkaldeligt udskilt fra stifters øvrige  

 formue, idet midlerne ifølge vedtægtens § 14 ved institutionens opløsning  

 skal overføres til fremme af et almennyttigt pædagogisk formål.
Fondens højeste myndighed er ifølge vedtægtens § 5 generalforsamlingen.  

 Derudover er der ifølge § 8 en bestyrelse på 3 medlemmer, valgt af  

 generalforsamlingen.
Efter Fondsregistrets praksis på dette område fratager  

 denne konstruktion ikke fonden dens karakter af at være en fond.
Det følger af fondslovens § 11, at en fond ledes af en bestyrelse.
Dette  

 indebærer, at alle væsentlige beslutninger retligt skal være bestyrelsens,  

 men er ikke til hinder for, at generalforsamlingen ifølge vedtægten skal  

 meddele samtykke til visse nærmere bestemte beslutninger, f.eks.  

 vedtægtsændringer og opløsning af fonden.
 Der er således ikke noget til hinder for, at generalforsamlingen skal  

 godkende de i §§ 12, 13 og 14 nævnte dispositioner, idet bemærkes, at disse  

 dispositioner tillige kræver fondsmyndighedens og Justitsministeriets  

 samtykke, jf. fondslovens § 32.
 Den i vedtægtens § 8 nævnte bestyrelse opfylder de almindelige  

 fondsretlige krav til selvstændighed i forhold til stifter.
 (* 1) Fondsloven er ændret med virkning fra 1. januar 1992.
Fondsregistret er nedlagt.
Spørgsmålet om fondes retsevne afgøres herefter  

 af den kommunale skattemyndighed udfra samme retningslinjer som anvendtes af  

 Fondsregistret.
