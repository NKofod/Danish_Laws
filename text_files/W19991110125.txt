Emballageafgift Reference:
 Detailsalgspakningslovens § 6, stk. 4.
 A A/S's klage til Landsskatteretten skyldtes, at told- og skatteregionen  

 havde truffet afgørelse om, at tidligere udbetalt  

 afgiftsgodtgørelse skulle tilbagebetales, ligesom anmodning om  

 yderligere godtgørelse ikke kunne imødekommes.
 I henhold til detailsalgspakningslovens § 6, stk. 4, var det anset for en  

 betingelse for udbetaling af afgiftsgodtgørelse vedrørende  

 returflasker, at flaskerne blev udført hele, og at fornyet anvendelse  

 skete ved genpåfyldning.
 Det fremgik af sagen, at selskabet havde drevet virksomhed ved import og  

 salg i Danmark af to udenlandske ølmærker siden 1989.
Det drejede sig om et amerikansk og et mexicansk mærke.
Det  

 amerikanske mærke blev solgt på engangsglasflasker, der  

 således ikke kunne genpåfyldes, medens genpåfyldning kan  

 ske vedrørende de mexicanske flasker, hvilket dog alene blev foretaget  

 i Mexico.
 I overensstemmelse med de danske miljøregler havde selskabet  

 etableret et returflaskesystem, hvorved alle flasker ved  

 pantindløsning blev returneret til selskabets adresse.
 Flaskerne blev rent faktisk ikke benyttet til genpåfyldning, men  

 blev samlet på selskabets adresse, hvor de blev sorteret i containere  

 efter farve, henholdsvis hvidt glas og mørkt glas.  Ved henkastning af  

 flaskerne i containere blev en del af flaskerne i sagens natur knust.
Herefter blev glasset solgt til tyske glasfabrikanter, hvor det blev knust  

 og omsmeltet.
De mexicanske flasker blev solgt til B medens de amerikanske  

 blev solgt til C, begge firmaer i Tyskland.
 I en årrække havde selskabet betalt emballageafgift  

 vedrørende de importerede varer uden at få afgiftsrefusion.  

  Primo 1995 blev selskabet dog opmærksom på muligheden for at  

 få refunderet afgiften ved udførsel til anvendelse i udlandet.  

  Selskabets direktør tog herefter kontakt til told- og skatteregionen,  

 hvorfra det af en af regionens medarbejdere blev oplyst, at der ved  

 re-eksport af flaskerne var mulighed for afgiftsrefusion, dog under  

 betingelse af, at selskabet foretog en præcis bogføring af alle  

 aspekter vedrørende transporten og salget af flaskerne.
 Selskabet fremsatte ved brev af 25. januar 1995 følgende  

 anmodning:
"Re: GODTGØRELSE AF EMBALLAGE AFGIFT Som det vil være toldvæsenet bekendt, er vi et firma som  

 hovedsagelig er beskæftiget med import og distribution af udenlandske  

 øl til Danmark.  I denne forbindelse har vi en stor forpligtelse til  

 at overholde lovgivningen som pårører håndtering af tom  

 emballage.  Vi har fundet det nødvendigt i denne henseende, at  

 organisere et retur system for vores tomme flasker således at vi samler  

 alle flaskerne i X.
På nuværende tidspunkt, kan vi kun komme af  

 med dem til kun en enkelt aftager i Danmark, og vi har derfor også  

 taget kontakt til udenlandske aftagere og indhentet tilbud vedrørende  

 købspriser på glas.  Det har vist sig at markedsprisen p.t. er  

 lidt mere favorabel syd for grænsen.
I forbindelse dermed, er det aktuelt at spørge, om der ikke kan  

 udstedes en bevilling til godtgørelse af emballage afgift på de  

 brugte flasker som vi så kommer til at genudføre.
I så  

 fald, vil De være venlig at oplyse os om proceduren for en sådan  

 ansøgning, samt en nærmere beskrivelse af de fysiske betingelser  

 vi skal overholde vedrørende regnskab og optælling etc ?." Selskabet havde oplyst, at der i forbindelse med anmodning om bevilling  

 til afgiftsgodtgørelse blev fremsendt kopier af fakturaer  

 vedrørende salg og transport af glasflasker til Tyskland samt en kopi  

 af den herved opmålte vægt af glasset.
 Af samtlige fakturaer vedrørende salget fremgik, at prisen for  

 glasset var betalt pr. ton og ikke pr. flaske, og at køberne var  

 glasfabrikanter.  Af bilagene fremgik bl.a. salg af glas til et tysk firma.
 Efterfølgende havde selskabet en telefonisk samtale med  

 medarbejderen fra told- og skatteregionen.
 Den 16. februar 1995 opnåede selskabet i henhold til  

 detailsalgspakningsloven bevilling til godtgørelse af punktafgiften  

 på brugte flasker, der blev genudført til fornyet anvendelse.  

 Bevillingen havde følgende indhold:
"Afgiftsgodtgørelse Omfang:
 Godtgørelse af punktafgift af varer, som virksomheden har  

 købt og siden afsendt til andre EF-lande og/eller 3. lande i  

 uforandret stand som gode og forsvarlige handelsvarer.
 Lov:
 Lov om afgift af visse detailsalgspakninger.
 Gyldighedsperiode:
 Indtil udgangen af februar måned 2000.
 Købsmåde:
 Andre EF-lande, 3. lande og købt her i landet i beskattet  

 stand.
 Leveret til:
 Andre EF-lande, 3. lande, Færøerne, Grønland eller  

 Københavns Frihavn.
 Særlige betingelser:
 Bevillingen omfatter brugte flasker, der genudføres til fornyet  

 anvendelse.
Det er en betingelse for godtgørelsen, at flaskerne eller  

 tilsvarende flasker er indført og afgiftsberigtiget af virksomheden  

 mindre end 1 år for genudførelsen." Selskabet havde i henhold til bevillingen i perioden 1/3 1995 -30/9 1996  

 modtaget 907.891 kr. i godtgørelse for 1.875.799 flasker.
 Herudover havde selskabet anmodet told- og skatteregionen om  

 godtgørelse af punktafgift på brugte flasker, der  

 genudførtes til fornyet anvendelse, på hhv. 75.364 kr. og  

 134.847 kr., disse anmodningerne vedrørte perioden 1/10-30/12 1996.
 På baggrund af den opnåede refusion af emballageafgift havde  

 selskabet beregnet den samlede besparelse som afgiftsrefusionen indebar, og  

 tilsvarende var prisen for varer solgt i Danmark reduceret.  Selskabet havde  

 fremlagt kopier af breve, som direktøren havde fremsendt til  

 forretningsforbindelser, med oplysning om nedsættelse af såvel  

 basisprisen som detailprisen på de to ølmærker.
 Told- og skatteregionen havde ved kontrolbesøg af 11. marts 1997  

 på virksomhedens adresse fået oplyst af selskabets bogholder, at  

 de flasker, hvortil der var modtaget afgiftsgodtgørelse, var  

 genudført til Tyskland, hvor de blev knust og anvendt i  

 glasfabrikation.
 Ved afgørelse af 3. marts 1998 havde told- og skatteregionen  

 fundet, at selskabet uberettiget havde modtaget godtgørelse af afgift  

 på 907.981 kr. af brugte flasker, der var genudført til fornyet  

 anvendelse, og at anmodningerne om godtgørelse af afgift på i  

 alt 210.211 kr. af brugte flasker, der genudførtes til fornyet  

 anvendelse ikke kunne imødekommes.
 Regionen havde fundet, at bevillingen var udstedt i medfør af  

 detailsalgspakningslovens § 6, stk. 4, der omfattede beholdere, der som  

 brugte blev leveret tilbage til fornyet anvendelse i udlandet.  Fornyet  

 anvendelse skulle i henhold til bestemmelsen fortolkes som genanvendelse af  

 den enkelte flaske, dvs. situationer med genpåfyldning af flasken.  

  Bevillingens krav om fornyet anvendelse af flaskerne var dermed ikke  

 opfyldt, da de udførte flasker blev knust og anvendt ved genindvinding  

 i glasfabrikation.  Regionen havde henvist til Told- og Skattestyrelsens  

 utrykte afgørelser af 16. august 1996, journalnr. 99/96-355-00097 og  

 99/96-355-00093, hvorefter det var et krav for afgiftsgodtgørelse, at  

 flaskerne blev genanvendt i hel tilstand.
 Regionen havde endvidere henvist til detailsalgspakningslovens § 6, stk.  

 5, der regulerede afgiftsgodtgørelse for beholdere, der blev  

 genindvundet til glasfabrikation, jf. således glasbeholdere, der  

 oprindeligt havde indeholdt naturligt, kulsyreholdigt mineralvand uden tilsat  

 kulsyre og med et kulsyreindhold på mindst 0,4 vægtprocent.  

  Modsætningsvis fulgte det, at der ikke kunne ydes  

 afgiftsgodtgørelse for flasker, der oprindeligt havde indeholdt  

 øl, og som var udført til genvinding i glasfabrikation.  

  Genvinding til glasfabrikation var således omfattet af lovens § 6,  

 stk. 5, og det var regionens opfattelse, at fornyet anvendelse efter lovens §  

 6, stk. 4, ikke kunne sidestilles med genvinding til glasfabrikation.  

 Regionen havde i tilknytning hertil anført, at fortolkningen af  

 begrebet "fornyet anvendelse" ikke skabte en teknisk handelshindring i EU,  

 idet der med fortolkningen ikke forelå et forbud mod at udføre  

 de pågældende flasker, ligesom en tilsvarende anvendelse af  

 flaskerne til glasfabrikation i Danmark ikke ville udløse  

 afgiftsgodtgørelse.
 I relation til selskabets anbringende om retsbeskyttet forventning havde  

 regionen anført, at der ikke i forbindelse med udbetaling af  

 afgiftsgodtgørelser skete kontrol med alle udbetalinger, hvorfor en  

 passivitet fra told- og skattemyndighedernes side over for de modtagne  

 oplysninger ikke kunne danne grundlag for en retsbeskyttet forventning.  

  Regionen havde herved henvist til Tidsskrift for Skatteret 1994, nr. 131  

 VLD.  Endvidere havde regionen i øvrigt bestridt at have aflagt  

 virksomheden et besøg i foråret 1995 i forbindelse med tildeling  

 af bevilling, hvilket regionen havde begrundet i, at der ikke i told- og  

 skatteregionen befandt sig notater herom, ligesom de af regionens  

 medarbejdere, der var beskæftiget på dette område intet  

 erindrer om det af selskabet beskrevne besøg.
 Selskabets advokat havde over for Landsskatteretten principalt nedlagt  

 påstand om, at den påklagede afgørelse savnede hjemmel i  

 detailsalgspakningslovens § 6, stk. 4, hvorfor afgørelsen i sin helhed  

 måtte ophæves.
 Til støtte herfor var det bl.a. gjort gældende, at told- og  

 skattemyndigheden uberettiget havde krævet genbetaling af hidtil  

 opnået refusion af emballageafgift, ligesom det også fremtidigt  

 skulle anerkendes, at selskabet opfyldte betingelserne for at opnå  

 afgiftsgodtgørelse.  Af lov om afgift af detailsalgspakninger § 6,  

 stk. 4, fremgik, at de statslige told- og skattemyndigheder kunne meddele  

 virksomheder bevilling til godtgørelse af den erlagte afgift af  

 beholdere, der brugte blev leveret tilbage til fornyet anvendelse i udlandet.  

  Lovordene "fornyet anvendelse" gav ikke dækning for den  

 indskrænkende fortolkning, som told- og skatteregionen havde lagt til  

 grund i nærværende sag, idet "fornyet anvendelse" sprogligt  

 omfattede både genpåfyldning og omsmeltning.  Den til loven samt  

 en række andre love hørende vejledning om punktafgifter angav  

 intet specifikt om afgiftsrefusion vedrørende emballage, men udtalte  

 generelt for alle omfattede afgiftslove:
"registrerede varemodtagere, der genudfører afgiftspligtige varer i  

 uforandret stand som gode og forsvarlige handelsvarer, vil efter  

 ansøgning kunne få godtgørelse af den betalte afgift.  

 Virksomheden skal, inden varerne sendes, søge told- og skatteregionen  

 om afgiftsgodtgørelse.
Betingelserne for afgiftsgodtgørelse  

 m.m. vil fremgå af regionens tilladelse (bevilling)." For så vidt angår emballageafgift ydede vejledningen ingen  

 vejledning, idet emballage i sagens natur ikke kunne genudføres  

 uforandret.  Emballage ville altid have været åbnet af  

 forbrugeren, og den i emballagen værende vare ville være forbrugt  

 før emballagen blev leveret tilbage til den afgiftspligtige.
Relevant  

 for spørgsmålet om emballageafgiftsgodtgørelse var derfor  

 bestemmelsen om, at betingelserne for afgiftsgodtgørelse ville  

 fremgå af regionens tilladelse.  Regionens tilladelse, der var gyldig  

 indtil udgangen af februar måned i år 2000 - stillede som eneste  

 betingelse, at de brugte flasker blev genudført til fornyet  

 anvendelse.  Omsmeltning var efter en almindelig sproglig fortolkning fornyet  

 anvendelse.  En formålsfortolkning førte til samme resultat,  

 idet omsmeltning var udtryk for et genbrug, der i miljømæssig og  

 økonomisk henseende var væsentligt mere ønskelig end -  

 hvilket ville være eneste alternativ  - at de brugte flasker indgik i  

 den sædvanlige affaldsbehandling.  Detailsalgspakningslovens § 6  

 opererede udover refusion efter stk. 4, tillige i stk. 5, med refusion  

 vedrørende mineralvandsflasker, der blev genindvundet til  

 glasfabrikation.
Det fulgte ikke af en naturlig sammenhæng mellem  

 detailsalgspakningslovens § 6, stk. 4, samt § 6, stk. 5, at det kun var glas,  

 der havde været benyttet som emballage til mineralvand, som opfyldte  

 betingelserne for afgiftsgodtgørelse i tilfælde, hvor flaskerne  

 blev genanvendt til glasfabrikation.  Det var således ikke evident, at  

 § 6, stk. 4, skulle tolkes indskrænkende til alene at omfatte refusion  

 vedrørende flasker til genvinding i form af genpåfyldning.  

  Oplysninger om praksis vedrørende refusion for andre  

 importører viste da også, at told- og skatteforvaltningerne ikke  

 tidligere havde administreret og tolket loven til alene at omfatte flasker,  

 der var udført til genpåfyldning.  I tilknytning hertil havde  

 advokaten gjort gældende, at told- og skatteregionens afgørelse  

 i realiteten indebar en teknisk handelshindring, der var i strid med  

 EU-retten.
 Subsidiært havde advokaten nedlagt påstand om, at told- og  

 skatteforvaltningen var pligtig til at yde afgiftsrefusion i overensstemmelse  

 med indholdet af den afgivne bevilling.
Til støtte herfor var det bl.a. gjort gældende, at  

 bevillingen gjaldt indtil udgangen af februar måned år 2000.  

 Selskabet burde kunne støtte ret på en naturlig og almindelig  

 sproglig forståelse af ordvalget i bevillingen, jf. ordet  

 "genudføres". Flaskerne skulle kunne anvendes til genbrug, hvilket  

 begreb også rummede omsmeltninger.  Selve bevillingen måtte anses  

 at danne baggrund for virksomhedernes retskrav, jf. også  

 Skatteministeriets egen vejledning om punktafgifter, der intet specifikt  

 angav om afgiftsrefusion ved emballage, men dog generelt angav, at  

 betingelserne for afgiftsgodtgørelser mv. ville fremgå af den  

 konkrete tilladelse/bevilling.
Bevillingen af 16. februar 1995 var yderst  

 kortfattet, hvorfor den i relation til de enkelte anførte  

 standardvilkår ikke gav selvstændige oplysninger til brug for  

 selskabets vejledning.  Bevillingen henviste alene til lov om afgift af visse  

 detailsalgspakninger og indeholdt derved ingen paragrafhenvisning, ligesom  

 der i de særlige betingelser var angivet, at:
 "Bevillingen omfatter brugte flasker, der genudføres til fornyet  

 anvendelse".
 Med dette indhold var det som eneste betingelse stillet, at de brugte  

 flasker blev genudført til fornyet anvendelse.
Selskabet havde indrettet sig i tillid til bevillingen, og told- og  

 skatteregionen havde på tidspunktet for bevillingens udstedelse haft  

 kendskab til samtlige faktiske omstændigheder omkring selskabets  

 udførsel af flasker til glasfabrikation.  Told- og skatteregionens  

 udstedelse af bevillingen sammenholdt med de senere givne afgiftsrefusioner,  

 kunne derfor ikke bero på en faktisk vildfarelse omkring selskabets  

 forhold.  I den forbindelse var det fra selskabets side endvidere gjort  

 gældende, at told- og skatteregionen enten den 23. marts 1995 eller i  

 perioden 1. til 15. februar 1995 aflagde virksomheden et besøg efter  

 indgivelse af den første anmodning om afgiftsrefusion.
Ved dette  

 kontrolbesøg blev bl.a. selskabets containere besigtiget, jf.  

 efterfølgende udarbejdede erindringsreferat herom af selskabets  

 bogholder.
 Mere subsidiært var nedlagt påstand om, at told- og  

 skatteforvaltningen ikke kunne anses berettiget til at kræve  

 tilbagebetaling af allerede modtagen refusion, idet bevillingen alene burde  

 tilbagekaldes med fremadrettet virkning.
Til støtte herfor var det gjort gældende, at told- og  

 skatteregionen efter almindelige forvaltningsretlige principper samt det  

 særlige skatte- og afgiftsretlige forventningsprincip var uberettiget  

 til at kræve genbetaling af den hidtil opnåede refusion af  

 emballageafgiften.
Selskabet havde været i god tro med hensyn til, at  

 den benyttede fremgangsmåde var i fuld overensstemmelse med de krav,  

 som told- og skatteregionen stillede ved bevilling af  

 afgiftsgodtgørelse, og bevillingen kunne således ikke  

 tilbagekaldes med tilbagevirkende kraft.
Der var herved tillige henvist til  

 det af selskabets bogholder efterfølgende udarbejdede  

 erindringsreferat om regionens kontrolbesøg på selskabets  

 adresse, samt det forhold, at told- og skatteregionen allerede på  

 tidspunktet for bevillingens udstedelse var fuldt oplyst om selskabets virke  

 og salg af flasker til tyske glasfabrikker til brug for glasproduktion.
Told- og Skattestyrelsen havde over for Landsskatteretten indstillet  

 afgørelsen stadfæstet.
Styrelsen havde hertil anført, at  

 der ikke kunne gives afgiftsgodtgørelse for brugte glasflasker, der  

 blev genudført til genindvinding som glas, hvilket gjaldt, uanset om  

 flaskerne blev udført som glasskår eller efter udførelsen  

 -  uden påny at have været påfyldt indhold - blev anvendt  

 til glasfabrikation e.lign.  Styrelsen havde under henvisning til  

 detailsalgspakningslovens § 21 b, stk. 1, nr. 3 anført, at  

 Landsskatteretten ikke havde kompetence til at eftergive afgiftskrav.  Det  

 var hertil bemærket, at Landsskatterettens kompetence naturligt  

 omfattede spørgsmål om rækkevidden af de omhandlede  

 muligheder i lovens § 6 og § 8 for at opnå afgiftsfritagelse og  

 afgiftsgodtgørelse.
 Styrelsen anførte videre, at der ikke var belæg for at  

 antage, at spørgsmål om eftergivelse af afgiftsbeløb som  

 følge af en told- og skatteregions evt. mere eller mindre heldige  

 administration, skulle henhøre under Landsskatterettens kompetence.  

  Styrelsen havde dog anført, at selskabet havde haft en berettiget  

 forventning om godtgørelse for perioden 1. marts 1995 til 30. december  

 1996, dog var fremhævet, at det på tidspunktet for udstedelse af  

 bevilling ikke påhvilede told- og skatteforvaltningen som risiko at  

 vurdere, hvorvidt virksomheden ville opfylde de betingelser og krav, der  

 fremgik af bevillingen.  Af bevillingen fremgik endvidere klart, at  

 bevillingen alene drejede sig om flasker til fornyet anvendelse, jf.  

 detailsalgspakningslovens § 6, stk. 4.
 Landsskatteretten udtalte:
 Det bemærkedes, at bevillingen til godtgørelse af erlagt  

 afgift var givet af told- og skatteregionen i henhold til lov om afgift af  

 visse detailsalgspakninger, jf. § 6, stk. 4.  Af bestemmelsen fremgik:
"De statslige told- og skattemyndigheder kan endvidere meddele  

 virksomheder bevilling til godtgørelse af den erlagte afgift af  

 beholdere, der brugte leveres tilbage til fornyet anvendelse i udlandet.  Det  

 er en betingelse for godtgørelsen, at beholderne eller tilsvarende  

 beholdere er modtaget fra udlandet og afgiftsberigtiget af virksomheden  

 mindre end 1 år, før de leveres tilbage." Af forarbejderne - Folketingstidende 1977/78, tillæg A, spalte 1677  

 ff. - fremgik af bemærkningerne til bestemmelsen, at der kunne ske  

 afgiftsgodtgørelse ved eksport af afgiftsberigtigede varer, og af de  

 almindelige bemærkninger til lovforslaget fremgik, at for varer, der  

 genudførtes til fornyet anvendelse i udlandet, kunne afgiften  

 tilbagebetales.
 Landsskatteretten bemærkede hertil, at afgiften var en stykafgift,  

 som var pålagt emballageenheder, jf. lovens § 2, smh. med § 1, samt at  

 et af de overordnede formål med loven - udover det rent fiskale  

 mål - var at højne den miljømæssige interesse i  

 forøget genbrug af emballage.
 En grundlæggende betingelse for godtgørelse af den erlagte  

 afgift i henhold til detailssalgspakningslovens § 6, stk. 4, var, at  der  

 fortsat var tale om en emballageenhed, jf. således lovordene:
 "...beholdere, der brugte leveres tilbage til fornyet anvendelse i  

 udlandet".
Landsskatteretten fandt, at selskabets retur-ølflasker ikke blev  

 genudført som beholdere, idet selskabet udførte flaskerne som  

 glas, der i knust tilstand skulle indgå som halvfabrikata til fornyet  

 glasproduktion.
Retten fandt derfor, at der med de enkelte enheder, som  

 tidligere var blevet afgiftsbelagt ved indførelsen, ikke forelå  

 mulighed for genanvendelse som beholdere.
Det var derfor med rette, at  

 selskabet ikke var anset for at opfylde betingelsen i  

 detailsalgspakningslovens § 6, stk. 4, for afgiftsgodtgørelse.
 I henhold til detailsalgspakningslovens § 21 b, stk. 1, nr. 3, havde  

 Landsskatteretten tillige kompetence til at tage stilling til, om klageren  

 var pligtig at tilbagebetale den udbetalte afgiftsgodtgørelse og  

 berettiget til udbetaling af afgiftsgodtgørelse for perioden 1.  

 oktober 1996 til 30. december 1996.
Efter en konkret vurdering af de foreliggende omstændigheder fandtes  

 det at påhvile told- og skatteregionen som risiko, at regionen havde  

 udstedt tilladelsen af 16. februar 1995 uden hensyntagen til flaskernes  

 faktiske genanvendelse, når det samtidig var lagt til grund, at  

 selskabet havde fremlagt det af regionen ønskede materiale til brug  

 for behandlingen af ansøgningen om tilladelse til  

 afgiftsgodtgørelse, og da der således ikke fra selskabets side  

 sås at være fortiet eller afgivet urigtige oplysninger.
Selve  

 udstedelse af bevillingen beroede på en hos regionen foreliggende  

 faktisk vildfarelse, og på denne baggrund kunne tilladelsen ikke  

 tilbagekaldes med tilbagevirkende kraft.
 Det måtte samtidig tillægges vægt, at selskabet havde  

 indrettet sig i tillid til tilladelsen ved nedsættelse af sine  

 salgspriser, og selskabet havde ikke senere haft mulighed for at opnå  

 kompensation for denne prisnedsættelse.  Det måtte derfor  

 antages, at selskabet ville lide retstab, hvis den udbetalte  

 afgiftsgodtgørelse skulle tilbagebetales og afgiftsgodtgørelsen  

 for perioden 1. oktober 1996 til 30. december 1996 blev nægtet  

 udbetalt.
 Endelig fandtes selskabet ikke at have haft mulighed for på anden  

 måde at sikre sig, at tilladelsen stod ved magt i den her omhandlede  

 afgiftsperiode, hvorved bemærkedes, at reglerne om bindende  

 forhåndsbesked i skattestyrelsesloven ikke fandt anvendelse  

 vedrørende afgifter.
 Selskabet var bibragt en retsbeskyttet forventning om  

 afgiftsgodtgørelse, og denne forventning kunne tidligst anses at  

 være bragt til ophør ved told- og skatteregionens brev til  

 klageren af 21. marts 1997, hvori der varsledes krav om tilbagebetaling af  

 afgiftsgodtgørelsen, og at anmodningen om yderligere  

 afgiftsgodtgørelse ikke ville blive imødekommet.
 Henset hertil kunne selskabet ikke tilpligtes at tilbagebetale den  

 tidligere modtagne godtgørelse, og samtidig var selskabet berettiget  

 til afgiftsgodtgørelse for perioden 1. oktober 1996 til 30. december  

 1996.
 Der blev givet medhold i henhold til påstanden.
