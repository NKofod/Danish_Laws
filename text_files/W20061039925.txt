Klage over manglende scanning af en 77-årig patient med bækkenbrud samt over, at patienten blev overført til intensiv afdeling på et andet hospital Nævnet fandt ikke grundlag for at kritisere den modtagende reservelæge for ikke at have ordineret en CT-scanning ved indlæggelsen.
Det var nævnets opfattelse, at der ikke var indikation for at iværksætte akut CT-scanning af bækkenet, idet der henholdsvis 1 og 2 døgn forud for indlæggelsen var blevet foretaget røntgenundersøgelser, som ikke havde vist bækkenbrud.
Nævnet fandt endvidere ikke grundlag for at kritisere den overlæge, der traf beslutning om at overføre patienten til en intensiv afdeling på et andet hospital.
Nævnet lagde herved vægt på, at patienten nok var svært syg, men at der ikke var noget i hendes medicinske tilstand, der gjorde det uforsvarligt at overflytte hende til et andet hospital.
 Der blev afgivet dissens i sagen.
