Bekendtgørelse om anvendelse af oplysninger om løn, beskæftigelse m.v. til brug for administrationen af forsikringssystemet I medfør af § 90 a, stk. 3, og § 91, stk. 3 og 4, i lov om arbejdsløshedsforsikring m.v., jf. lovbekendtgørelse 348 af 8. april 2014, og efter forhandling med Beskæftigelsesrådet fastsættes efter bemyndigelse:
 § 1. Administrationen af forsikringssystemet skal i videst muligt omfang ske på grundlag af de oplysninger om løn, arbejdstid m.v., der fremgår af indkomstregistret.
§ 2. Hvis indkomstregistret ikke indeholder de nødvendige oplysninger, eller hvis oplysningerne er fejlbehæftede, skal en arbejdsgiver på begæring give oplysninger til brug for administrationen af forsikringssystemet, herunder om, 1) hvilke lønmodtagere pågældende har beskæftiget i et nærmere angivet tidsrum og disses beskæftigelsesperioder inden for dette tidsrum, 2) hvorvidt pågældende har beskæftiget bestemte medlemmer af en arbejdsløshedskasse inden for et nærmere angivet tidsrum, 3) hvilken løn der er udbetalt til bestemte medlemmer af en arbejdsløshedskasse inden for et nærmere angivet tidsrum, 4) hvilket antal løntimer bestemte medlemmer af en arbejdsløshedskasse har haft inden for et nærmere angivet tidsrum, 5) årsagen til et medlems arbejdsophør og 6) udbetaling af dagpengegodtgørelse i henhold til § 84 i lov om arbejdsløshedsforsikring m.v.
 Stk. 2. De oplysninger, der er omfattet af stk. 1, kan indhentes af direktøren for Styrelsen for Arbejdsmarked og Rekruttering direktøren for Arbejdsskadestyrelsen og arbejdsløshedskassen for så vidt angår egne medlemmer.
 Stk. 3. Direktøren for Styrelsen for Arbejdsmarked og Rekruttering, direktøren for Arbejdsskadestyrelsen eller arbejdsløshedskassen kan skønne, om der foreligger de nødvendige oplysninger i indkomstregistret.
 § 3. Indeholder indkomstregistret de nødvendige oplysninger til administrationen af forsikringssystemet, kan oplysningerne i indkomstregistret anvendes som dokumentation, herunder anvendes som dokumentation for at en arbejdsgivers pligt til at betale dagpengegodtgørelse for 1., 2. og 3. ledighedsdag er ophørt.
 § 4. Direktøren for Styrelsen for Arbejdsmarked og Rekruttering kan til brug for tilsynsvirksomheden pålægge en arbejdsgiver at give oplysninger i videre omfang end nævnt i § 2, stk. 1, nr. 1-6.
 Stk. 2. Ved henvendelse til arbejdsgiveren skal det tydeligt fremgå, for hvilke(n) periode(r) der skal gives oplysninger.
§ 5. De oplysninger, som arbejdsgiveren har pligt til at give, jf. § 2, stk. 1, og § 4, stk. 1, skal gives inden for en bestemt frist, der fastsættes af direktøren for Styrelsen for Arbejdsmarked og Rekruttering, direktøren for Arbejdsskadestyrelsen eller af arbejdsløshedskassen.
Fristen kan dog ikke være kortere end 10 hverdage.
§ 6. Direktøren for Styrelsen for Arbejdsmarked og Rekruttering kan pålægge en arbejdsgiver at foretage en daglig registrering (logbog) over beskæftigede i virksomheden.
Registreringen skal foretages fra beskæftigelsens start.
Registreringen kan være enten papirbaseret eller digital.
En papirbaseret registrering skal føres i en logbog, som er udarbejdet af Styrelsen for Arbejdsmarked og Rekruttering.
 Stk. 2. Et pålæg om at foretage registrering over beskæftigede (logbog) skal iværksættes senest 3 hele hverdage efter, at arbejdsgiveren har modtaget skriftligt pålæg.
 Stk. 3. Et pålæg om at føre logbog gives for en periode af 12 måneder ad gangen.
 Stk. 4. Registreringen skal være fortløbende dateret og skal for hver af de beskæftigede indeholde oplysninger om:
1) navn og cpr.nr., 2) hvilken løn der udbetales og 3) start- og forventet sluttidspunkt for arbejdet den pågældende dag.
Stk. 5. Registreringen over beskæftigede i virksomheden skal opbevares i virksomheden og skal på begæring forevises eller sendes til Styrelsen for Arbejdsmarked og Rekruttering.
Registreringen skal opbevares i 5 år efter regnskabsårets afslutning.
Straffebestemmelse § 7. Efter §§ 101 og 102 i lov om arbejdsløshedsforsikring m.v. straffes overtrædelse af bekendtgørelsen med bøde.
Ikrafttræden § 8. Bekendtgørelsen træder i kraft den 1. januar 2015.1) Stk. 2. Samtidig ophæves bekendtgørelse nr. 400 af 3. maj 2011 om arbejdsgiveres pligt til at oplyse løn, beskæftigelse m.v. til brug for administrationen af forsikringssystemet.
Styrelsen for Arbejdsmarkeds og Rekruttering, den 15. december 2014 Morten Binder / Søren Tingskov 1) Der udarbejdes en vejledning til bekendtgørelsen.
