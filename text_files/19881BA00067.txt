Nr BSF 67 Forslag til folketingsbeslutning om landbrugstekniker- og  

 gartneriteknikeruddannelserne Fremsat af Stillinger (SF) Gade (SF) Inger Harms (SF) Bjørn Poulsen (SF)  

 Ebba Strange (SF) den 14. februar 1989 Folketinget pålægger regeringen inden den 1. maj 1989 at fremsætte lovforslag om, at uddannelserne til landbrugstekniker og gartneritekniker overføres til lov nr. 232 af 22. april 1987 om videregående teknikeruddannelser m.v.
Bemærkninger til forslaget I foråret 1987 vedtog Folketinget lov om de videregående  

 teknikeruddannelser.
Denne lov skulle samle teknikeruddannelserne i  

 Direktoratet for Erhvervsuddannelserne under Undervisningsministeriet og  

 medføre en hensigtsmæssig samordning af uddannelserne.
Det betød afslutningen på den forvirring, der førhen var om de mange  

 teknikeruddannelser.
De blev samlet under eet direktorat, og der blev skabt  

 klarhed omkring adgangsvejene til uddannelserne, et mere fleksibelt  

 uddannelsessystem og ordnede forhold med hensyn til meritoverførsel.
 Desværre fik man ikke landbrugstekniker- og gartnerteknikeruddannelserne  

 med i teknikerloven, hvilket har betydet, at disse uddannelser i dag står  

 placeret uden sammenhæng med de øvrige teknikeruddannelser og uden mulighed  

 for meritoverførsel bortset fra enkelte fag på merkonomniveau.
 Samtidig opretholdes en betydelig og umotiveret særskilt administration af  

 disse uddannelser i forskellige ministerier og direktorater, idet  

 landbrugstekniker- og gartneriteknikeruddannelserne administreres af  

 Kulturministeriet.
Det må være en oplagt opgave for regeringen at afbureaukratisere  

 administrationen af disse uddannelser ved at samle dem i Direktoratet for  

 Erhvervsuddannelser under Undervisningsministeriet.
Dermed kan der uden tvivl  

 hentes betydelige rationaliseringsfordele og spares stillinger og bevillinger  

 på Landbrugsministeriets og Kulturministeriets budgetter.
 Endelig er der selvsagt uddannelsesmæssige begrundelser for, at faglige  

 uddannelser skal ligge i Undervisningsministeriet og ikke i andre  

 fagministerier, hvilket vil fremgå af gennemgangen af de enkelte uddannelser.
Uddannelserne skal tilrettelægges i henhold til teknikerloven.
De  

 nuværende skoler kan efter teknikerloven fortsætte som selvejende  

 institutioner og kan dermed fortsat skabe deres egen profil.
 Udgifterne ved undervisningen, herunder udgifter til udstyr, inventar og  

 anlæg, afholdes af staten som tilskud m.v. i medfør af lov om godkendelse af  

 handelsskoler, tekniske skoler samt maskinmester- og maskinistskoler og  

 tilskud m.v. til disse.
 Forslaget skønnes samlet at være udgiftsneutralt for staten.
Forslagets betydning for de enkelte uddannelser Landbrugsteknikeruddannelsen:
 Uddannelsen foregår i dag under højskoleloven, hvilket ud fra et  

 uddannelsesmæssigt og fagligt synspunkt virker umotiveret, da højskoleloven  

 ikke er beregnet på faglige uddannelser, men snarere almendannende oplysning.
Højskolelovens anvendelse som lovgrundlag for landbrugsteknikeruddannelsen  

 medfører, at uddannelsen kunne blive karaktiseret som en privat uddannelse,  

 der ikke er anerkendt af det øvrige uddannelsessystem.
Den nylige placering  

 under Kulturministeriet og de manglende muligheder for meritoverførsel  

 bortset fra enkelte fag på merkonomniveau kan nemt bekræfte dette indtryk  

 f.eks. hos arbejdsgivere uden forhåndskendskab til uddannelsen.
Adgangskravet til landbrugsteknikeruddannelsen er folkeskolens udvidede  

 afgangsprøve i visse fag samt »det grønne bevis«, en uddannelse,  

 som er oprettet af landbrugsorganisationerne.
I modsætning til andre  

 teknikeruddannelser som f.eks. gartneriteknikeruddannelsen opfylder tillærte  

 medarbejdere, som har gennemgået jordbrugets arbejdsmarkedsuddannelse, eller  

 EFG-uddannede dyrebrugere og jordbrugsmaskinførere ikke  

 optagelsesbetingelserne til studiet.
Den enkelte skole nedsætter et kursusudvalg for hver faglig linje.
De  

 studerende er ikke repræsenteret i kursusudvalget, som heller ikke er  

 paritetisk sammensat, men består af repræsentanter for landbo- og  

 husmandsforeningerne, statslige forsøgsinstitutioner, Jordbrugsteknikere i  

 Danmark og skolens lærere.
Skolen indstiller censorer til eksamen, og disse beskikkes af  

 direktoratet.
Skriftlige og mundtlige eksamensprøver udarbejdes af lærere på  

 skolen.
 For den studerende kan en landbrugsteknikeruddannelse risikere at blive en  

 blindgyde, fordi der i modsætning til næsten alle andre teknikeruddannelser  

 ikke findes en overbygningsuddannelse, og fordi uddannelsen på grund af sin  

 særlige karakter ikke anerkendes af videregående uddannelsesinstitutioner.  

 Ønsker en landbrugstekniker f.eks. at fortsætte på Landbohøjskolen, kan  

 vedkommende med mere end 6 års uddannelse bag sig risikere at måtte bruge 1-2  

 år på hf-eksamen og derefter 4 år på et agronomstudium.
Der kan endda blive tale om en meget kostbar blindgyde for den enkelte  

 studerende.
På grund af placeringen under højskoleloven kan der ikke ydes SU  

 til uddannelsen, hvilket betyder, at den studerende må optage private lån til  

 dækning af leveomkostninger, materialer m.v.
 Ud over at afhjælpe de nævnte problemer med landbrugsteknikeruddannelsen  

 og afbureaukratisere administrationen vil en overførsel af uddannelsen til  

 teknikerloven indebære en række fordele for de studerende.
 Større indflydelse på undervisningen:
Jævnfør teknikerloven nedsætter hver skole eet eller flere lokale  

 undervisningsudvalg med repræsentanter for de lokale afdelinger af  

 organisationerne, lærerne og de studerende.
Udvalget rådgiver bl.a. skolerne  

 i uddannelsesspørgsmål.
Endvidere er der nedsat et landsdækkende teknikerråd og teknikerudvalg for  

 hvert område med repræsentanter for arbejdsgiver- og  

 arbejdstagerorganisationerne.
Disse afgiver indstilling til undervisnings- og  

 forskningsministeren om bl.a. uddannelsernes mål, struktur, varighed,  

 adgangsbetingelser, eksamensordninger m.v.
 Pædagogisk uddannelse af lærerne:
 I modsætning til de nuværende uddannelser under højskolelovens sikres det,  

 at alle lærere får en forsvarlig voksenpædagogisk uddannelse under Statens  

 Erhvervspædagogiske Læreruddannelse, SEL.
 Forbedrede økonomiske forhold for de studerende:
Ved placeringen under teknikerloven åbnes der op for, at eleverne kan  

 modtage SU efter de samme regler, som gælder for andre offentligt anerkendte  

 uddannelser.
Undervisningen er gratis.
 Gartneriteknikeruddannelsen:
Den nuværende gartneriteknikeruddannelse forgår som  

 landbrugsteknikeruddannelsen under højskoleloven og er derfor ligeledes  

 placeret under Kulturministeriet.
Dermed lider uddannelsen af de samme  

 svagheder som landbrugsteknikeruddannelsen.
 Adgangsvejene til uddannelsen er dog bredere, idet faglærte gartnere samt  

 tillærte medarbejdere, der har gennemgået Jordbrugets  

 Arbejdsmarkedsuddannelser, og eventuelt andre, der har opnået tilsvarende  

 kvalifikationer, kan optages.
 Der er nedsat et gartneriteknikerudvalg bestående af repræsentanter for  

 arbejdsmarkedets parter og Jordbrugsteknikere i Danmark m.fl., som er fagligt  

 ansvarlige for uddannelsen.
I en del af fagene afholdes der almindelige statskontrollerede eksamener  

 svarende til handelsskolernes og merkonomuddannelsernes eksamener.
For disse  

 fags vedkommende kan der ske meritoverførsel, for de øvrige fag kan der ikke  

 umiddelbart ske meritoverførsel.
Gartneriteknikereleverne og skolen er økonomisk fra 1989 blevet sorteper  

 blandt jordbrugsteknikeruddannelserne og de øvrige teknikeruddannelser.  

 Således er gartneriteknikeruddannelsen nu absolut den dyreste  

 teknikeruddannelse, idet den koster 4.267 kr. om måneden, hvilket for hele  

 uddannelsen svarer til over 80.000 kr. i direkte betaling inkl. kost og logi,  

 men ekskl. øvrige leveomkostninger.
Der kan søges stats- og kommunestøtte til  

 delvis dækning af elevens udgifter til højskoleopholdet, men uddannelsen er  

 ikke SU-berettiget.
 Idet man må gå ud fra, at der ikke i regeringens uddannelsespolitik er et  

 bevidst ønske om, at gartneriteknikeruddannelsen skal være mere end dobbelt  

 så dyr som landbrugsteknikeruddannelsen, kan denne forskel i elevbetalingen  

 for disse uddannelser kun ses som et resultat af regeringens manglende  

 uddannelsespolitik på dette område.
Ved regeringens forlig med Fremskridtspartiet i sommeren 1988 blev det  

 aftalt, at vilkårene for uddannelserne på landbrugsskolerne skulle forbedres,  

 således at der opnås ligestilling med øvrige erhvervsuddannelser.
Ved  

 særskilte bevillinger til landbrugsskolerne er elevbetalingen derfor fra 1989  

 blevet nedsat til 300 kr. pr. uge for kost og logi og 100 kr. om ugen til  

 materialer m.v. på landbrugsteknikeruddannelsen.
 Tilsyneladende har regeringen og Fremskridtspartiet imidlertid  

 »glemt« gartneriteknikeruddannelsen, da der skulle kompenseres for  

 landbrugsskolernes tilhørsforhold til højskoleloven.
 Det må være vanskeligt at forstå for gartneriteknikereleverne, at de blev  

 overset i nogle forhandlinger om landbrugets refinansieringsordning og derfor  

 skal betale mere end dobbelt så meget for deres uddannelse end øvrige  

 jordbrugsteknikerelever.
 Gartneriteknikereleverne vil i øvrigt opnå de samme fordele som  

 landbrugsteknikereleverne ved at blive omfattet af teknikerloven.
