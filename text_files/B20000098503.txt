Anordning om visse forholdsregler mod Etiopien  

 og Eritrea VI MARGRETHE DEN ANDEN, af Guds Nåde Danmarks Dronning, gør  

 vitterligt:
 I medfør af § 1 i lov nr. 156 af 10. maj 1967 om visse  

 forholdsregler i henhold til De Forenede Nationers pagt, som ændret ved  

 lov nr. 228 af 6. juni 1985, fastsættes herved til opfyldelse af De  

 Forenede Nationers Sikkerhedsråds resolution nr. 1298 af 17. maj 2000,  

 resolution nr. 1312 af 31. juli 2000 samt resolution nr. 1320 af 15.  

 september 2000:
 § 1. Det er forbudt at fortage eller  

 forsøge at foretage salg, overdragelse, transport eller anden form for  

 levering til Etiopien eller Eritrea af:
1)	våben og krigsmateriel samt dermed beslægtet materiel af  

 enhver art, 2)	ammunition af enhver art, 3)	militære køretøjer og militært udstyr, 4)	paramilitært udstyr eller 5)	reservedele til de under 1-4 nævnte genstande.
 § 2. Det er forbudt at yde teknisk bistand eller  

 træning forbundet med levering, opbygning, vedligeholdelse eller brug  

 af de under § 1 nævnte genstande.
 § 3. Undtaget fra forbudet i §§ 1-2 er salg eller  

 levering af de under § 1 nævnte genstande, der udelukkende er beregnet  

 til De Forenede Nationers brug i Eritrea eller Etiopien.
 § 4. Undtaget fra forbudet i §§ 1-2 er endvidere  

 salg eller levering af udstyr samt dermed beslægtet materiel, der  

 udelukkende er beregnet til brug for minerydning i Etiopien eller Eritrea  

 under De Forenede Nationers Minerydningstjenestes auspicier, samt ydelse af  

 teknisk bistand eller træning til disse aktiviteter.
 § 5. Personer, herunder bestyrelsesmedlemmer i  

 virksomheder, der overtræder §§ 1-2, straffes efter § 110 c, stk. 2, i  

 straffeloven med bøde, hæfte eller under skærpende  

 omstændigheder med fængsel indtil 4 år.
 Stk. 2. Der kan pålægges selskaber m.v.  

 (juridiske personer) strafansvar efter reglerne i straffelovens 5.  

 kapitel.
§ 6. Udbytte ved handlinger, der er strafbare  

 efter § 5, konfiskeres.
Straffelovens § 75, stk. 1, 2. pkt., § 76, stk. 1 og  

 stk. 3-5, og stk. 77, 1 og 3, finder tilsvarende anvendelse på  

 konfiskation efter denne bestemmelse.
 § 7. Forholdsregler i denne anordning omfatter  

 også danske statsborgere, der opholder sig uden for den danske  

 stat.
 § 8. Anordningen træder i kraft ved  

 bekendtgørelsen i Lovtidende.
 Stk. 2. Samtidig ophæves kongelig anordning nr. 801  

 af 26. august 2000 om visse forholdsregler mod Etiopien og Eritrea.
 § 9. Anordningen gælder ikke for Færøerne  

 og Grønland.
