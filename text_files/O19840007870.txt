Inspektion af statsfængslet ved Sdr.
Omme Efter en inspektion af statsfængslet ved Sdr.
Omme anførte jeg i en skrivelse til direktoratet for kriminalforsorgen og statsfængslet, at jeg gik ud fra, at direktoratet og statsfængslet var opmærksomme på, at istandsættelse af af delingerne C og B-Vest var tiltrængt.
(J. nr. 1984-987-615) Efter et besøg den 20. september 1984 i statsfængslet ved Sdr.
Omme skrev jeg den 15. november 1984 således til direktoratet for kriminalforsorgen og statsfængslet ved Sdr.
Omme:
» I.
Bygningsmæssige forhold:
 Under min rundgang konstaterede jeg, at afdeling C og afdeling B-Vest var i dårlig vedligeholdt stand.
 Jeg går ud fra, at statsfængslet og direktoratet for kriminalforsorgen er opmærksomme på, at istandsættelse er tiltrængt.
II.
Spørgsmål, der blev rejst af talsmændene under min samtale med dem:
1) Talsmændene rejste spørgsmålet om placering af langtidsindsatte og oplyste, at ca. 50 pct. af de langtidsindsatte var på afdeling C.
Der skete ikke under opholdet nogen omrokering, idet de indsatte forblev på samme celle under hele opholdet.
Talsmændene efterlyste kriterier for fordelingen af de indsatte fra fængselsledelsens side.
Under min drøftelse med inspektøren vedrørende dette forhold oplyste denne, a) at de indsatte altid kom på den afdeling, hvor de tidligere havde været indsat, og at dette skete automatisk.
Dette var de indsatte i øvrigt selv interesseret i.
b) Langtidsindsatte søgte anstalten at anbringe på de pæneste afdelinger.
I øjeblikket var der i anstalten to langtidsindsatte på afdeling B-Øst og én på afdeling F-Øst.
2) Talsmændene rejste herefter spørgsmålet om TV-antenneforholdene.
De oplyste, at de indsatte siden 1974 havde søgt om at få antenneforholdene forbedret, idet det var muligt at se Danmark og tysk TV 1 (med »sne« på), men ikke de to øvrige programmer fra Tyskland.
Talsmændene var af den opfattelse, at det ikke ville koste mere end omkring 4.000 kr. at sætte en ekstra antenne på den TV-antennemast, der var på anstalten.
Under min drøftelse med inspektøren vedrørende dette forhold oplyste denne, at en talsmand på forrige talsmandsmøde havde bragt spørgsmålet op og bl.a. anført, at det sagtens kunne lade sig gøre at sætte en ekstra antenne på den TV-antennemast, der var på anstalten, således at man kunne se tysk TV 2 og 3. Det var blevet aftalt på dette møde, at talsmanden skulle vende tilbage til sagen, når han havde undersøgt det nærmere.
Inspektøren havde dog ikke hørt videre.
Inspektøren oplyste i øvrigt, at anstalten havde undersøgt, hvad det ville koste at blive tilsluttet en fællesantenne i Sdr.
Omme.
Dette ville give en ekstra udgift på 160.000 kr., hvorfor man havde opgivet dette projekt.
3) Talsmændene rejste spørgsmålet om tilsendelse af penge udefra.
De oplyste, at de indsatte ved arbejde i stalden tjente 431 kr. om ugen.
Gik de indsatte derimod i skole eller arbejdede i gartneriet fik de 158 kr. om ugen.
En af talsmændene havde valgt at gå fra arbejdet i stalden og i stedet modtage undervisning i skolen, hvilket medførte, at han fik en betydelig indtægtsnedgang.
Spørgsmålet havde ikke været rejst over for ledelsen, hvorfor jeg henviste talsmændene hertil.
4) Talsmændene klagede over, at de indsatte ikke kunne benytte badmintonhallen før kl. 18. Flere af de indsatte arbejdede henholdsvis i stalden og i køkkenet og havde derfor fritid i løbet af dagen.
Talsmændene havde flere gange rejst spørgsmålet over for ledelsen, som hertil havde svaret, at badmintonhallen skulle være til rådighed for fængselspersonalet indtil kl. 18. En af talsmændene oplyste, at fængselspersonalet efter hans opfattelse sjældent benyttede badmintonhallen.
Under min efterfølgende drøftelse med inspektøren vedrørende dette forhold oplyste denne, at han ikke umiddelbart kunne se, at det ville give problemer at ændre ordningen, især da man nu havde fået en fritidsfunktionær.
Fængselsinspektøren ville derfor tage dette spørgsmål op til overvejelse.
5) Talsmændene rejste herefter et spørgsmål om besøgsordningen.
Efter de lokale regler for anstalten har de indsatte lov til at have besøg på anstalten 2 timer om ugen.
I praksis havde de indsatte lov til at have besøg 4 timer om ugen.
De indsatte ønskede en mere fleksibel ordning, idet der var eksempler på, at nogle indsatte havde fået bøder, hvis de kom bare 5-10 minutter for sent efter et besøg.
En af talsmændene oplyste, at han ofte havde besøg, og herunder havde observeret, at der altid var ledige besøgslokaler, når han måtte afbryde sit besøg.
Under min afsluttende samtale med inspektøren vedrørende dette spørgsmål oplyste denne, at 4 timers reglen var beregnet på grundlag af antallet af besøgslokaler, og hvad anstalten derefter mente at kunne klare.
Inspektøren kunne dog ikke se, at der ville være væsentlige indvendinger mod at lave en mere fleksibel ordning, så længe der var plads dertil.
Fængselsinspektøren oplyste, at han ville tage spørgsmålet op til overvejelse.
 Jeg tog fængselsinspektørens oplysninger til efterretning og udbad mig underretning om resultatet af inspektørens overvejelser vedrørende spørgsmålet om benyttelse af badmintonhallen og en mere fleksibel besøgsordning.
I skrivelse af 13. november 1984 har fængselsinspektøren meddelt mig, at der efter drøftelser i samarbejdsudvalget er gennemført ændringer godkendt af talsmandsgruppen vedrørende benyttelse af forsamlingsbygningen til badminton.
Adgangen til at spille badminton for indsatte, der arbejder i stalden og i køkkenet, er udvidet til at omfatte tirsdage og torsdage fra kl. 9.30-11.30 og kl. 14.00-16.00. Samme gruppe indsatte kan herudover benytte fritidscentret i fritiden, henholdsvis formiddag og eftermiddag efter nærmere aftale med skolebetjenten.
Der er endvidere gennemført ændringer i besøgsreglerne således, at såvel 2 timers som 4 timers besøg kan forlænges, hvis der er plads i besøgslokalerne.
Besøgende med lang rejsetid har fortrinsret til forlængelse.
Denne gennemførte ændring er ligeledes godkendt af talsmandsgruppen.
 I den anledning skal jeg meddele, at jeg har taget det oplyste til efterretning, og at jeg herefter ikke foretager videre i sagen.
