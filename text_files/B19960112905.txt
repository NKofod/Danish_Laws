 I medfør af § 119, stk. 6, i lov om rettens pleje, jf. lovbekendtgørelse  

 nr. 752 af 15. august 1996, fastsættes:
 § 1.  Udover de i retsplejelovens § 119, stk. 2,  

 nævnte betingelser er det en betingelse for at få beskikkelse som advokat, at  

 den pågældende har bestået en eksamen efter at have været tilmeldt teoretiske  

 efteruddannelseskurser på områder af særlig betydning for advokater, jf. dog  

 § 7.
§ 2.  Justitsministeren nedsætter et kursusudvalg, der  

 har til opgave at fastsætte retningslinier for indholdet og tilrettelæggelsen  

 af uddannelsen og eksamen samt for ansættelse og afskedigelse af lærere,  

 eksaminatorer og censorer.
Udvalget udarbejder endvidere kursusplan og  

 fastsætter betalingen for deltagelse i kurserne og i eksamen.
Kursusudvalget  

 kan ikke indføre adgangsregulering eller mødepligt på kurserne.  

 Kursusudvalget kan bestemme, at ansættelse og afskedigelse af lærere,  

 eksaminatorer og censorer skal forelægges udvalget til godkendelse.
 Stk. 2.  Advokatsamfundet v/Advokaternes Serviceselskab  

 A/S yder kursusudvalget den fornødne sekretariatsbistand.
Stk. 3.  Kursusudvalgets kursusplan og udvalgets  

 retningslinier for kursernes indhold og tilrettelæggelse af undervisningen  

 skal godkendes af justitsministeren.
Det samme gælder udvalgets fastsættelse  

 af deltagernes betaling for tilmelding til kurserne og til eksamen samt  

 betaling for det i § 7, stk. 2, nævnte kursusmateriale.
Betalingen skal alene  

 dække de omkostninger, der er nødvendige for kursernes afholdelse m.v. samt  

 den hermed forbundne administration.
§ 3.  Kursusudvalget består af 7 personer, der udpeges  

 af justitsministeren.
Heraf udpeges 3 medlemmer efter indstilling fra  

 Advokatrådet, 2 medlemmer efter indstilling fra Foreningen af Advokater og  

 Advokatfuldmægtige, samt 1 medlem efter indstilling fra Danmarks Jurist- og  

 Økonomforbund. 1 medlem udpeges som repræsentant for Justitsministeriet.  

 Kursusudvalget vælger selv sin formand.
Stk. 2.  Kursusudvalgets medlemmer udpeges for en  

 periode af 3 år.
Fratræder et medlem inden udløbet af 3-års perioden, udpeges  

 et nyt medlem kun for den resterende del af perioden.
 Stk. 3.  Kursusudvalgets forretningsorden skal godkendes  

 af justitsministeren.
 § 4.  Advokatsamfundet forestår efteruddannelsen på  

 grundlag af de retningslinier, der er fastsat af kursusudvalget, jf. § 2.
 Stk. 2.  Advokatsamfundet kan overlade det til  

 Advokaternes Serviceselskab A/S at forestå den praktiske gennemførelse af  

 efteruddannelsen, herunder retten til at tilrettelægge tid og sted for  

 kursernes afholdelse samt at antage og afskedige lærere.
 Stk. 3.  Advokatsamfundet skal årligt indsende budget og  

 regnskab for kursernes drift til justitsministeren til brug for ministerens  

 godkendelse af den fastsatte betaling for tilmelding til kurserne m.v., jf. §  

 2, stk. 3, 2. pkt.
§ 5.  De særlige kurser om teoretisk efteruddannelse,  

 som består af 36 kursusdage fordelt over 4 semestre, afsluttes med en  

 eksamen.
En deltager skal have opnået bedømmelsen bestået, for at  

 eksamensbevis kan udstedes.
Stk. 2.  En deltager kan højst indstille sig til eksamen  

 3 gange.
Kursusudvalget kan i særlige tilfælde undtage herfra.
§ 6.  Klager over en eksamination, herunder en  

 eksamensbedømmelse, kan af eksaminanden indgives til kursusudvalget.
Klagen,  

 der skal være skriftlig og begrundet, skal være indgivet senest 2 uger efter,  

 at resultatet af en eksamination er blevet bekendtgjort.
 Stk. 2.  Kursusudvalgets formand forelægger snarest  

 muligt klagen for eksaminator og censor.
Stk. 3.  Eksaminator og censor kan efter en fornyet  

 gennemgang vedtage at ændre en ikke bestået bedømmelse til bedømmelsen  

 bestået eller indstille til kursusudvalget enten at fastholde den oprindelige  

 bedømmelse eller at ophæve eksaminationen og lade en ny eksamen afholde, hvis  

 eksaminanden er villig hertil.
Kursusudvalgets beslutning træffes ved  

 almindelig stemmeflerhed.
 Stk. 4.  Behandlingen af klagen skal være afsluttet og  

 resultatet meddelt klageren senest 1 måned efter klagens indgivelse.
 § 7.  Justitsministeren kan i særlige tilfælde, når de  

 fornødne kundskaber må anses for at være tilegnet på anden vis, efter høring  

 af kursusudvalget helt eller delvis fritage fra kravet om tilmelding til de  

 særlige kurser om teoretisk efterudddannelse som betingelse for at opnå  

 advokatbeskikkelse.
 Stk. 2.  I tilfælde, hvor den pågældende har haft et så  

 alsidigt og advokatrelevant karriereforløb, at der ikke er grund til at  

 betvivle, at den pågældende vil være i stand til på fuldt forsvarlig vis at  

 udøve advokatvirksomhed, kan justitsministeren endvidere efter høring af  

 kursusudvalget fritage fra eksamenskravet.
 Stk. 3.  En person, som har opnået fritagelse fra kravet  

 om tilmelding til de særlige kurser, har ret til mod betaling at få udleveret  

 et eksemplar af det benyttede kursusmateriale.
 § 8.  Bekendtgørelsen træder i kraft den 1. januar  

 1997.
 Stk. 2.  Bekendtgørelsen finder anvendelse på personer,  

 der består juridisk kandidateksamen efter bekendtgørelsens ikrafttræden.
