Ankestyrelsens principafgørelse U-12-78 om forsikrede død under klagesagens behandling Resume:
En 24-årig chauffør klagede til Ankestyrelsen over en afgørelse, truffet af Arbejdsskadestyrelsen, hvorefter han var tilkendt erstatning for følgerne efter et ulykkestilfælde.
Ca. 3 måneder efter sagens indankning begik han som følge af ulykkestilfældet selvmord.
 Ankestyrelsen fandt, at skadelidtes død ikke var til hinder for, at Ankestyrelsen behandlede klagen vedrørende erstatningsspørgsmålet.
 Der blev lagt vægt på, at der forelå en behørig anke af Arbejdsskadestyrelsens afgørelse inden dødsfaldet.
 Love:
Lov om forsikring mod følger af ulykkestilfælde - lovbekendtgørelse nr. 137 af 26. april 1968 - § 32 Sagsfremstilling:
 En 24-årig chauffør indankede i august 1977 en afgørelse truffet af Sikringsstyrelsen, hvorefter et ulykkestilfælde, som overgik ham i 1975 under arbejde for et vognmandsfirma, ansås at have medført en invaliditet på 25%.
 Efter Sikringsstyrelsens afgørelse oplystes det, at forsikrede havde begået selvmord den 18. oktober 1977. Selvmordet var af Sikringsstyrelsen anerkendt som en følge af ulykkestilfældet.
 Forsikringsselskabet havde overfor Ankestyrelsen gjort gældende, at sagen måtte bortfalde, da forsikrede var død, inden der var truffet afgørelse i klageinstansen.
 Afgørelse:
 Ankestyrelsen skønnede efter de nu foreliggende oplysninger, at ulykkestilfældet havde medført en invaliditet på 65%.
 Ankestyrelsen fandt ikke, at den omstændighed, at forsikrede var afgået ved døden før Ankestyrelsens mødebehandling af sagen kunne være til hinder for, at invaliditetsvurderingen prøvedes af styrelsen, idet der forelå en behørig anke af en af Sikringsstyrelsen i henhold til ulykkesforsikringsloven truffen afgørelse.
