Ankestyrelsens principmeddelelse 34-22 om indtægtsgrundlag - selvstændig virksomhed - beregning - folkepension - genvundne afskrivninger - hævet opsparet overskud Principmeddelelsen fastslår Principmeddelelsen fastslår, hvordan indtægt fra egen virksomhed skal indgå i beregningen af folkepensionen, når virksomhedsindtægten både knytter sig til en aktiv og en passiv deltagelse i driften af virksomheden.
 Når virksomhedsindtægten er omfattet af den personlige indkomst efter personskattelovens § 3, og pensionisten deltager aktivt i driften af virksomheden, sidestilles indtægten med indtægt ved personligt arbejde, som både indgår i beregningen af folkepensionens grundbeløb og pensionstillæg.
 Kan indtægten fra virksomheden ikke betragtes som indtægt ved personligt arbejde, fordi den stammer fra en passiv deltagelse i driften af virksomheden, indgår indtægten alene i beregningen af folkepensionens pensionstillæg.
 Ved vurderingen af, om en virksomhedsindtægt er indtægt ved personligt arbejde, skal Udbetaling Danmark foretage en konkret vurdering af, om pensionisten deltager aktivt i driften af sin virksomhed i et sådant omfang, at pensionistens indtægt ved egen virksomhed, herunder den del af indtægten, der måtte stamme fra passiv deltagelse i driften af virksomheden, samlet set skal anses for indtægt ved personligt arbejde.
 Når indtægt ved egen virksomhed både knytter sig til en aktiv og en passiv deltagelse i driften af den enkelte virksomhed, skal Udbetaling Danmark foretage en konkret vurdering af virksomhedens samlede indtægter og driftsforhold ved vurderingen af, om virksomhedsindtægten, herunder den del af indtægten, der måtte stamme fra passiv deltagelse i driften af virksomheden, samlet set kan anses for indtægt ved personligt arbejde.
Den skattemæssige opgørelse af den personlige indkomst I opgørelsen af den personlige indkomst efter personskatteloven sondres der ikke mellem aktiv og passiv indkomst.
Det er virksomhedens resultat, der beskattes som personlig indkomst.
Efter reglerne i personskatteloven er der derfor tale om et samlet resultat af virksomheden, uanset om virksomhedens resultat både knytter sig til en aktiv og en passiv indsats i driften af virksomheden.
 Der er ikke lovhjemmel i pensionslovgivningen til at dele den skattemæssige personlige indkomst op i aktiv og passiv indkomst ved beregningen af folkepension, når der i pensionslovgivningen henvises til indtægt omfattet af personskatteloven, da det er virksomhedens samlede resultat, der indgår som personlig indkomst.
 Virksomhedsresultatet skal derfor indgå i beregning af folkepensionen enten som aktiv eller passiv indtægt.
Indtægter fra tidligere indkomstår Pensionisten kan i et indkomstår have indtægter i virksomheden i form af hævet opsparet overskud og genvundne afskrivninger, som er optjent i tidligere indkomstår.
Disse indtægter indgår i virksomhedens samlede resultat, som beskattes som personlig indkomst sammen med virksomhedens øvrige indtægter, der er optjent i det aktuelle indkomstår.
Hævet opsparet overskud og genvundne afskrivninger skal indgå i vurderingen som aktiv indtægt, hvis pensionisten deltog aktivt i driften af virksomheden på det tidspunkt, hvor indtægterne blev optjent.
Dette gælder også, selvom pensionisten på beskatningstidspunktet ikke længere deltager aktivt i sin virksomhed.
Elementer ved den konkrete vurdering I vurderingen af, om indtægt ved egen virksomhed kan anses for indtægt ved personligt arbejde, kan Udbetaling Danmark bl.a. lægge vægt på:
- Hvilke aktiviteter er der i virksomheden, og hvilke indtægter har virksomheden i forbindelse med aktiviteterne? - Hvilke opgaver har pensionisten i forbindelse med virksomhedens aktiviteter, og hvad er omfanget af opgaverne? Herunder kan indgå om:
- Arbejdsindsatsen udgør ca. 50 timer om måneden, da det taler for, at pensionisten er aktiv i driften.
Hvis der er tale om sæsonbetonet arbejde, hvor det samlede timeantal er mindre, kan pensionisten stadig anses som aktiv i driften.
- Indgår der indtægter i virksomhedsresultatet fra tidligere indkomstår i form af fx hævet opsparet overskud, og var pensionisten aktiv eller passiv i driften på tidspunktet for optjeningen af indtægten? Sag nr. 1 Pensionisten ejede og deltog aktivt i driften af en planteavlsvirksomhed.
Virksomheden havde i 2020 bl.a. indtægt fra genvundne afskrivninger ved frasalg af en vindmølle.
Pensionisten havde aldrig været aktiv i driften af vindmøllen.
Udbetaling Danmark vurderede, at den samlede virksomhedsindtægt skulle sidestilles med personligt arbejde.
Ankestyrelsen stadfæstede Udbetaling Danmarks afgørelse.
Ankestyrelsen lagde vægt på, at pensionisten var aktiv i driften af landsbrugsvirksomheden og havde arbejdsopgaver relateret til planteproduktion og maskinstationsindtægter, som var virksomhedens største indtægtsgrundlag.
Den samlede virksomhedsindtægt skulle derfor anses for indkomst ved personligt arbejde.
Sag nr. 2 Sagen omhandlede en landbrugsvirksomhed, hvor landbrugsarealet var bortforpagtet.
I 2019 havde virksomheden indtægt fra forpagtningsaftalen og fra genvundne afskrivninger og hævet opsparet overskud.
Udbetaling Danmark vurderede, at pensionisten var aktiv i driften af virksomheden, da hævet opsparet overskud og genvundne afskrivninger var optjent på et tidspunkt, hvor pensionisten havde været aktiv i driften.
Ankestyrelsen ændrede Udbetaling Danmarks afgørelse.
Ankestyrelsen lagde vægt på, at landbrugsarealet havde været bortforpagtet siden 2018. Størstedelen af indtægtsgrundlaget i virksomheden i 2019 var derfor lejeindtægt fra bortforpagtningsaftalen, som ikke krævede en arbejdsindsats at oppebære, og der var ikke oplysninger om arbejdsopgaver i virksomheden.
Sag nr. 3 Pensionisten ejede en udlejningsvirksomhed på 12 lejemål sammen med sin søn.
Pensionisten varetog bl.a. opgaver i forbindelse med genudlejning af lejemål.
Udbetaling Danmark vurderede, at pensionisten var passiv i driften af sin udlejningsvirksomhed, da arbejdet hovedsageligt relaterede sig til opgaver ved genudlejning af lejemål.
I 2020 var der tre lejeskift.
Pensionisten ønskede at blive anset som aktiv i driften, da pensionisten derved kunne udnytte bundfradraget ved pensionstillægget, som ville betyde, at pensionisten ikke skulle tilbagebetale pensionstillæg for 2020.
Ankestyrelsen stadfæstede Udbetaling Danmark afgørelse.
Ankestyrelsen lagde vægt på, at der havde været tre flytninger i 2020, og at der var blevet faktureret for 97,5 timer.
Indtægt ved egen virksomhed kunne derfor ikke sidestilles med personligt arbejde.
Baggrund for at behandle sagerne principielt Ankestyrelsen har behandlet tre sager principielt.
Det har vi gjort for at fastslå, hvornår indtægt fra egen virksomhed skal indgå i beregningen af henholdsvis folkepensionens grundbeløb eller folkepensionens pensionstillæg, når virksomhedsindtægten både knytter sig til en aktiv og en passiv indsats i driften af virksomheden.
Det har vi også gjort for at fastslå, hvilke elementer, der kan indgå i denne vurdering.
 Vi har i den forbindelse desuden fastslået, hvordan virksomhedsindtægt skal indgå i beregning af folkepension, når en indtægt er optjent, mens pensionisten var aktiv i driften af virksomheden, men på beskatningstidspunktet er passiv i driften.
Reglerne Love og bekendtgørelser Lov om social pension, senest bekendtgjort ved lovbekendtgørelse nr. 527 af 25. april 2022.
 § 27, stk. 1, om at indtægtsgrundlaget for grundbeløb opgøres efter pensionistens indtægt ved personligt arbejde  § 29, stk. 1, om at indtægtsgrundlaget for pensionstillæg opgøres på grundlag af pensionistens og en eventuel ægtefælles eller samlevers samlede indtægt.
 Bekendtgørelse om social pension (Førtidspension og folkepension), bekendtgørelse nr. 2238 af 29. december 2020.
  § 33, stk. 1, om at indtægter ved personligt arbejde efter § 27, stk. 1, i lov om social pension omfatter indtægt fra egen virksomhed, i hvis drift den pågældende tager aktivt del, hvis disse indtægter indgår i den personlige indkomst efter § 3, stk. 1, i personskatteloven.
Praksis Følgende principmeddelelser brugt ved afgørelsen og gælder stadigvæk:
Ankestyrelsens principmeddelelse P-11-98: Overført virksomhedsoverskud skal indgå i beregningen af folkepensionens grundbeløb, når pensionisten har taget aktivt del i virksomheden på det tidspunkt, hvor beløbet blev optjent.
Overskuddet skal indgå i pensionsberegningen i det indtægtsår, hvor det bliver henført til beskatning.
 Ankestyrelsens principmeddelelse P-6-01: Genvundne afskrivninger skal indgå i indtægtsgrundlaget for beregningsgrundlaget for folkepensionens grundbeløb, når beløbet er optjent i en periode, hvor pensionisten har taget aktivt del i driften af virksomheden.
Ankestyrelsens principmeddelelse P-27-05: Genvundne afskrivninger kan ikke indgå særskilt i beregningsgrundlaget for pensionistens folkepension.
Beregningen skal foretages på grundlag af den personlige indkomst, hvor de genvundne afskrivninger indgår og efter fradrag for underskud.
Ankestyrelsens principmeddelelse P-7-07: Genvundne afskrivninger skal indgå i indtægtsgrundlaget for beregning af folkepensionens grundbeløb, også selv om afskrivningen måtte være sket i perioden forud for overgang til folkepensionist.
Det er en forudsætning, at betingelserne herfor i øvrigt er opfyldt.
 I sagerne P-11-98, P-6-01, P-27-05 og P-7-07 var virksomheden enten ophørt eller afhændet på beskatningstidspunktet, og indtægten var alene oppebåret af aktiv arbejdsindsats.
 Kasserede:
 Følgende principmeddelelse er kasseret og gælder ikke længere (historisk):
 Ankestyrelsens principmeddelelse P-24-98: Der skal foretages en konkret vurdering af, om der foreligger en aktiv deltagelse i driften af virksomheden i et sådant omfang, at pensionistens virksomhedsoverskud må anses for indkomst ved personligt arbejde.
 Praksis er indarbejdet i denne principafgørelse.
Vejledninger Vi har også anvendt Vejledning om folkepension efter lov om social pension, vejledning nr. 53 af 31. august 2007.
  Pkt. 141-157, om indtægtsgrundlaget for beregning af grundbeløb og pensionstillæg til folkepensionister.
De konkrete afgørelser Sag nr. 1, j.nr. 21-54389 Du har klaget over Udbetaling Danmarks afgørelse om efterregulering og tilbagebetaling af folkepension for 2020. Udbetaling Danmark afgjorde sagen den 3. november 2021.
 Ankestyrelsen har nu afgjort din sag.
 Resultatet er:
  Du har fået 98.962 kr. for meget i folkepension i 2020, som du skal tilbagebetale.
 Det betyder, at vi stadfæster Udbetaling Danmarks afgørelse, og at afgørelsen ikke ændres.
 Vi beklager den lange sagsbehandlingstid.
Begrundelse for afgørelsen Sådan vurderer vi sagen Ankestyrelsen vurderer, at du har fået 98.962 kr. for meget udbetalt i folkepension i 2020, fordi du samlet set anses som aktiv i driften af din virksomhed i et sådant omfang, at virksomhedsresultatet på 700.579 kr. for 2020, må sidestilles med personligt arbejde.
 Vi vurderer også, at det ikke er muligt at anse en begrænset del af indtægten ved selvstændig virksomhed som indtægt ved personligt arbejde.
 Virksomhedsresultatet på 700.579 kr. skal derfor indgå i beregningen af folkepensionens grundbeløb og pensionstillæg for 2020.
Hvad er afgørende for resultatet Det fremgår, at du har modtaget folkepension hele 2020, og at din folkepension for 2020 blev beregnet ud fra, at du ville have et virksomhedsresultat på 214.057 kr.
 Indtægtsgrundlaget for beregningen af folkepensionen er indtægten i det aktuelle kalenderår, dvs. det kalenderår, som pensionsudbetalingen vedrører.
 Det fremgår af din årsopgørelse for 2020 af 15. november 2021, at du har et virksomhedsresultat på 700.579 kr. efter AM-bidrag, og at indkomsten er opgjort som personlig indkomst.
Vi lægger vægt på, at du har en landbrugsvirksomhed, som hos CVR er registreret med branchekoderne Dyrkning af korn (undtagen ris), bælgfrugter og olieholdige frø, og Serviceydelser i forbindelse med planteavl.
Det fremgår af virksomhedens regnskab for 2020, at der var en nettoomsætning på 2.672.197 kr., som hidrører fra planteprodukter og maskinstationsindtægter.
Vi lægger til grund, at det er virksomhedens primære indtægtsgrundlag set i forhold til virksomhedens art og øvrige indtægtsgrundlag.
 Derudover har din virksomhed haft en indtægt i form af genvundne afskrivninger på 1.415.959 kr., der stammer fra frasalg af en vindmølle.
Din partsrepræsentant har oplyst, at du ikke har været aktiv i driften af vindmøllen.
Vi lægger derfor til grund, at du er aktiv i den øvrige del af din landbrugsvirksomhed.
 Henset til nettoomsætningen i virksomhedens primære indtægtsgrundlag, hvor du er aktiv i driften, anses din arbejdsindsats i virksomheden derfor at være af et sådan omfang, at den samlede virksomhedsindtægt skal indgå som indkomst ved personligt arbejde.
 Vi er opmærksomme på, at din partsrepræsentant har oplyst, at Udbetaling Danmark i en anden sag har truffet afgørelse om opdeling af virksomhedsindtægt mellem aktiv og passiv indkomst.
Oplysningen ændrer ikke ved resultatet.
Personskatteloven sondrer ikke mellem aktiv og passiv indkomst ved opgørelse af den skattepligtige personlige indkomst.
Det er derfor ikke muligt, at anse en begrænset del af indtægten ved selvstændig virksomhed, som indtægt ved personligt arbejde efter pensionsloven.
 Vi lægger hertil vægt på, at din og din ægtefælles samlede indkomst for perioden 1. januar til 31. december 2020 er højere end den indkomst, som din pension blev beregnet på grundlag af.
Vi lægger til grund, at du har fået udbetalt 77.028 kr. i folkepensionens grundbeløb og 21.456 kr. i pensionstillæg samt 478 kr. i mediecheck.
Du skulle have haft 0 kr. udbetalt i grundbeløb, pensionstillæg og mediecheck.
Udbetaling Danmark har anvendt de rette beløb, satser og fradrag ved beregningen af din pension.
Din pension i perioden er blevet beregnet efter reglerne for ægtefæller og samlevende, og at din samlever modtog social pension.
 Vi er derfor enige i Udbetaling Danmarks beregning af tilbagebetalingskravet, som det fremgår af Udbetaling Danmarks afgørelse af 3. november 2021.
 Du har derfor pga. dit højere faktiske indkomstgrundlag modtaget 98.962 kr. for meget i folkepension i 2020, som du skal betale tilbage.
Om reglerne Pensionsloven Grundbeløbet beregnes på grundlag af indtægt fra pensionistens personlige arbejde.
 Indtægter ved personligt arbejde omfatter lønindkomst eller indtægt, der midlertidigt træder i stedet herfor, og indtægt fra egen virksomhed, i hvis drift den pågældende tager aktivt del, hvis disse indtægter indgår i den personlige indkomst efter personskattelovens § 3, stk. 1.
 Opgørelsesperioden for indtægtsgrundlaget er det kalenderår eller den del af et kalenderår, som pensionsudbetalingen vedrører.
Der skal ske forskellige fradrag i indtægterne afhængig af, hvilken personlig og økonomisk situation du er i.
Der er også faste fradrag.
Omregning og efterregulering Udbetaling Danmark skal årligt efterregulere pensionen.
Hvis efterreguleringen viser, at pensionisten har fået for meget i pension, skal pensionen tilbagebetales.
Efter retssikkerhedsloven foretager Ankestyrelsen generelt en retlig prøvelse af førsteinstansens afgørelse.
Det betyder, at vi blandt andet tager stilling til, om førsteinstansen har  anvendt de korrekte regler, og om anvendelsen er korrekt,  indhentet alle relevante og tilstrækkelige oplysninger i sagen,  inddraget relevante og saglige hensyn, og  overholdt sagsbehandlingsreglerne.
 Hvis førsteinstansen har gjort dét - eller Ankestyrelsen i forbindelse med sin sagsbehandling har rettet op på eventuelle væsentlige fejl - har vi ikke grundlag for at tilsidesætte førsteinstansens konkrete og individuelle vurdering i sagen.
Mødebehandling Sagen er behandlet på møde.
På mødet stemmer deltagerne om resultatet.
 Der er enighed om afgørelsen.
Du kan læse mere om, hvordan Ankestyrelsen behandler sager på møde på www.ast.dk Sag nr. 2, j.nr. 22-952 Du har klaget over Udbetaling Danmarks afgørelse om efterregulering og tilbagebetaling af folkepension.
Udbetaling Danmark afgjorde sagen den 6. november 2021.
 Ankestyrelsens har nu afgjort din sag.
 Resultatet er:
  Du har ret til folkepensionens fulde grundbeløb på 75.924 kr. for 2019.
Det betyder, at vi ændrer Udbetaling Danmarks afgørelse, og at du ikke skal tilbagebetale 67.224 kr. i for meget udbetalt grundbeløb.
Udbetaling Danmark kontakter dig.
 Vi beklager den lange sagsbehandlingstid.
Begrundelse for afgørelsen Sådan vurderer vi sagen Ankestyrelsen vurderer, at du har ret til folkepensionens fulde grundbeløb i 2019, da du ikke har deltaget aktivt i driften af din virksomhed i et sådant omfang, at virksomhedsresultatet på 524.428 kr. i 2019 må sidestilles med indtægt fra personligt arbejde.
 Vi vurderer derved, at det samlede virksomhedsresultat på 524.428 kr. efter AM-bidrag ikke skal indgå i beregningen af folkepensionens grundbeløb.
 Du skal derfor ikke tilbagebetale 67.224 kr. i for meget udbetalt grundbeløb.
Hvad er afgørende for resultatet Du har modtaget folkepension i hele 2019.
Udbetaling Danmark vurderer, at du i 2019 har deltaget aktivt i driften af din virksomhed, da du har indtægt i form af hævet opsparet overskud og genvundne afskrivninger, som blev optjent, mens du var aktiv i virksomheden.
Du har desuden også stået som aktiv i driften af virksomheden siden 2013.
Vi lægger i vores vurdering vægt på, at du har en landbrugsvirksomhed.
Det fremgår af virksomhedens regnskab for 2019, at du har lejeindtægt på 600.000 kr. fra bortforpagtning af jord, og at du ikke har nogen indtægter fra dyrkning af korn.
Forpagtningsaftalen omfatter landsbrugsareal på 113 ha, og jorden er bortforpagtet i perioden 1. august 2018 til 31. december 2022. Det fremgår også, at du har råderet over jorden frem til efteråret 2017 (efter høst) med henblik på såning af vinterafgrøder og efterårsbehandling i øvrigt.
Det fremgår videre af regnskabet, at du sidst har haft indtjening fra dyrkning af korn i 2018. Du har desuden solgt ud af landbrugsmaskinerne, som du anvendte, da du var fuldt aktiv i driften som landmand.
Det forhold, at du i 2019 har indtægt fra genvundne afskrivninger og hævet opsparet overskud, som er optjent, mens du var aktiv i virksomheden, kan ikke føre til en ændret vurdering.
Der er tale om en landbrugsvirksomhed, hvor du i 2019 ikke har indtægter fra dyrkning af afgrøder, da jorden er bortforpagtet.
Den største indtægt i virksomheden er lejeindtægten fra bortforpagtningsaftalen, som ikke kræver en arbejdsindsats fra dig.
Der er heller ikke oplysninger om, at du har andre arbejdsopgaver i virksomheden.
Samlet set anses du derfor ikke for at deltage i driften af virksomheden i et sådan omfang, at din samlede virksomhedsindtægt i 2019 kan sidestilles med personligt arbejde.
Da din samlede virksomhedsindtægt i 2019 ikke kan sidestilles med personligt arbejde, skal indtægten alene indgå i beregningen af folkepensionens pensionstillæg.
Du har ikke fået udbetalt pensionstillæg i 2019, og der er derfor ikke et tilbagebetalingskrav vedrørende pensionstillæg for 2019.
Vi bemærker, at såfremt du ikke længere ejede virksomheden eller ikke havde andre indtægter i virksomheden, skulle hævet opsparet overskud og genvundne afskrivninger være indgået i beregningen af folkepensionens grundbeløb.
Begrundelsen er, at virksomhedens indtægt i 2019 derved alene havde været oppebåret af din aktive deltagelse i driften af virksomheden på tidspunktet for optjening af indtægten.
Vi henviser til Ankestyrelsens principmeddelelser P-11-98 og P-6-01.
Om reglerne Pensionsloven Grundbeløbet beregnes på grundlag af indtægt fra pensionistens personlige arbejde.
 Indtægter ved personligt arbejde omfatter lønindkomst eller indtægt, der midlertidigt træder i stedet herfor, samt indtægt fra egen virksomhed, i hvis drift den pågældende tager aktivt del, hvis disse indtægter indgår i den personlige indkomst efter personskattelovens § 3, stk. 1.
Det følger af personskattelovens regler, at ved afgørelse af, om arbejdsindsatsen er væsentlig, gælder den samme praksis som gælder for reglerne om arbejdsindsats i etablerings- og iværksætterkontoloven.
Som en vejledende regel anses en personlig arbejdsindsats på 50 timer om måneden for at være en væsentlig arbejdsindsats Består virksomheden alene i udlejning af en afskrivningsberettiget ejendom eller afskrivningsberettigede driftsmidler, vil der normalt være tale om en så passiv form for virksomhed, at arbejdskravet ikke kan være opfyldt, jf. cirkulære om indskud på etableringskonto.
 Opgørelsesperioden for indtægtsgrundlaget er det kalenderår eller den del af et kalenderår, som pensionsudbetalingen vedrører.
Der skal ske forskellige fradrag i indtægterne afhængig af, hvilken personlig og økonomisk situation du er i.
Der er også faste fradrag.
Omregning og efterregulering Udbetaling Danmark skal årligt efterregulere pensionen.
Hvis efterreguleringen viser, at pensionisten har fået for meget i pension, skal pensionen tilbagebetales.
Mødebehandling Sagen er behandlet på møde.
På mødet stemmer deltagerne om resultatet.
Der er enighed om afgørelsen.
Du kan læse mere om, hvordan Ankestyrelsen behandler sager på møde på www.ast.dk Sag nr. 3, j.nr. 21-54389 Du har klaget over Udbetaling Danmarks afgørelse om efterregulering og tilbagebetaling af folkepension.
Udbetaling Danmark afgjorde sagen den 5. november 2021.
 Ankestyrelsen har nu afgjort din sag.
 Resultatet er:
  Du har fået 2.878 kr. for meget i folkepensionens pensionstillæg i 2020, som du skal tilbagebetale.
 Det betyder, at vi stadfæster Udbetaling Danmarks afgørelse, og at afgørelsen ikke ændres.
 Vi beklager den lange sagsbehandlingstid.
Begrundelse for afgørelsen Sådan vurderer vi sagen Ankestyrelsen vurderer, at du har fået 2.878 kr. for meget udbetalt i folkepensionens pensionstillæg i 2020, fordi du samlet set ikke kan anses for at være aktiv i driften af din virksomhed i et sådan omfang, at virksomhedsresultatet på 21.675 kr. i 2020 kan sidestilles med personligt arbejde.
 Virksomhedsindtægten på 21.675 kr. skal derfor indgå i beregningen af folkepensionens pensionstillæg for 2020 uden bundfradrag.
Hvad er afgørende for resultatet Vi lægger vægt på, at du har modtaget folkepension hele 2020, og at din folkepension for 2020 blev beregnet ud fra, at du ville have et virksomhedsresultat på - 41.954 kr.
 Indtægtsgrundlaget for beregningen af folkepensionen er indtægten i det aktuelle kalenderår, dvs. det kalenderår, som pensionsudbetalingen vedrører.
 Det fremgår af årsopgørelsen for 2020 af 31. januar 2022, at du har et virksomhedsresultat på 21.675 kr. efter AM-bidrag, og at indkomsten er opgjort som personlig indkomst.
 Vi lægger særlig vægt på, at du har en udlejningsvirksomhed sammen med din søn, som består af tre ejendomme med i alt 12 lejemål.
Det er Ankestyrelsens opfattelse, at udlejning af boliger ofte er kendetegnet ved, at udlejer har indtægt i form af husleje fra lejerne hver måned, uafhængigt af, hvor meget arbejde, der er med at administrere udlejningen og udføre forbedringer.
Udlejers indtægt er derved ikke afhængig af en arbejdsindsats.
Vi lægger også vægt på dine oplysninger om driften af virksomheden.
Der har været tre flytninger i 2020, hvor der i den forbindelse afholdes flyttesyn.
Der males, afhøvles gulve, renses tæpper, rengøring mv.
Der annonceres efter nye lejere og fremvises lejemål.
Der er også løbende vedligeholdelse af grønne områder og maling/varmemåling.
Det er din søn, der udarbejder udlejningsvirksomhedens regnskab.
Du har oplyst, at der kan være store forskelle i opgaverne over tid, og at der særligt i 2020 har været store tidskrævende opgaver med dine lejemål.
 Du varetager opgaverne på ejendom nr. 1 og nr. 3. Din søn varetager opgaverne på ejendom nr. 2.
 Det fremgår af sagens oplysninger, at der ikke har været nogen fraflytninger i 2020 fra ejendom nr. 1.
Der har været to fraflytninger fra ejendom nr. 2 i 2020, hvor lejer er faktureret for 46 timer vedrørende den ene fraflytning.
Der er ikke registreret nogen timer vedrørende den anden fraflytning, men der er betalt 1.500 kr. til rengøring og maling i henhold til udflytningsrapporten.
På ejendom nr. 3 har du faktureret for 51,5 timer i 2020, som er brugt til istandsættelse.
Der er ikke opgjort timer til maling af døre, afhentning og pålægning af tæppe.
 Desuden påhviler det lejer, at vedligeholde det indvendige (§ 8 i lejekontrakterne), og i erhvervslejemålene skal lejeren også feje/rydde fortov.
På baggrund af ovenstående oplysninger om driften af virksomheden, anses du ikke for at have været aktiv i driften i et sådant omfang, at virksomhedsindtægten for 2020 kan sidestilles med personligt arbejde.
Virksomhedsindtægten skal derfor indgå i beregningen af dit pensionstillæg uden bundfradrag.
Vi bemærker i øvrigt, at det ikke var opgjort, hvor mange timer du og din søn hver især har brugt på fraflytningerne.
Dokumentationen for opdelingen af arbejdstimerne mellem dig og din søn havde været afgørende for vurderingen af din sag, hvis timeantallet havde været højere.
 Vi er opmærksomme på, at du også har indsendt dokumentation for din arbejdsindsats i virksomheden i 2021 og 2022.
Oplysningerne er ikke indgået i vores vurdering.
Din sag handler om efterregulering af folkepension for 2020. Vi har derfor alene taget stilling til, om din virksomhedsindtægt i 2020 kunne sidestilles med personligt arbejde.
 Vi lægger videre vægt på, at din og din ægtefælles samlede indkomst for perioden 1. januar til 31. december 2020 er højere end den indkomst, som din pension blev beregnet på grundlag af.
Vi lægger til grund, at du har fået 42.912 kr. i pensionstillæg og 478 kr. i mediecheck.
Du skulle have haft 40.512 kr. udbetalt i pensionstillæg og 0 kr. mediecheck.
Udbetaling Danmark har anvendt de rette beløb, satser og fradrag ved beregningen af din pension.
Din pension er i perioden blevet beregnet efter reglerne for ægtefæller og samlevende, og at din samlever modtog social pension.
 Vi er således enige i Udbetaling Danmarks beregning af tilbagebetalingskravet, som det fremgår af Udbetaling Danmarks afgørelse af 5. november 2021.
 Du har derfor pga. dit højere faktiske indkomstgrundlag modtaget 2.878 kr. for meget i pension i 2020, som du skal betale tilbage.
Om reglerne Pensionsloven Grundbeløbet beregnes på grundlag af indtægt fra pensionistens personlige arbejde.
 Indtægter ved personligt arbejde omfatter lønindkomst eller indtægt, der midlertidigt træder i stedet herfor, og indtægt fra egen virksomhed, i hvis drift den pågældende tager aktivt del, hvis disse indtægter indgår i den personlige indkomst efter personskattelovens § 3, stk. 1.
Det følger af personskattelovens regler, at ved afgørelse af, om arbejdsindsatsen er væsentlig, gælder den samme praksis som gælder for reglerne om arbejdsindsats i etablerings- og iværksætterkontoloven.
Som en vejledende regel anses en personlig arbejdsindsats på 50 timer om måneden for at være en væsentlig arbejdsindsats.
 Består virksomheden alene i udlejning af en afskrivningsberettiget ejendom eller afskrivningsberettigede driftsmidler, vil der normalt være tale om en så passiv form for virksomhed, at arbejdskravet ikke kan være opfyldt.
Pensionstillægget beregnes på baggrund af personlig indkomst, positiv kapitalindkomst og aktieindkomst, bortset fra aktieudbytte op til 5.000 kr. (indtægtsgrundlaget). Indtægtsgrundlaget opgøres på baggrund af den samlede indtægt.
Indtægtsgrundlaget for gifte og samlevende er parternes samlede indtægt.
 Opgørelsesperioden for indtægtsgrundlaget er det kalenderår eller den del af et kalenderår, som pensionsudbetalingen vedrører.
Der skal ske forskellige fradrag i indtægterne afhængig af, hvilken personlig og økonomisk situation du er i.
Der er også faste fradrag.
Omregning og efterregulering Udbetaling Danmark skal årligt efterregulere pensionen.
Hvis efterreguleringen viser, at pensionisten har fået for meget i pension, skal pensionen tilbagebetales.
Efter retssikkerhedsloven foretager Ankestyrelsen generelt en retlig prøvelse af førsteinstansens afgørelse.
Det betyder, at vi blandt andet tager stilling til, om førsteinstansen har  anvendt de korrekte regler, og om anvendelsen er korrekt,  indhentet alle relevante og tilstrækkelige oplysninger i sagen,  inddraget relevante og saglige hensyn, og  overholdt sagsbehandlingsreglerne.
 Hvis førsteinstansen har gjort dét - eller Ankestyrelsen i forbindelse med sin sagsbehandling har rettet op på eventuelle væsentlige fejl - har vi ikke grundlag for at tilsidesætte førsteinstansens konkrete og individuelle vurdering i sagen.
Mødebehandling Sagen er behandlet på møde.
På mødet stemmer deltagerne om resultatet.
Der er enighed om afgørelsen.
