Det lagdes til grund, at en overenskomstmæssig meddelelse til  

 vedkommende fagforbund om afskedigelse af en medarbejder var afleveret til  

 postvæsenet.
Der fandtes ikke i overenskomsten, i dansk rets almindelige  

 regler eller på andet grundlag holdepunkter for at pålægge afsenderen af en  

 sådan meddelelse at bære risikoen for, at meddelelsen kommer frem til  

 adressaten.
Der var herefter ikke grundlag for at fastslå, at indklagede  

 havde brudt overenskomsten i anledning af, at forbundet gjorde gældende ikke  

 at have modtaget meddelelsen.
 Sagen handler om den meddelelse, som ansættelsesmyndigheden efter  

 overenskomsten skal give til forbundet ved afskedigelse af en medarbejder.
 Overenskomstens § 20, stk. 1, har denne ordlyd:
»Det påhviler ansættelsesmyndigheden skriftligt at meddele og  

 begrunde enhver opsigelse af en medarbejder, der har været uafbrudt  

 beskæftiget ved amtskommunen i mindst 1 år og er fyldt 18 år, til den  

 pågældende og Kvindeligt Arbejderforbund i Danmark (Ewaldsgade 3, 2200  

 København N).« PARTERNES PÅSTANDE:
Klagerne har påstået, at den indklagede Amtskommune har brudt gældende overenskomsts § 20 ved  

 ikke skriftligt at give det klagende forbund meddelelse om opsigelsen af  

 forbundets medlem Anna Grete Madsen, og at den indklagede Amtskommune skal pålægges at betale en efter  

 Arbejdsrettens skøn fastsat bod til Kvindeligt Arbejderforbund i Danmark.
De indklagede har påstået principalt frifindelse subsidiært at der alene pålægges en symbolsk bod.
 SAGSFREMSTILLING:
 Den 6. maj 1991 fik Anna Grete Madsen på sin arbejdsplads, Skanderborg  

 Amtsgymnasium og HF-kursus, overbragt en skriftlig og begrundet afskedigelse.  

 Af afskedigelsesbrevet fremgik, at der var sendt kopi til Kvindeligt  

 Arbejderforbunds hovedkontor i København.
 Ifølge fotokopi af en dateret og underskrevet blanket er kopi af  

 afskedigelsesbrevet sendt samme dag uden anden følgeskrivelse og til den  

 adresse, der er anført i overenskomsten.
 Den 8. maj 1991 blev der holdt møde på arbejdspladsen, hvor forbundets  

 lokalafdeling var repræsenteret.
 Forbundet gjorde den 6. juni 1991 over for Amtsrådsforeningen gældende, at  

 kopi af opsigelsen ikke var sendt i overensstemmelse med overenskomstens §  

 20.
 Ved et møde den 21. august 1991, hvor berettigelsen af opsigelsen blev  

 diskuteret, gjorde hovedforbundet også gældende, at man aldrig havde modtaget  

 kopi af opsigelsen.
 På et fællesmøde den 27. september 1991 blev der ikke opnået enighed  

 mellem parterne.
 Klagerne har ikke videreført sagen om berettigelsen af afskedigelsen.
 I anledning af en anden sag, der har verseret ved Arbejdsretten, har  

 overborgmesteren i Københavns kommune i cirkulære af 12. februar 1991  

 henstillet til magistratens afdelinger, at bestemmelser om underretning af  

 personaleorganisationen nøje iagttages, og at underretning sker ved anbefalet  

 skrivelse eller lignende, således at man sikrer sig bevis for, at  

 personaleorganisationen modtager meddelelsen.
 PARTERNES ARGUMENTER:
 Klagerne har til støtte for deres påstande anført, at arbejdsgiveren vel  

 har haft til hensigt at give meddelelse til forbundet, men da kopien af  

 afskedigelsesbrevet ikke er modtaget, er det tvivlsomt, om den faktisk er  

 blevet sendt.
 Ligesom det er arbejdsgivernes risiko, at en opsigelse når frem til  

 medarbejderen, må det være arbejdsgiverens risiko, at meddelelsen når frem  

 til forbundet.
Det er let for arbejdsgiveren at sikre sig beviset, fx. ved at sende  

 meddelelsen anbefalet, således som Københavns kommune har henstillet til sin  

 forvaltning.
Derimod vil det være praktisk umuligt for forbundene at sikre  

 sig, at meddelelser kommer frem, eller at bevise, at en meddelelse ikke er  

 blevet sendt.
Indklagede har heroverfor bl.a. anført, at meddelelsen til forbundet - i  

 modsætning til selve opsigelsen - gives i adressatens interesse.
Risikoen  

 for, at en meddelelse, der er indleveret til befordring med post, ikke kommer  

 frem, må derfor i overensstemmelse med (princippet i) aftalelovens § 40 være klagerens.
 Det må lægges til grund, at brevet til forbundet er afsendt med  

 postvæsenet.
 Hvis man vil stille krav om en bestemt befordringsform, fx. anbefalet  

 brev, må forbundet få dette indføjet i overenskomsten.
I den konkrete sag har forbundets lokalafdeling i øvrigt meget tidligt  

 været inde i sagen.
Selvom brevet skulle være gået tabt under forsendelsen,  

 er der derfor ikke sket nogen skade ved det.
 ARBEJDSRETTENS PRÆMISSER OG KONKLUSION:
 Efter angivelsen i opsigelsesskrivelsen og kopien af blanketten til  

 forbundet findes det at kunne lægges til grund, at meddelelsen til forbundet  

 er afleveret til postvæsenet.
Der er ikke i overenskomsten, i dansk rets almindelige regler eller på  

 andet grundlag holdepunkt for at pålægge afsenderen af en sådan meddelelse at  

 bære risikoen for, at meddelelsen kommer frem til adressaten.
Der er herefter  

 ikke grundlag for at fastslå, at den indklagede amtskommune har brudt  

 overenskomsten, og indklagedes frifindelsespåstand tages derfor til følge.
 T h i k e n d e s f o r r e t :
 Indklagede, Amtsrådsforeningen i Danmark for Århus Amtskommune, frifindes.
 I sagsomkostninger skal klagerne betale 2.000 kr. til Arbejdsretten.
 (* 1) Henvisninger: Lynge Andersen og Jørgen Nørgaard Kommenteret  

 aftalelov (1990) s. 218-19, Zahle: Det juridiske bevis (1976) s. 315 ff,  

 Ussing Aftaler (1974) s. 410 ff.
