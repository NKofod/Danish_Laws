Nr BSF 110 Forslag til folketingsbeslutning om nedsættelse af en  

 universitetskommission Fremsat af Kjeld Rahbæk Møller (SF) Anne Baastrup (SF) Aage Frandsen (SF)  

 Jes Lunde (SF) den 6. februar 1998 Folketinget opfordrer regeringen til at nedsætte en bredt sammensat  

 kommission til at udarbejde forslag til et dansk universitetssystem.
Bemærkninger til forslaget Indtil for få år siden havde Danmark et universitetssystem efter  

 kontinentaleuropæisk tradition præget af de Humboldtske principper.
Således  

 var der i realiteten kun een universitetsgrad, kandidatgraden, der typisk  

 blev opnået efter 56 års normeret studietid.
Siden da har universiteterne som følge af en række politiske beslutninger  

 udviklet sig i en mere angelsaksisk retning.
Således uddanner universiteterne  

 nu både bachelorer, kandidater og ph.d.'ere.
Det er forslagsstillernes opfattelse, at denne ændring var nødvendig.
En  

 stadig større del af befolkningen får en videregående uddannelse på et  

 universitet eller en af de øvrige videregående uddannelsesinstitutioner, og  

 denne udvikling forventes at forstærkes i de kommende år.
Det er en illusion  

 at tro, at alle vil kunne uddannes til at være forskere på internationalt  

 niveau.
Derfor er der behov for både en ph.d. og en kandidatgrad.
Tilsvarende  

 vil der i fremtiden være brug for et mere fleksibelt uddannelsessystem, og  

 bachelorgraden med mulighed for at studere forskellige fag på bachelor og  

 kandidatstudiet giver netop en sådan mulighed.
Det må også forventes, at der  

 inden for nogle områder med tiden vil opstå et arbejdsmarked for bachelorer,  

 som det allerede kendes på ingeniør og handelshøjskoleområdet.
Men det er ingen hemmelighed, at overgangen til et andet system har voldt  

 vanskeligheder.
Det har en pris, når et amerikansk system politisk presses  

 ned over institutioner, hvor tankegangen i vidt omfang er præget af tysk  

 tradition, og hvor en række forudsætninger for det amerikanske system ikke er  

 til stede.
Derfor fremstår den traditionelle kandidatgrad stadig væk som den  

 stærkeste af de tre grader.
Hvad angår ph.d.-graden, er den generelt næppe på  

 internationalt niveau på danske universiteter.
Det er således slående, at  

 stort set alle internationale evalueringer af danske universitetsfag  

 kritiserer opbygningen af ph.d.-studiet.
Hvad angår bachelorgraden,  

 eksisterer der, så vidt det er forslagsstillerne bekendt, ikke et tilsvarende  

 materiale til internationale sammenligninger, men både på universiteterne og  

 udenfor er der stor skepsis over for denne grad og dens muligheder.
 Som et mindre, men ikke uvæsentligt problem kan det nævnes, at der inden  

 for nogle fag er opstået en østdansk og en vestdansk ph.d.-model.
Med andre ord er der endnu ikke opstået en dansk universitetsmodel, der  

 opfattes som selvfølgelig på samme måde, som den tidligere tyskprægede model  

 blev opfattet som selvfølgelig, og som den angelsaksiske model opfattes som  

 selvfølgelig i de lande, hvor den har fungeret i generationer.
Det er et  

 større problem, end det umiddelbart lyder.
Det indebærer, at mange lærere og  

 studerende føler, at de af udefrakommende kræfter er sat til at fungere under  

 vilkår, der giver et utilfredsstillende resultat.
En sådan følelse kan let  

 medføre ansvarsforflygtigelse og dermed et virkeligt niveaufald.
Problemerne forstærkes af, at en række andre problemer presser sig på.  

 F.eks. kan det nævnes, at de mellemlange uddannelser ønsker at kunne bruge  

 bachelorgraden som deres afgangsniveau. Ønsket er fuldt forståeligt, idet det  

 allerede er praksis mange steder i udlandet, og anerkendelse som bachelor kan  

 derfor være en forudsætning for at kunne læse videre i udlandet.
Men  

 universiteterne stritter imod, fordi de i forvejen er bekymrede over  

 forskningsdækningen af bacheloruddannelsen og derfor frygter, at en  

 anerkendelse på bachelorniveau af ikkeforskningsbaserede uddannelser vil være  

 det endelige slag mod et af universitetsuddannelsernes særpræg.
 Ministerens ønske om at indføre mulighed for, at kompetencer erhvervet på  

 anden vis end via det formelle uddannelsessystem kan anerkendes og give  

 mulighed for videreuddannelse på universiteterne, skaber ligeledes  

 vanskeligheder, idet universiteterne i vidt omfang opfatter forslaget som  

 endnu en niveausænkning af deres uddannelser.
Efter forslagsstillernes opfattelse er det væsentligt at undgå blindgyder  

 i uddannelsessystemet.
Det skal altid være muligt at bruge den kompetence,  

 man har opnået, til at uddanne sig videre.
Men det er samtidig nødvendigt at  

 sikre, at disse muligheder opbygges på en måde, så resultatet ikke bliver en  

 sænkning af kvaliteten i hele uddannelsessystemet.
Derfor foreslås nedsat en kommission, der skal gennemtænke  

 universitetssystemet, det vil sige systemet på de 12 institutioner under  

 universitetsloven, og fremkomme med forslag til et system, der er organisk  

 sammenhængende og passer selvfølgeligt ind i det danske uddannelsessystem i  

 øvrigt.
Specielt skal forslaget sikre, at de mellemlange videregående  

 uddannelser giver mulighed for videreuddannelse til kandidat og ph.d.-niveau  

 såvel i Danmark som i udlandet.
Der er grund til at understrege, at kommissionen skal tage udgangspunkt i  

 tregradssystemet.
Opgaven er ikke fundamentalt at ændre det, men at komme med  

 forslag til et system, der er organisk sammenhængende.
Det er  

 forslagsstillernes opfattelse, at det ikke vil være muligt at gøre dette  

 politisk.
Hvis systemet skal accepteres, er det nødvendigt, at det udformes  

 af universiteternes egne folk.
En sådan kommission ville ikke have kunnet løse sin opgave for nogle år  

 siden.
Konservatismen på universiteterne er så stor, at det med stor  

 sikkerhed kan forudsiges, at resultatet ville have været en anbefaling af at  

 bibeholde det dengang eksisterende system.
Men nu er tregradssystemet trods  

 alt indarbejdet og har vundet forståelse mange steder, ligesom den  

 almindelige internationalisering har medført et væsentligt øget kendskab til  

 forholdene på gode universiteter i udlandet.
En almindelig påpegning af, at længere uddannelser vil medføre mulighed  

 for bedre resultater, falder uden for kommissionens opgave.
Men hvis der er  

 dele af systemet, hvor den afsatte tid sammenholdt med de studerendes  

 forudsætninger ikke gør det muligt at nå et niveau, der svarer til niveauet  

 på gode universiteter i udlandet, bør kommissionen naturligvis påpege det.
Kommissionen bør sammensættes af ledere, ansatte og studerende på  

 universiteterne, repræsentanter for de mellemlange videregående  

 uddannelsesinstitutioner og for aftagerorganisationer.
Specielt bør  

 ungdomsuddannelserne, der både uddanner de kommende studerende og er  

 aftagerinstitutioner, være repræsenteret.
Kommissionen bør desuden inddrage de internationale evalueringer af især  

 ph.d.-uddannelserne, der foreligger.
Derudover kan kommissionen selv inddrage  

 udenlandske erfaringer, når den skønner det nødvendigt.
En sådan kommission må nødvendigvis have en rimelig tid til at udføre sit  

 arbejde.
Derfor er det væsentligt at fastslå, at udviklingen ikke må standse  

 i mellemtiden.
Der kan fortsat ske institutionsændringer og andre ændringer i  

 systemet, mens kommissionen arbejder.
Skriftlig fremsættelse Kjeld Rahbæk Møller (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om nedsættelse af en  

 universitetskommission.
(Beslutningsforslag nr.
B 110).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
