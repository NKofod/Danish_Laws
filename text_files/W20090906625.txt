Pressenævnets kendelse i sag nr. 2009-6-0785 [K] har klaget til Pressenævnet over en fornyet offentliggørelse af tv-optagelser på ekstrabladet.dk den 19. december 2008, idet han mener, at god presseskik er tilsidesat.
1 Sagsfremstilling Ekstra Bladet og ekstrabladet.dk bragte den 22. september 2008 en omtale og billedmateriale fra Silkeborg Kommunes Kultur- og Fritids­udvalgs studietur til Liverpool.
Under turen var udvalget blevet optaget med skjult kamera og materiale fra optagelserne blev lagt ud på ekstrabladet.dk og bragt i papirudgaven. [K] klagede efterfølgende til Pressenævnet, der ved kendelse af 16. december 2008 i sag nr. 2008-6-0758 kritiserede offentliggørelsen af de skjulte optagelser og pålagde avisen at offentliggøre nævnets kritik, jf. medieansvarsloven § 49. I relation til netavisen bemærkede nævnet, at en kendelse bør bringes i mediet i en periode, der svarer til den tid, i hvilken den påklagede artikel har været bragt, og der bør oprettes et link til kendelsen fra artiklen, hvis denne fortsat bringes på hjemmesiden.
ekstrabladet.dk offentliggjorde den 19. december 2008 under overskriften Kritik fra Pressenævnet nævnets kendelse og indsatte følgende links til de kritiserede optagelser: Se danske politikere på druktur i Liverpool og Se hvem der rammes af drukturen i Liverpool.
Til de påklagede artikler blev under henvisningen relaterede historier indsat et link til nævnets kendelse.
2 Parternes synspunkter 2.1 [K]s synspunkter [K] har anført, at ekstrabladet.dks offentlig­gørel­se af Pressenævnets kritik er i strid med god presseskik, idet avisen på ny offentliggør de skjulte optagelser.
2.2 ekstrabladet.dks synspunkter ekstrabladet.dk har oplyst, at man uden præjudice for eventuelt tilsvarende tilfælde kan imødekomme klagerens ønske om at fjerne video-konfrontationen fra nettet.
Derimod bevares de påklagede artikler, idet der automatisk linkes til Pressenævnets kendelse.
 3 Pressenævnets begrundelse og afgørelse:
 I sagens behandling har følgende nævnsmedlemmer deltaget:
 Jytte Scharling, Finn Rowold, Ulrik Holmstrup og Marianne Druedahl.
 Pressenævnet bemærker, at det ligger uden for nævnets kompetence at pålægge et medie at slette artikler og optagelser.
 Det følger af medieansvarsloven § 49, at offentliggørelse af en kendelse skal ske uden kommenterende tilføjelser og på en så fremtrædende måde, som det med rimelighed kan forlanges.
Pressenævnet finder, at ekstrabladet.dk har tilsidesat god presseskik ved at indsætte optagelserne foretaget med skjult kamera i relation til offentliggørelsen af nævnets kendelse.
Nævnet har lagt vægt på, at forholdet derved på ny blev fremhævet, og at det var muligt at afspille indslagene i fuld længde.
Da de indsatte links endvidere må anses som en uberettiget kommenterende tilføjelse, udtaler nævnet sin kritik.
 I medfør af medieansvarsloven § 49 pålægger Pressenævnet herefter den ansvarshavende redaktør af ekstrabladet.dk at offentliggøre følgende:
 Kritik fra Pressenævnet:
Pressenævnet udtalte ved kendelse af 16. december 2008 kritik af ekstrabladet.dk for at offentliggøre en række optagelser foretaget med skjult kamera fra kommunalpolitikeres studietur.
Nævnet pålagde i den forbindelse avisen at offentliggøre kendelsen.
Ved offentliggørelsen af nævnets kendelse indsatte ekstrabladet.dk links til de optagelser, der netop var kritiseret i kendelsen.
 En af politikerne har klaget til Pressenævnet, idet ekstrabladet.dk igen har offentliggjort optagelserne.
 Pressenævnet finder, at ekstrabladet.dk har tilsidesat god presseskik ved at indsætte links til de kritiserede optagelser, og nævnet udtaler på denne baggrund sin kritik af netavisen.
Pressenævnet har pålagt os at bringe denne meddelelse.
Hele kendelsen kan læses på pressenaevnet.dk. Pressenævnet bemærker, at nævnet i sin årsberetning for 2005 præciserede praksis vedrørende offentliggørelse på internettet.
En kendelse bør bringes i mediet i en periode, der svarer til den tid, i hvilken den påklagede artikel har været bragt, og der bør oprettes et link til kendelsen fra artiklen, hvis denne fortsat bringes på hjemmesiden.
