 I et tilfælde, hvor en bygning oprindelig var opført på lejet grund,  

 og grunden senere var købt af lejeren, blev der ved beregningen af ejertidens  

 længde i henhold til ejendomsavancebeskatningslovens § 6 anset at være tale  

 om successiv erhvervelse af 2 selvstændige faste ejendomme.
 A klagede over den for indkomståret 1987 foretagne ændring af den  

 selvangivne særlige indkomst for så vidt angik spørgsmålet om beregningen af  

 ejertidens længde i henhold til ejendomsavancebeskatningslovens § 6 ved salg  

 af en grund.
Af sagens oplysninger fremgik, at klageren i 1957 havde købt et jordareal.  

 I 1976 havde han solgt en del af arealet til det af ham beherskede selskab B  

 ApS.
Klageren havde herefter lejet det nævnte jordstykke af selskabet og  

 opført en restaurationsbygning herpå i årene 1976-77. I april 1985 havde  

 klageren købt grunden tilbage fra selskabet for kontant 230.000 kr.,  

 hvorefter han i 1987 havde solgt såvel restaurationsbygningerne som grunden.
De stedlige skattemyndigheder havde fundet, at der var tale om to  

 forskellige anskaffelsestidspunkter for henholdsvis bygninger og grund.
Dette  

 medførte for klagerens vedkommende, at grundens anskaffelsestidspunkt var i  

 1985. Der var i den forbindelse henvist til punkt 22 i cirkulæret til  

 ejendomsavancebeskatningsloven.
For Landsskatteretten anførte klagerens revisor, at der udover  

 skattemyndighedernes opgørelsesmåde var yderligere 2 måder at behandle  

 spørgsmålet om, hvorledes grunden skulle indgå i den skattemæssige  

 avanceopgørelse.
Grund og bygning kunne behandles som en enhed med  

 anskaffelsestid for det først anskaffede - hvilket var bygningen i 1976 -  

 eller også kunne grund og bygning behandles hver for sig og salgsprisen  

 opdeles, således at der blev taget hensyn til ejertiden før overdragelsen til  

 selskabet, hvorefter ejertiden i alt udgjorde 22 år.
Det var dog revisors  

 opfattelse, at den første metode måtte være den korrekte, idet det første køb  

 på et matrikelnummer var afgørende for den samlede ejendoms  

 anskaffelsestidspunkt.
I den foreliggende situation, hvor klageren først havde erhvervet (opført)  

 bygningerne som bygninger på lejet grund, og derefter senere havde erhvervet  

 grunden, fandt Landsskatteretten i relation til  

 ejendomsavancebeskatningslovens § 6 om reduktion af avancebeskatningen efter  

 længden af ejertid, at tilfældet burde behandles som en successiv erhvervelse  

 af 2 selvstændige faste ejendomme.
Der henvistes i den forbindelse også til,  

 at en bygning på lejet grund blev anset for en selvstændig ejendom i  

 vurderingsmæssig henseende, således at såvel bygninger som grund vurderedes  

 hver for sig.
Grunden fandtes herefter ved avanceopgørelsen at være erhvervet  

 af klageren i 1985, og den påklagede ansættelse blev derfor stadfæstet.
 LV 1988, H 1.2.1.
