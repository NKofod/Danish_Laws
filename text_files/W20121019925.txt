Offererstatningslovens § 10  krav ikke gjort gældende i retten under straffesagen mod skadevolderen, nævnets j.nr. 12-520-22250 Ansøger blev den 14-03-2011 udsat for en straffelovsovertrædelse, som medførte personskade.
Ansøger søgte nævnet om godtgørelse for svie og smerte fra den 14-03-2011 og frem.
Ansøgers bistandsadvokat havde imidlertid ikke i retten nedlagt påstand om eller taget forbehold for godtgørelse for svie og smerte, uanset at kravet lå forud for dommen.
Nævnet afslog på baggrund heraf ansøgningen, idet kravet burde være fremsat i retten.
Advokaten anmodede herefter om genoptagelse af sagen, idet han gjorde opmærksom på, at han forinden retssagen havde oplyst til retten, at der blev taget forbehold for at nedlægge påstand om erstatning for endnu ikke opgjorte udgifter.
Nævnet fastholdt sit afslag, idet det ikke kunne lægges til grund, at godtgørelse for svie og smerte i en periode forud for retssagen ikke kunne opgøres i forbindelse hermed.
