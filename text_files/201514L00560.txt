Betænkning afgivet af Transport- og Bygningsudvalget den 25. februar 2016 Betænkning over Forslag til lov om ændring af færdselsloven og lov om godkendelse og syn af køretøjer (Forhøjelse af hastighedsgrænsen for campingvogne og andre registreringspligtige påhængskøretøjer, for traktorer og for motorredskaber) [af transport- og bygningsministeren (Hans Christian Schmidt)]:
1. Ændringsforslag Der er stillet 4 ændringsforslag til lovforslaget.
Dansk Folkepartis medlemmer af udvalget har stillet ændringsforslag nr. 1 og 2. Transport- og bygningsministeren har stillet ændringsforslag nr. 3. Alternativets medlemmer af udvalget har stillet ændringsforslag nr. 4.
2. Udvalgsarbejdet Lovforslaget blev fremsat den 10. december 2015 og var til 1. behandling den 15. januar 2016. Lovforslaget blev efter 1. behandling henvist til behandling i Transport- og Bygningsudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og transport- og bygningsministeren sendte den 9. november 2015 dette udkast til udvalget, jf.
TRU alm. del  bilag 56. Den 7. januar 2016 sendte transport- og bygningsministeren de indkomne høringssvar og et notat herom til udvalget.
Spørgsmål Udvalget har stillet 1 spørgsmål til transport- og bygningsministeren til skriftlig besvarelse, som denne har besvaret.
3. Indstillinger og politiske bemærkninger Et mindretal i udvalget (DF, V og LA) indstiller lovforslaget til vedtagelse med de stillede ændringsforslag.
Et andet mindretal i udvalget (S, ALT og RV) indstiller lovforslaget til vedtagelse med det af transport- og bygningsministeren og det af Alternativets medlemmer af udvalget stillede ændringsforslag.
Mindretallet vil stemme imod de af Dansk Folkepartis medlemmer af udvalget stillede ændringsforslag.
Et tredje mindretal i udvalget (EL og SF) indstiller lovforslaget til forkastelse.
Mindretallet vil stemme imod de af Dansk Folkepartis medlemmer af udvalget stillede ændringsforslag og stemme for det af transport- og bygningsministeren og det af Alternativets medlemmer af udvalget stillede ændringsforslag.
Enhedslisten mener, at der er tale om et decideret foruroligende lovforslag, der endnu engang vil hæve hastigheden på vejene  denne gang for biler med campingvogn m.v.
Det kan dog ikke siges at være overraskende, idet partierne til højre  og ind over midten for den sags skyld  i lang tid har presset på for at indføre højere hastigheder på en række områder.
Dette lovforslag følger nemlig efter forhøjelsen af fartgrænsen for tempo 100-busser på motorvejene, og lige om hjørnet venter en forhøjelse af hastighedsgrænsen på motortrafikveje til 100 km/t.
Dette er ikke mindst ærgerligt i en tid, hvor trafiksikkerheden  bl.a. som følge af effektiv fartkontrol  er inde i en positiv udvikling.
Dertil kommer, at de stillede ændringsforslag fra Dansk Folkeparti (ændringsforslag nr. 1 og 2), som ser ud til at kunne samle et flertal, udgør en dramatisk ændring af det oprindelige lovforslag til det værre. Ændringsforslagene vil midt i Folketingets lovbehandling  dvs. uden høringsproces eller eksperters vurderinger af konsekvenserne  indføre højere hastighedsgrænser for lastbiler og vogntog i byområder og på landeveje.
Dette vil uundgåeligt være til skade for trafiksikkerheden med flere alvorligt tilskadekomne og døde i trafikken til følge.
Et fjerde mindretal i udvalget (KF) indstiller lovforslaget til vedtagelse med det af transport- og bygningsministeren og de af Dansk Folkepartis medlemmer af udvalget stillede ændringsforslag.
Mindretallet vil stemme imod det af Alternativets medlemmer af udvalget stillede ændringsforslag.
 Inuit Ataqatigiit, Siumut, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
En oversigt over Folketingets sammensætning er optrykt i betænkningen.
Der gøres opmærksom på, at et flertal eller et mindretal i udvalget ikke altid vil afspejle et flertal/mindretal ved afstemning i Folketingssalen.
4. Ændringsforslag med bemærkninger Ændringsforslag Til § 1 Af et mindretal (DF), tiltrådt af et mindretal (V, LA og KF):
 1) Før nr. 1 indsættes som nyt nummer:
 »01. § 43, stk. 2, ophæves.
Stk. 3-10 bliver herefter stk. 2-9.« [Ophævelse af de køretøjsbestemte hastighedsbegrænsninger for lastbiler og vogntog i henholdsvis tættere bebygget område og på andre veje end motorveje] 2) Nr. 2 affattes således:
 »2. § 43, stk. 4, der bliver stk. 3, affattes således:
»Stk. 3. For andre biler, hvis tilladte totalvægt overstiger 3.500 kg (lastbiler), og for vogntog bestående af en lastbil eller en bus, hvis tilladte totalvægt overstiger 3.500 kg, og et registreringspligtigt påhængskøretøj må hastigheden uanset § 42 aldrig overstige 80 km i timen.
For de i stk. 2 nævnte køretøjer må hastigheden på motorveje uanset § 42 ikke overstige 80 km i timen.
For biler omfattet af stk. 2, der opfylder betingelserne fastsat efter stk. 10, må hastigheden på motorveje dog ikke overstige 100 km i timen.«« [Konsekvensændring som følge ændringsforslag nr. 1] Til § 2 Af transport- og bygningsministeren, tiltrådt af udvalget:
 3) Nr. 1 affattes således:
»1. I § 2, stk. 1, nr. 3, ændres »og« til: »,«.« [Redaktionel ændring] Ny paragraf Af et mindretal (ALT), tiltrådt af et flertal (udvalget med undtagelse af KF):
 4) Efter § 2 indsættes som ny paragraf:
»§ 01 Transport- og bygningsministeren fremsætter senest i folketingsåret 2020-21 forslag om revision af loven.« [Indsættelse af revisionsbestemmelse] Bemærkninger Til nr. 1 og 2 Det foreslås at ophæve de særlige køretøjsbestemte hastighedsgrænser for lastbiler m.v. i byer, på landeveje og på motortrafikveje, så disse køretøjer i højere grad kan følge den øvrige trafik.
Det gælder således også, hvis hastigheden i en byzone er skiltet til over 50 km/t.
Lastbiler m.v. må dog fortsat højst køre med 80 km/t., uanset om det er på motorvej eller andre typer af veje.
Til nr. 3 Der er tale om en redaktionel ændring af ordensmæssig karakter.
Til nr. 4 Det fremgår af bemærkningerne til lovforslaget, at Transport- og Bygningsministeriet vurderer, at de tekniske krav, som stilles som betingelse for at opnå en Tempo 100-godkendelse, i tilstrækkeligt omfang vil kunne imødegå den risiko, som en forhøjelse af hastighedsgrænsen indebærer.
Det er forslagsstillernes forståelse, at der mest er tale om en umiddelbar vurdering, der ikke bygger på en grundigere undersøgelse af, i hvilket omfang trafiksikkerheden eventuelt påvirkes af en Tempo 100-godkendelse.
Ser man dette, i lyset af at sagen drejer sig om noget så vigtigt som trafiksikkerhed, mener forslagsstillerne, at det vil være hensigtsmæssigt at undersøge de trafiksikkerhedsmæssige data, der vil foreligge efter en periode på ca. 4 år, og på den baggrund evaluere loven.
 Ændringsforslaget medfører, at transport- og bygningsministeren senest i folketingsåret 2020-21 fremsætter lovforslag om revision af loven.
Kim Christiansen (DF) nfmd.
Morten Marinus (DF) Peter Kofod Poulsen (DF) Mette Hjermind Dencker (DF) Jan Erik Messmann (DF) Henrik Brodersen (DF) Kristian Pihl Lorentzen (V) Hans Andersen (V) Torsten Schack Pedersen (V) Jane Heitmann (V) Louise Schack Elholm (V) Jan E.
Jørgensen (V) Leif Mikkelsen (LA) Villum Christensen (LA) Rasmus Jarlov (KF) Christian Rabjerg Madsen (S) Erik Christensen (S) Lea Wermelin (S) Lennart Damsbo-Andersen (S) fmd.
Magnus Heunicke (S) Rasmus Prehn (S) Mette Reissmann (S) Henning Hyllested (EL) Eva Flyvholm (EL) Christian Poll (ALT) Nikolaj Amstrup (ALT) Andreas Steenberg (RV) Karsten Hønge (SF) Jonas Dahl (SF) Inuit Ataqatigiit, Siumut, Tjóðveldi og Javnaðarflokkurin havde ikke medlemmer i udvalget.
