(Medhjælpende ægtefælle) Ved lov nr. 281 af 8. juni 1978 om ændring af forskellige skattelove er  

 den tidligere regel i kildeskattelovens § 37A om medhjælpende hustru omdannet  

 til en regel om medhjælpende ægtefælle.
 Herudover indeholder ændringsloven som følge af den gennemførte ordning om  

 medhjælpende ægtefælle forskellige ændringer og konsekvensændringer i  

 kildeskatteloven, lov om sømandsskat, lov om investeringsfonds og lov om  

 særlig indkomstskat m.v.
 De nye bestemmelser har virkning fra og med indkomståret 1978.
Oversigt over de nye regler ad 1) Beskatning af medhjælpende ægtefælle.
De hidtidige regler om beskatning af medhjælpende hustru er som nævnt  

 omdannet til regler om beskatning af medhjælpende ægtefælle.
De regler, der  

 herefter gælder, går ud på følgende:
Når ægtefæller, der er sambeskattet ved indkomstårets udgang, begge har  

 deltaget i væsentligt omfang i driften af den ene ægtefælles eller begges  

 erhvervsvirksomhed, beskattes indkomsten fra virksomheden hos den af  

 ægtefællerne, der i overvejende grad har drevet denne.
Anmoder ægtefællerne  

 herom, overføres 50 pct., dog højst 35.000 kr., af virksomhedens overskud til  

 den anden ægtefælle som indkomst for denne.
Den skattepligtige indkomst for  

 den ægtefælle, der beskattes af indkomsten fra virksomheden, nedsættes med  

 det overførte beløb.
Virksomhedens overskud opgøres efter reglerne for  

 opgørelse af skattepligtig indkomst med tillæg af renteudgifter og  

 valutakurstab og med fradrag af rente- og udbytteindtægter, herunder  

 skattegodtgørelse efter § 17A i lov om indkomstbeskatning af aktieselskaber  

 m.v., samt valutakursgevinst, som indgår i opgørelsen af dette overskud.
Det  

 nævnte indkomstbeløb på 35.000 kr. reguleres efter reglerne i  

 udskrivningslovens § 4, hvilket for indkomståret 1978 svarer til 49.700 kr.  

 og for indkomståret 1979 til 54.200 kr.
Om ægtefællen skattemæssigt kan behandles som medhjælpende, afhænger  

 fortsat kun af, om dennes medvirken i virksomheden har været af væsentligt  

 omfang.
Ved bedømmelsen heraf skal de samme betragtninger, som hidtil har  

 været gældende, fortsat finde anvendelse. 3-4 timers gennemsnitlig daglig  

 arbejdsindsats er således stadig tilstrækkeligt til at anse ægtefællens  

 deltagelse i virksomheden som væsentlig.
 Overførelsen af virksomhedens overskud til den medhjælpende ægtefælle skal  

 ske efter samme skematiske princip, som hidtil har været gældende.
Den særlige skatteberegning gælder ikke, når sambeskatningen mellem  

 ægtefællerne er ophævet i løbet af indkomsåret.
I dette tilfælde skal  

 indkomsten fra virksomheden i tiden indtil sambeskatningens ophør beskattes  

 hos den af ægtefællerne, der i overvejende grad har drevet virksomheden.
Den særlige skatteberegning finder heller ikke anvendelse, når den ene  

 ægtefælle dør, og der foretages ansættelse af den længstlevende ægtefælle  

 efter § 13 eller § 20C, stk. 1, 2. pkt.
I så fald skal indkomsten fra  

 virksomheden i tiden indtil dødsfaldet beskattes hos den ægtefælle, der i  

 overvejende grad har drevet virksomheden.
 Samtidig er der til kildeskattelovens § 4, stk. 2, litra a, føjet en  

 bestemmelse om, at hustruen, når begge ægtefæller har deltaget i væsentligt  

 omfang i driften af den ene ægtefælles eller begges erhvervsvirksomhed, skal  

 beskattes af indkomsten fra denne, når det er hende, der i overvejende grad  

 har drevet virksomheden.
 Der kan i øvrigt henvises til afsnittet om beskatning af medhjælpende  

 hustru i skattedepartementets cirkulære nr. 213 af 19. november 1975 om  

 ændringer i kildeskatteloven m.v.
 ad 2) Lov om investeringsfonds.
Efter de tidligere regler kunne investeringsfondshenlæggelser, der var  

 foretaget af en gift person, kun udnyttes til forlods afskrivninger på  

 driftsaktiver m.v., der benyttedes i en af den pågældende selv drevet  

 virksomhed.
Havde en medhjælpende hustru foretaget  

 investeringsfondshenlæggelser i en af hende drevet virksomhed, kunne de ikke  

 benyttes til anskaffelser til den virksomhed, hvor hun blot var medhjælpende.
I lov om investeringsfonds § 3, stk. 7, bestemmes det nu, at en ægtefælle,  

 som i væsentligt omfang har deltaget i driften af den anden ægtefælles eller begges erhvervsvirksomhed, kan anvende sine investeringsfondshenlæggelser  

 til forlods afskrivning på aktiver, der i det pågældende indkomstår anskaffes  

 til virksomheden.
 ad 3) Lov om særlig indkomstskat m.v.
Ved den gennemførte ændring af lov om særlig indkomstskat er der sket en  

 udvidelse af den hidtidige regel om, at en hustru, der er sambeskattet med  

 sin ægtefælle, ansættes særskilt til skat af særlig indkomst hidrørende fra  

 fortjeneste eller tab ved afståelse af formuegoder hørende til hendes  

 virksomhed.
Fra indkomståret 1978 ansættes hustruen også særskilt af sådan  

 særlig indkomst, hvis en virksomhed, som ægtefællerne har drevet i  

 fællesskab, i overvejende grad er drevet af hende.
Hustruen beskattes fra indkomståret 1978 også særskilt af fortjeneste af  

 den i § 2, nr. 13, i lov om særlig indkomstskat nævnte art, dersom den  

 afhændede ejendom forud for afståelsen har været anvendt i hendes  

 erhvervsvirksomhed eller i en fælles erhvervsvirksomhed, som i overvejende  

 grad er drevet af hende.
Det er i den forbindelse uden betydning, hvem af  

 ægtefællerne, der har haft ejendomsretten til den faste ejendom.
 Har den faste ejendom kun delvist været anvendt i hustruens virksomhed  

 eller i en fælles virksomhed, der i overvejende grad er drevet af hende,  

 beskattes fortjeneste af den i § 2, nr. 13, omhandlede art hos hustruen i  

 forhold til den andel af ejendommen, der har været anvendt i hendes  

 virksomhed.
 Efter § 7A, stk. 7, i lov om særlig indkomstskat kan en skattepligtig i  

 løbet af 4 på hinanden følgende indkomstår højst opnå et samlet fradrag efter  

 samme stykkes 2. pkt. på 40.000 kr. eller et samlet fradrag på 100.000 kr.,  

 såfremt reglen i 3. pkt. finder anvendelse.
Efter de nye regler, der er indsat som § 7A, stk. 7, 7. pkt., medregnes  

 fradrag, som den skattepligtiges ægtefælle har opnået inden for 4-års  

 perioden, ved beregningen af det maksimale fradrag.
Dette gælder dog kun,  

 dersom den skattepligtige for hele det pågældende indkomstår sambeskattes med  

 en ægtefælle.
 De fradrag, der er foretaget af en ægtefælle forinden sambeskatningens  

 indtræden, skal ikke medregnes ved opgørelsen af det maksimale fradrag, som  

 den anden ægtefælle kan foretage.
 I tilfælde, hvor sambeskatningen ophører, tilkommer der hver af  

 ægtefællerne fradrag efter § 7A, således at der herefter ved opgørelsen af  

 fradragets størrelse alene skal tages hensyn til de fradrag, den pågældende  

 selv har opnået inden for 4-års perioden.
 Skattedepartementet, den 11. december  

 1978.
