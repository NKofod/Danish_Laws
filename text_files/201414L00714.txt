Betænkning afgivet af Færøudvalget den 18. marts 2015 Betænkning over Forslag til lov for Færøerne om kapitalkrav og tilsynsmæssige krav for kreditinstitutter og investeringsselskaber [af erhvervs- og vækstministeren (Henrik Sass Larsen)]:
1. Udvalgsarbejdet Lovforslaget blev fremsat den 29. januar 2015 og var til 1. behandling den 5. februar 2015. Lovforslaget blev efter 1. behandling henvist til behandling i Færøudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring Den 29. januar 2015 sendte erhvervs- og vækstministeren de indkomne høringssvar og et notat herom til udvalget.
Spørgsmål Udvalget har stillet 1 spørgsmål til erhvervs- og vækstministeren til skriftlig besvarelse, som denne har besvaret.
2. Indstillinger og politiske bemærkninger Et flertal i udvalget (udvalget med undtagelse af EL) indstiller lovforslaget til vedtagelse uændret.
Flertallet støtter lovforslaget grundet hensyn til både opsparere, investorer og den færøske finanssektor som helhed.
Under behandlingen i Færøerne er der dog i høringssvar fremkommet tvivlsspørgsmål af mere overordnet politisk karakter.
Det påvises, at der kan være tale om et »kinesisk æskesystem« af forordninger og direktiver, der som udgangspunkt ikke er gældende i Færøerne, men som alligevel  formentlig  vil være gældende i Færøerne, når der bliver henvist til dem i den pågældende forordning.
Spørgsmålet er, om det er hensigten, at EU-institutioner skal have direkte myndighed i Færøerne  og hvordan dette er muligt, når Færøerne er direkte undtaget i forhandlingsgrundlaget mellem kongeriget Danmark og de øvrige medlemsstater i EU? Det påvises i høringssvar, at der med §§ 2 og 3 gives en vidtgående beføjelse til den danske erhvervs- og vækstsminister med begrænset mulighed for færøsk kontrol af, hvad der bliver foretaget.
Der efterlyses en mere overordnet analyse af, hvordan man fremover skal håndtere situationer, hvor Danmark overlader mere og mere kompetence til EU, mens Færøerne står alene tilbage i riget.
Flertallet er opmærksomt på disse forhold og understreger derfor, at lovforslaget ikke skal færdigbehandles i Folketinget, før det er færdigbehandlet i Lagtinget  hvorefter flertallets anbefaling er, at Folketinget følger Lagtingets vedtagelse.
 Et mindretal i udvalget (EL) vil redegøre for sin stilling til lovforslaget ved 3. behandling.
Enhedslistens medlemmer af udvalget vil afvente en afklaring af de af Færøerne rejste spørgsmål.
EL finder, at Færøernes betænkeligheder ved lovforslaget er helt relevante og meget i overensstemmelse med de kritiske bemærkninger, som EL rejste under 1. behandling af lovforslaget.
EL's eventuelle støtte til lovforslaget vil derfor være betinget af en fuldstændig afklaring af de af Færøerne rejste spørgsmål og af, at de nævnte problemer løses på en for Færøerne tilfredsstillende måde.
 Inuit Ataqatigiit, Siumut og Alternativet var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Flemming Møller Mortensen (S) Jesper Petersen (S) Karin Gaardsted (S) Astrid Krag (S) Thomas Jensen (S) Torben Hansen (S) Rasmus Prehn (S) Helle Løvgreen Mølvig (RV) Lone Loklindt (RV) Nadeem Farooq (RV) Jonas Dahl (SF) Özlem Sara Cekic (SF) Finn Sørensen (EL) Christian Juhl (EL) Sjúrður Skaale (JF) fmd.
Kim Andersen (V) Claus Hjort Frederiksen (V) Thomas Danielsen (V) Kristian Jensen (V) Flemming Damgaard Larsen (V) Sophie Løhde (V) Finn Thranum (V) Søren Espersen (DF) Martin Henriksen (DF) Kristian Thulesen Dahl (DF) Marie Krarup (DF) Villum Christensen (LA) Per Stig Møller (KF) Edmund Joensen (SP) nfmd.
 Inuit Ataqatigiit, Siumut og Alternativet havde ikke medlemmer i udvalget.
