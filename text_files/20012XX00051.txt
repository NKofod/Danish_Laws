Skriftlig fremsættelse (17. januar  

 2002) Skatteministeren Herved tillader jeg mig for Folketinget at  

 fremsætte:
 Forslag til lov om ændring af ligningsloven.  

 (Hjemme-pc-ordning samt skattefrihed for arbejdsgiverbetalt  

 datakommunikation).
(Lovforslag nr.
L 55).
Formålet med lovforslaget er at udvide mulighederne  

 for etablering af hjemme-pc-ordninger samt sikre skattefrihed for  

 arbejdsgiverbetalt datakommunikation, når arbejdstageren via  

 dataforbindelsen har adgang til arbejdsstedets netværk.
Begge elementer  

 foreslås gennemført med henblik på at fremme anvendelsen  

 af IT og dermed det generelle IT-kompetenceniveau samt at fremme etableringen  

 af egentlige hjemmearbejdspladser.
Udvidelsen af den eksisterende hjemme-pc-ordning sker ved,  

 at arbejdstageren i sin skattepligtige indkomst kan fradrage de udgifter, som  

 arbejdstageren betaler til arbejdsgiveren i forbindelse med, at  

 arbejdstageren får en computer med tilbehør stillet til  

 rådighed til brug ved arbejdet.
Fradraget kan højst  

 udgøre 3.500 kr. årligt og er betinget af, at arbejdsgiveren  

 afholder minimum 25 pct. af udgiften ved at stille en computer med  

 tilbehør til rådighed.
Arbejdsgiverens andel af udgiften er  

 skattefri for arbejdstageren.
Forslaget indebærer, at engangsudgiften  

 til etablering af en højhastigheds- eller bredbåndsadgang hos  

 arbejdstageren, i modsætning til tidligere, kan anses som  

 tilbehør til en computer.
 Ved beregningen af, hvorvidt arbejdsgiveren opfylder  

 forpligtelsen til at afholde minimum 25 pct. af udgifterne, kan medregnes  

 arbejdsgiverens direkte omkostninger til erhvervelse eller leje af hard- og  

 software, arbejdsgiverens engangsudgift til etablering af en  

 højhastigheds- eller bredbåndsadgang hos arbejdstageren, samt  

 arbejdsgiverens udgifter til deltagelse i pc-kurser m.v. for den enkelte  

 arbejdstager, som får computer med tilbehør stillet til  

 rådighed.
Den foreslåede moderniserede hjemme-pc-ordning  

 sigter primært på udbredelsen af pc-basisudstyr af rimelig  

 kapacitet og kvalitet.
Efter forslaget fastsættes der dog ikke et  

 egentligt maksimumbeløb for, hvor meget den computer med  

 tilbehør, der stilles til rådighed for arbejdstageren, må  

 koste, idet det i stedet overlades til arbejdsgiveren og arbejdstageren,  

 bl.a. under hensyn til maksimeringen på 3.500 kr. pr. år, at  

 træffe aftale om, hvilket og hvor meget pc-udstyr, der skal indgå  

 i ordningen.
Lovforslaget indebærer endvidere, at der sikres  

 skattefrihed for helt eller delvis vederlagsfri privat arbejdsgiverbetalt  

 datakommunikation via en dataforbindelse tilsluttet en arbejdstagers computer  

 i hjemmet.
Skattefritagelsen er betinget af, at arbejdstageren fra sin  

 computer har adgang til arbejdsstedets netværk.
 Idet jeg i øvrigt henviser til bemærkningerne  

 til lovforslaget, skal jeg anbefale lovforslaget til Folketingets velvillige  

 behandling.
