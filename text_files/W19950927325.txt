Ankestyrelsens principafgørelse O-25-95 om varig lidelse - hjælpemiddel - medicinudgifter - tilskudsberettiget - tarmlidelse - kunstig tyktarm/endetarm - J-pouch operation - indvendig stomi Resume:
 Der kunne ydes støtte til den medicin og de cremer og salver, som var ordineret til afhjælpning af de varige følger efter udført operation med dannelse af kunstig tyktarm/endetarm, og som var tilskudsberettiget efter sygesikringsloven.
Ankestyrelsen fandt, at medicineringen afhjalp følgerne af den nedsatte funktionsevne i væsentlig grad.
Betingelsen om, at der skal være tale om tilskudsberettiget medicin ansås for opfyldt, uanset om tilskuddet blev ydet efter sygesikringslovens generelle tilskudsregler eller efter enkelt-tilskudsordningen.
 Kassation:
Der er kommet nye regler på området Love:
Lov om social bistand - lovbekendtgørelse nr. 1024 af 13. december 1994 - § 58, stk. 1 og § 58, stk. 2 Vejledninger:
Socialstyrelsen vejledning nr. 1 af 14. juni 1988 om ydelse af hjælpemidler i henhold til bistandslovens § 58 - bilag 2, afsnit NKH - Medicin Sagsfremstilling:
En 57-årig mand var flere gange blevet opereret for en svær tarmlidelse.
I 1988 fik han fjernet tyktarm, endetarm og en del af tynd tarmen, og han blev udstyret med en stomi.
Efter en ny operation blev der dannet en kunstig tyktarm/endetarm (J-pouch). På grund af lidelsen havde han meget store udgifter til medicin, cremer og salver.
 Kommunen meddelte i november 1991 afslag på tilskud til medicin udover en egenudgift på 300 kr. med den begrundelse, at betingelsen om, at medicinen skulle være tilskudsberettiget, ikke var opfyldt.
 Ankenævnet tiltrådte kommunens afgørelse i maj 1992 med den begrun delse, at de(n) i sagen omhandlede medicin/cremer og salver ikke kunne anses for sådanne hjælpemidler, som der kan ydes hjælp til efter bistandslovens § 58.
Under sagsbehandlingen i Ankestyrelsen blev det efter brevveksling med Sundhedsstyrelsen oplyst, at der var mulighed for at yde tilskud udover den almindelige tilskudsordning efter sygesikringsloven, det vil sige efter enkelttilskudsordningen.
Denne mulighed blev udnyttet, men ansøgerens udgifter til medicin var stadig omfattende.
 Sagen var antaget til principiel behandling til præcisering af SM O 77-89.
 Afgørelse:
 Ankestyrelsen fandt, at spørgsmålet, om ansøgeren var berettiget til at få dækket sine egne udgifter til medicin, i 1. omgang skulle vurderes efter bistandslovens § 46 a.
 Denne vurdering skulle foretages af kommunen i 1. instans.
 Hvis ansøger herefter stadig havde egenudgifter på mere end 300 kr. pr. måned, skulle spørgsmålet om støtte til ordineret medicin bedømmes efter lovens § 58, jf. bekendtgørelse af 10. juni 1988.
 Ved bedømmelsen fandt Ankestyrelsen, at lidelsen ikke kunne udløse støtte efter bekendtgørelsens § 15 om stomihjælpemidler, idet hjælp efter denne bestemmelse i alt overvejende grad er beregnet til dækning af udgifter til poser og kulfiltre (mod lugt), og sådanne udgifter var der ikke tale om i sagen.
Derimod fandt Ankestyrelsen, at ansøger opfyldte betingelserne for at modtage støtte efter bekendtgørelsens § 8 til den medicin og de cremer og salver, som var ordineret til afhjælpning af de varigefølger efter den udførte tarmoperation, og som var tilskuds berettigede efter sygesikringsloven.
Ankestyrelsen fandt således, at medicineringen afhjalp følgerne af ansøgers nedsatte funktionsevne i væsentlig grad.
Ankestyrelsen fandt endvidere, at betingelsen om, at der skal være tale om tilskudsberettiget medicin, ansås for opfyldt, uanset om tilskuddet ydes efter sygesikringslovens almindelige tilskudsbestemmelser eller efter enkelttilskudsordningen.
 Ankestyrelsen ændrede således ankenævnets afgørelse.
