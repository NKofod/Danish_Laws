Medlemmerne af et fagforbund nedlagde arbejdet i 2 relativt korte  

 perioder.
Fællesmøde afholdtes først efter at den 2.
arbejdsnedlæggelse var iværksat, og arbejdet blev herefter definitivt  

 genoptaget.
Arbejdsretten lagde efter bevisførelsen til grund, at begge  

 arbejdsnedlæggelser i hvert fald i det væsentlige skyldtes utilfredshed med  

 resultatet af lokale lønforhandlinger, og således måtte betragtes som led i  

 en systematisk aktion.
Retten kunne dog ikke se bort fra, at også en vis -  

 måske ikke ganske uberettiget - utilfredshed med ledelsens dispositioner  

 havde spillet en rolle for iværksættelsen af de relativt korte  

 arbejdsnedlæggelser.
Under hensyn hertil og til sagens omstændigheder i  

 øvrigt bortfaldt den forskyldte bod.
Sagsomkostningerne delt.
 Ved klageskrift af 16. september 1985 har Dansk Arbejdsgiverforening for  

 Mælkekonservesindustriens Arbejdsgiverforening for Sydjysk Andels  

 Mælkekondensering, SAMDEN, Aabenraa, indklaget Landsorganisationen i Danmark  

 for Specialarbejderforbundet i Danmark og Kvindeligt Arbejderforbund i  

 Danmark for et antal medlemmer af disse forbund for Arbejdsretten med påstand  

 om, at de på sagens bilag 1 anførte medlemmer af de to forbund til Dansk  

 Arbejdsgiverforening betaler en efter rettens skøn fastsat bod for den tid,  

 de pågældende har deltaget i overenskomststridige kollektive  

 arbejdsnedlæggelser i perioden fra den 4. juni 1985 kl. 14.00 til den 11.  

 juni 1985 kl. 6.00.
 I klageskriftet er arbejdsnedlæggelserne specificeret således:
SID 4.6.1985 fra kl. 14.00 6.6.1985 kl. 9.30 og igen 8.6.1985 fra kl. 7.00 11.6.1985 kl. 6.00.
KAD 5.6.1985 fra kl. 8.00 6.6.1985 kl.9.30 og igen 10.6.1985 fra kl. 7.00 kl.13.00.
De indklagede, der har erkendt, at arbejdsnedlæggelserne var  

 overenskomststridige, har påstået frifindelse under henvisning til, at  

 arbejdet var genoptaget inden fællesmødets afholdelse den 11. juni 1985, og  

 at de to arbejdsnedlæggelser havde forskellig baggrund og således ikke var  

 led i en systematisk aktion.
Subsidiært har de nedlagt påstand om, at  

 arbejderne alene pålægges mild bod.
De har endvidere fremsat forskellige  

 indsigelser mod timeopgørelserne i bilag 1, bl.a. under henvisning til, at  

 grundlovsdagen den 5. juni kun var halv arbejdsdag, at flere af arbejderne  

 havde fridag den 8. og 9. juni, men trods dette er anført med strejketimer de  

 pågældende dage, og at virksomheden den 10. juni ikke ønskede at modtage  

 folkene i arbejde igen.
 Klagerne har under sagen imødegået disse indsigelser og har for så vidt  

 angår grundlovsdagen den 5. juni anført, at arbejdsnedlæggelsen denne dag -  

 der korrekt må betragtes som halv fridag - delvist må bedømmes som en  

 overenskomststridig overarbejdsvægring, idet folkene skulle have arbejdet  

 hele denne dag, der faldt i virksomhedens højsæsonperiode.
Af sagen fremgår, at Dansk Arbejdsgiverforening ved skrivelser af 4. og 5.  

 juni 1985 til Landsorganisationen i Danmark begærede afholdt fællesmøde til  

 behandling af de da løbende arbejdsnedlæggelser, der den 5. juni var udvidet  

 til at omfatte også de i virksomheden ansatte medlemmer af Dansk  

 Metalarbejderforbund, Handels- og Kontorfunktionærernes Forbund i Danmark,  

 Dansk Mejeristforbund, Dansk El-Forbund og Snedker- og Tømrerforbundet i  

 Danmark.
I begge skrivelser angaves baggrunden for arbejdsnedlæggelserne at  

 være »utilfredshed med løn og ledelse«.
Et til den 6. juni berammet  

 fællesmøde blev imidlertid aflyst, fordi arbejdet da var blevet genoptaget.  

 Disse og de senere arbejdsnedlæggelser, hvorom Dansk Arbejdsgiverforening  

 også modtog indberetning, der dog ikke er fremlagt under sagen, blev herefter  

 behandlet ved et fællesmøde den 11. juni 1985. I referatet fra mødet hedder  

 det bl.a.:
»Fra arbejderside erkendte man, at arbejdsnedlæggelserne var  

 overenskomststridige, og man gav tilsagn om at pålægge arbejderne at  

 fortsætte arbejdet uforstyrret.
Man tog dog forbehold overfor de anførte  

 tidspunkter.
 Fra arbejdsgiverside var man af den opfattelse, at arbejdsnedlæggelserne  

 kan betragtes som led i en systematisk aktion, hvilket blev bestridt fra  

 arbejdstagerside.
For Arbejdsretten har virksomhedens nuværende direktør Erik Mølgaard  

 Jensen forklaret, at han blev ansat som driftsleder i virksomheden i  

 september 1984 og således varetog den daglige ledelse under  

 arbejdsnedlæggelserne i juni 1985. Baggrunden for disse var utilfredshed med  

 resultatet af de lokale lønforhandlinger efter regeringsindgrebet pr. 1.  

 april 1985, hvor der var blevet afsat et beløb til lokal forhandling.
Vidnet  

 havde forhandlet med Bent Stegger, der er tillidsrepræsentant for  

 virksomhedens SID-medlemmer, og afdelingsformand Henry Andersen fra SID havde  

 deltaget i forhandlingerne, som var blevet afsluttet i enighed den 28. maj  

 1985. Tirsdag den 4. juni holdt Bent Stegger så et møde med folkene.
Vidnet  

 troede, at mødet udelukkende blev holdt, for at Stegger kunne orientere  

 folkene om resultatet af lønforhandlingerne.
Lidt senere kom Stegger  

 imidlertid tilbage og sagde, at folkene ikke var tilfreds med resultatet og  

 ville have 5 kr. mere i timen.
Vidnet sagde hertil, at han ikke kunne tage  

 stilling til et sådant krav, og at man jo skulle overholde de rammer, som var  

 afstukket ved regeringsindgrebet, men at han ville ringe til direktør Harbo i  

 Århus og forelægge denne kravet.
Direktør Harbo var enig i, at kravet måtte  

 afvises, hvilket vidnet meddelte folkene, hvorefter de nedlagde arbejdet.  

 Arbejdsnedlæggelsen fortsatte grundlovsdag onsdag den 5. juni og udvidedes  

 til at omfatte også de øvrige medarbejdergrupper.
Arbejdet blev genoptaget  

 torsdag den 6. juni, efter at der var truffet aftale om, at direktør Harbo  

 ville komme til stede næste dag og drøfte lønspørgsmålet.
Fredag den 7. juni  

 forhandlede man hele dagen.
Forhandlingerne resulterede i et nyt løntilbud,  

 der oversteg de afstukne rammer.
Tilbudet blev imidlertid afvist, men efter  

 henstilling fra direktør Harbo indvilligede folkene i at fortsætte arbejdet  

 til kl. 7 morgen lørdag den 8. juni, hvorefter arbejdet påny blev nedlagt.  

 Under strejken holdt folkene møder i virksomhedens kantine, uden at der var  

 anmodet om eller givet tilladelse hertil.
Ved en skrivelse søndag den 9. juni  

 til tillidsmand Bent Stegger, der havde oplyst, at der ville blive afholdt  

 møde mandag den 10. juni, meddelte direktør Harbo imidlertid, at hverken  

 kantinen eller virksomhedens øvrige lokaler måtte benyttes til møder, så  

 længe den overenskomststridige arbejdsnedlæggelse fortsatte.
Vidnet blev  

 ringet op af Bent Stegger mandag den 10. juni, vistnok om morgenen, og  

 bekræftede på dennes forespørgsel, at de ikke kunne holde møde på  

 virksomheden.
Senere samme dag gav vidnet dog tilladelse hertil, og  

 lønforhandlingerne blev herefter bragt til afslutning og arbejdet genoptaget.  

 Først på et senere tidspunkt er det blevet gjort gældende, at  

 arbejdsnedlæggelserne også skyldtes utilfredshed med ledelsen.
Tillidsrepræsentant Bent Stegger har forklaret, at baggrunden for den  

 første arbejdsnedlæggelse alene var utilfredshed med den nye driftsleder, som  

 fuldstændig tilsidesatte arbejdslederne.
Når de have givet en besked, kom  

 Mølgaard Jensen og sagde noget helt andet.
Det var også utilfredshed med  

 ledelsen, der fik de andre medarbejdergrupper til at nedlægge arbejdet den 5.  

 juni.
De genoptog arbejdet, da de havde fået tilsagn om, at direktør Harbo  

 ville komme næste dag og fortsætte lønforhandlingerne.
Fredag den 7. juni  

 forhandlede man hele dagen til kl. 21, hvorefter resultatet kom til  

 afstemning og blev stemt ned med stort flertal.
Efter henstilling fra  

 direktør Harbo fortsatte man arbejdet til kl. 7 den følgende morgen.
Den  

 sidste arbejdsnedlæggelse skyldtes således utilfredshed med resultatet af  

 lønforhandlingerne.
Søndag den 9. juni fik han hjemme skrivelsen fra direktør  

 Harbo, hvorefter de ikke længere måtte holde møde på virksomheden.
Vidnet  

 ringede så rundt til folkene og gav besked om, at de mandag morgen skulle  

 mødes i fagforeningen.
Mandag den 10. juni om morgenen ringede han fra  

 fagforeningen til Mølgaard Jensen for at høre, om folkene skulle møde, hvis  

 det lykkedes ham at få dem til at genoptage arbejdet.
Hertil svarede Mølgaard  

 Jensen, at det skulle de ikke, for de havde selv sagt op ved at udeblive.
Afdelingsformand Henry Andersen har forklaret, at Bent Stegger under mødet  

 i fagforeningen mandag morgen den 10. juni ringede til Mølgaard Jensen og  

 efter samtalen med denne fortalte vidnet, at han havde fået den besked, at  

 man nu ikke ønskede, at folkene skulle møde på arbejde.
Vidnet sagde hertil,  

 at det da ikke kunne passe.
Han ringede så selv til Mølgaard Jensen, der  

 bekræftede, at han havde sagt sådan til Bent Stegger, og at folkene jo selv  

 havde sagt op ved at forlade virksomheden.
Mølgaard Jensen gav også udtryk  

 for, at det ikke var sikkert, at alle skulle tilbage.
Under et senere møde  

 med direktør Harbo sagde denne imidlertid, at de alle skulle komme tilbage.
Klagerne har til støtte for påstanden anført, at der ubestridt er tale om  

 to overenskomststridige arbejdsnedlæggelser. Årsagen til disse har i begge  

 tilfælde været utilfredshed med resultatet af lønforhandlingerne.  

 Arbejdsnedlæggelserne, der fandt sted inden for en ganske kort periode og  

 ikke blev iværksat spontant, må derfor betragtes som led i en systematisk  

 aktion og pådrage de deltagende arbejdere bodsansvar, uanset at arbejdet blev  

 genoptaget før fællesmødets afholdelse.
Boden må udmåles efter de sædvanligt  

 anvendte bodstakster, idet der intet er anført, som kan begrunde en mild bod.
De indklagede har bestridt, at arbejdsnedlæggelserne efter det fremkomne  

 kan antages at have haft fælles baggrund.
Der er tale om efterrationalisering  

 fra arbejdsgiverside.
Den første arbejdsnedlæggelse skyldtes som forklaret af  

 tillidsrepræsentanten alene utilfredshed med ledelsen.
Den senere  

 arbejdsnedlæggelse må derimod betragtes som en spontan reaktion over for det  

 fremsatte løntilbud og var således ikke led i en systematisk aktion.
I givet  

 fald foreligger formildende omstændigheder, idet det må lægges til grund, at  

 man ikke fra ledelsens side har udvist den fornødne smidighed, men tværtimod  

 optrådt på en måde, som vanskeliggjorde forhandlingsklimaet.
 Begge parter har herudover fremsat bemærkninger til de foran omtalte  

 indsigelser til timeopgørelserne i navnelisten bilag 1.
 Arbejdsretten skal udtale:
Efter bevisførelsen lægges det til grund, at begge arbejdsnedlæggelser i  

 hvert fald i det væsentlige skyldtes utilfredshed med resultatet af de lokale  

 lønforhandlinger og således må betragtes som led i en systematisk aktion.  

 Retten finder imidlertid ikke at kunne se bort fra, at også en vis - måske  

 ikke ganske uberettiget - utilfredshed med ledelsens dispositioner kan have  

 spillet en rolle for iværksættelsen og forløbet af de relativt kortvarige  

 arbejdsnedlæggelser.
Under hensyn hertil og til sagens omstændigheder i  

 øvrigt findes den af de strejkende forskyldte bod at kunne bortfalde.
 T h i k e n d e s f o r r e t :
 Den forskyldte bod bortfalder for de på sagens bilag 1 anførte medlemmer  

 af Specialarbejderforbundet i Danmark og Kvindeligt Arbejderforbund i  

 Danmark, der har deltaget i overenskomststridige kollektive  

 arbejdsnedlæggelser i perioden fra den 4. juni 1985 kl. 14.00 til den 11.  

 juni 1985 kl. 6.00 på virksomheden Sydjysk Andels Mælkekondensering, SAMDEN,  

 Aabenraa.
 I sagsomkostninger til Arbejdsretten betaler hver af parterne 1.000 kr.
