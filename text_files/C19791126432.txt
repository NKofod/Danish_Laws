Ved en dom afsagt den 31. oktober 1978 (jfr.
UfR 1979.201 note 2) har  

 Vestre Landsret taget stilling til et spørgsmål om rækkevidden af  

 bestemmelsen i § 16 i politivedtægten for Randers politikreds (svarende til  

 normalpolitivedtægtens § 16), hvori det hedder: »Uvedkommende må ikke  

 tage ophold på trapper, i porte, i indgange eller opgange til huse, i kælder-  

 eller loftsrum, i ubeboede huse eller lejligheder, i gårde, haver eller  

 udhuse, på byggepladser, i køretøjer, jernbanevogne eller fartøjer«.
Under sagen var et antal personer tiltalt for overtrædelse af den nævnte  

 bestemmelse ved som led i en demonstration mod indretning af ejerlejligheder  

 uberettiget at have taget ophold i kælderen og opgangen til en ejendom.
Ved  

 Randers by- og herredsrets dom af 26. april 1978 skete der domfældelse i  

 overensstemmelse med anklageskriftet.
I Vestre Landsrets dom hedder det derimod: »Bestemmelsen i § 2, litra  

 a, i politiloven af 1871 indeholder alene hjemmel til at udfærdige  

 ordensbestemmelser for offentlig gade, vej eller plads, offentlige  

 indretninger, offentlige beværtnings- og forlystelsessteder og offentlige  

 forestillinger m.v.
Idet der herefter ikke findes at være hjemmel til ved  

 politivedtægt at udfærdige forskrifter for opgange i private  

 beboelsesejendomme, frifinder landsretten de tiltalte for tiltalen for  

 overtrædelse af politivedtægtens § 16«.
 På denne baggrund skal jeg efter forhandling med justitsministeriet anmode  

 om, at der indtil videre ikke rejses tiltale for overtrædelse af den nævnte  

 bestemmelse i politivedtægten i tilfælde svarende til det beskrevne.  

 Opmærksomheden henledes på muligheden for tiltalerejsning efter straffelovens  

 § 264, stk. 1, jfr. § 275, stk. 2, i tilfælde, hvor betingelserne herfor er  

 opfyldt.
 Justitsministeriet har oplyst, at spørgsmålet om en eventuel ændring af  

 ordlyden af den pågældende politivedtægtsbestemmelse vil blive taget op til  

 overvejelse i en bredere sammenhæng.
 Per Lindegaard.
