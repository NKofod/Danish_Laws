Fremsat den 6. november 2002 af  

 økonomi- og erhvervsministeren (Bendt Bendtsen) Forslag til Lov om fremme af privat udlejningsbyggeri § 1. Med henblik på at fremme byggeriet af private  

 udlejningslejligheder giver økonomi- og erhvervsministeren i  

 årene 2003-2007 efter ansøgning tilsagn om andel i en  

 årlig investeringsramme på 1,0 mia. kr. til opførelse af  

 byggeri, som udelukkende indeholder lejligheder, der er bestemt til udlejning  

 til helårsbeboelse, jf. dog stk. 5, med henblik på opnåelse  

 af ret til at foretage skattemæssigt fradrag, jf. § 5 b i lov om  

 beskatning af visse pensionskapitaler m.v. og § 8 R i ligningsloven.
Stk. 2. Anskaffelsessummen pr. m² bruttoetageareal for  

 den enkelte beboelseslejlighed opdeles i en grundpris pr. m² bruttoetageareal  

 og den resterende del af anskaffelsessummen pr. m² bruttoetageareal.  

 Grundprisen omfatter grundens købesum, omregnet til kontantpris ved,  

 at den kontante del af købesummen lægges sammen med  

 kursværdien af grundens gældsposter på  

 anskaffelsestidspunktet, samt udgifter til byggemodning,  

 jordbundsundersøgelser, ekstrafundering og pilotering, fjernelse af  

 forurenet jord, stikledninger til vand, el og kloak, anlæg af interne  

 veje og andre interne arealer, renter af grundkøbesummen og skatter  

 for grunden frem til byggeriets påbegyndelse.
Grundprisen pr. m²  

 bruttoetageareal, den resterende del af anskaffelsessummen pr. m²  

 bruttoetageareal og den samlede anskaffelsessum for den enkelte lejlighed  

 må ikke overstige følgende beløbsgrænser, jf. dog  

 stk. 9:
 1)	I Københavns Kommune og Frederiksberg kommune, kommunerne i  

 Københavns Amt samt Allerød, Birkerød,  

 Frederiksværk, Græsted-Gilleleje, Helsingør,  

 Hillerød, Hørsholm, Greve, Køge, Roskilde og  

 Solrød kommuner 3.500 kr. pr. m² bruttoetageareal for grundprisen,  

 13.500 kr. pr. m² bruttoetageareal for den resterende del af  

 anskaffelsessummen og 1.800.000 kr. pr. lejlighed.
 2)	I de øvrige kommuner i Frederiksborg og Roskilde amter 2.500  

 kr. pr. m² bruttoetageareal for grundprisen, 12.500 kr. pr. m²  

 bruttoetageareal for den resterende del af anskaffelsessummen og 1.590.000  

 kr. pr. lejlighed.
 3)	I Odense, Aalborg og Århus kommuner 3.000 kr. pr. m²  

 bruttoetageareal for grundprisen, 10.500 kr. pr. m² bruttoetageareal for den  

 resterende del af anskaffelsessummen og 1.430.000 kr. pr. lejlighed.
 4)	I de kommuner, der ikke er omfattet af nr. 1-3, 2.500 kr. pr. m²  

 bruttoetageareal for grundprisen, 10.500 kr. pr. m² bruttoetageareal for den  

 resterende del af anskaffelsessummen og 1.380.000 kr. pr.  

 lejlighed.
Stk. 3. Der kan kun opnås tilsagn, hvis det enkelte  

 byggeri indeholder mindst 15 beboelseslejligheder, jf. dog stk. 10.  

 Opnås der tilsagn om andel i investeringsrammen, er ansøgeren  

 forpligtet til at frafalde allerede opnåede tilsagn om støtte  

 efter anden lovgivning til byggeriet og trække ansøgninger om  

 sådan støtte tilbage.
Tilsagn om andel i investeringsrammen kan  

 ikke overdrages.
Stk. 4. Tilsagnsmodtageren skal lade tinglyse deklaration  

 på de ejendomme, der skal udlejes, om at lejlighederne skal udlejes til  

 helårsbeboelse fra første ibrugtagning, efter at der er  

 opnået ibrugtagningstilladelse efter byggelovgivningen til den udlejede  

 del af byggeriet, samt at der i 10 år fra samme tidspunkt ikke må  

 opkræves lejeforhøjelse for forbedringer af de enkelte  

 lejligheder eller af den samlede ejendom, medmindre lejen kræves  

 forhøjet som følge af forbedringer, der er påbudt efter  

 anden lov, der er trådt i kraft efter ibrugtagningen.
Deklarationen  

 skal tinglyses med prioritet forud for al pantegæld i ejendommen.  

 Påtaleberettiget efter deklarationen er kommunalbestyrelsen i den  

 kommune, hvor ejendommen ligger.
Stk. 5. For byggerier, der er omfattet af § 6 a, stk. 5,  

 i lov om forsikringsvirksomhed eller § 6, stk. 2, i lov om tilsyn med  

 firmapensionskasser, kan der kun opnås andel i investeringsrammen for  

 den del af byggeriet, der er bestemt til udlejning.
Denne del skal indeholde  

 mindst 15 beboelseslejligheder, jf. dog stk. 10.
Stk. 6. Den årlige investeringsramme opdeles i 2  

 lige store puljer.
Hver pulje fordeles én gang årligt.
Tilsagn  

 om andel i investeringsrammen meddeles efter ansøgning.
 Stk. 7. Fordeling af investeringsrammen sker efter  

 følgende principper:
1)	Ved ansøgning om tilsagn om andel i årets første  

 pulje fordeles puljen med 50 pct. til projekter i kommuner med mindst 90.000  

 indbyggere og 50 pct. til projekter i andre kommuner.
Inden for de 2 kvoter  

 meddeles tilsagn om andel i investeringsrammen i den rækkefølge,  

 hvori ansøgninger modtages.
 2)	Ved ansøgning om tilsagn om andel i årets anden pulje  

 meddeles tilsagn om andel i investeringsrammen i den rækkefølge,  

 hvori ansøgninger modtages.
Stk. 8. Tilsagn bortfalder, hvis betingelserne for at  

 opnå ret til at foretage skattemæssigt fradrag ikke er opfyldt.  

 Sådanne tilsagn, uudnyttede rammeandele samt frafaldne tilsagn anses  

 for uudnyttet investeringsramme og overføres til fordeling ved den  

 følgende tildeling af rammeandele.
Uudnyttet investeringsramme ved  

 udgangen af et finansår videreføres til følgende  

 finansår inden for perioden 2003-2007.
Stk. 9. De i stk. 2, anførte beløb er  

 opgjort i 2003-niveau og reguleres, hvert af årene 2004-2007, den 1.  

 januar efter udviklingen i Danmarks Statistiks nettoprisindeks i en  

 12-måneders periode sluttende i juni måned året før  

 det finansår, reguleringen vedrører.
Indeksreguleringen  

 vedrører alene nye tilsagn meddelt på baggrund af  

 ansøgninger modtaget i det pågældende kalenderår.  

 Beløbene vedrørende grundpriser og resterende del af  

 anskaffelsessummer pr. m² bruttoetageareal afrundes til nærmeste  

 kronebeløb, der er deleligt med 100. Anskaffelsessummer pr. lejlighed  

 afrundes til nærmeste kronebeløb, der er deleligt med 1.000.
 Stk. 10. Økonomi- og erhvervsministeren  

 fastsætter nærmere regler om administrationen af ordningen.  

 Økonomi- og erhvervsministeren kan meddele dispensation fra  

 bestemmelsen i stk. 3, om at det enkelte byggeri skal indeholde mindst 15  

 beboelseslejligheder.
 Stk. 11. Henlægger økonomi- og  

 erhvervsministeren sine beføjelser efter denne lov til Erhvervs- og  

 Boligstyrelsen, kan ministeren fastsætte regler om klageadgang,  

 herunder at klagen ikke kan indbringes for anden administrativ myndighed, jf.  

 dog stk. 12.
Stk. 12. Henlægger ministeren sine  

 beføjelser efter § 1, stk. 1, 3, 5 og 8, til Erhvervs- og  

 Boligstyrelsen, kan Erhvervs- og Boligstyrelsens afgørelser efter  

 disse regler indbringes for Erhvervsankenævnet senest 4 uger efter, at  

 afgørelsen er meddelt den pågældende.
Klager over  

 afgørelser truffet efter § 1, stk. 1, 3, 5 og 8, har ikke  

 opsættende virkning.
 § 2. Kommunalbestyrelsen kan frafalde krav på betaling  

 af frikøb af en ejendom, hvorpå der er tinglyst en  

 tilbagekøbsklausul for kommunen, og på betaling af  

 tillægskøbesum, der er tinglyst som servitut på en  

 ejendom, i forbindelse med ejerens beslutning om indretning af  

 tagboliger.
 § 3. Reglerne om tilbudspligt i kapitel XVI i lov om leje  

 gælder ikke for ejendomme, der har opnået tilsagn om andel i  

 investeringsrammen efter § 1, i de første 20 år fra  

 første ibrugtagning, efter at bygherren har opnået  

 ibrugtagningstilladelse efter byggelovgivningen til byggeriet.
§ 4. Med bøde straffes den ejer, som i strid med  

 reglerne i § 1, stk. 4, undlader at udleje lejlighederne  i overensstemmelse  

 med den tinglyste deklaration eller i strid med deklarationen opkræver  

 lejeforhøjelse for forbedringer.
Undtaget er dog boliger, der bebos af  

 andelshavere, hvis ejendommen mindst 20 år efter ibrugtagning efter  

 udstedelse af ibrugtagningstilladelse i henhold til byggelovgivningen er  

 erhvervet af en af lejerne dannet andelsboligforening efter reglerne om  

 tilbudspligt i kapitel XVI i lov om leje.
 Stk. 2. Der kan pålægges selskaber m.v.  

 (juridiske personer) strafansvar efter reglerne i straffelovens 5.  

 kapitel.
 § 5. Loven træder i kraft 1. januar 2003.
 Stk. 2. Der kan ikke opnås tilsagn om andel i  

 investeringsramme til byggeri, hvortil der er givet byggetilladelse  

 før 1. januar 2003.
 Stk. 3. Nyindretning af boliger i uudnyttede tagetager,  

 jf. § 9, i ejendomme, som fortsat er omfattet af overgangsordningen i henhold  

 til § 4, stk. 6, i lov nr. 419 af 1. juni 1994, påvirker ikke  

 udgangspunktet for overgangsforløbet for den enkelte ejendom efter  

 ovennævnte overgangsordning.
 § 6. I lov om forsikringsvirksomhed, jf.  

 lovbekendtgørelse nr. 645 af 5. august 2002, foretages følgende  

 ændring:
 1.
» Stk. 6. Ved investeringer efter stk. 5 må den andel af  

 beboelseslejligheder, der opføres med henblik på videresalg,  

 ikke have en værdi, der overstiger 1 pct. af de  

 forsikringsmæssige hensættelser. « § 7. I lov om tilsyn med firmapensionskasser, jf.  

 lovbekendtgørelse nr. 659 af 7. august 2002, foretages følgende  

 ændring:
 1. I § 6 indsættes som stk. 2 og 3:
» Stk. 3. Ved investeringer efter stk. 2 må den andel  

 af beboelseslejligheder, der opføres med henblik på videresalg,  

 ikke have en værdi, der overstiger 1 pct. af de  

 forsikringsmæssige hensættelser.« § 8. I lov om leje, jf. lovbekendtgørelse nr. 347 af  

 14. maj 2001, som ændret ved § 2 i lov nr. 447 af 7. juni 2001 og § 2 i  

 lov nr. 402 af 6. juni 2002 , foretages følgende ændringer:
 1. I § 47, stk. 2, 2. pkt. ændres »stk. 3 og 4« til: »stk. 3-5«.
 2. I § 53 indsættes efter stk. 4 som nyt stykke:
» Stk. 5 bliver herefter stk. 6.
 3. I § 53, stk. 5, der bliver stk. 6, ændres »stk. 3 og 4« til: »stk. 3-5«.
 4. I § 106 , nr. 6, ændres to steder »stk. 3 og 4« til: »stk. 3-5«.
 § 9. I lov om midlertidig regulering af boligforholdene, jf.  

 lovbekendtgørelse nr. 348 af 14. maj 2001, som ændret ved § 3 i  

 lov nr. 402 af 6. juni 2002, foretages følgende ændringer:
 1. I § 15 a indsættes efter stk. 2 som nyt stk.:
» Stk. 3 og 4 bliver herefter stk. 4 og 5.
 2. I § 15 a, stk. 3, der bliver stk. 4, ændres »stk. 1 og 2« til: »stk. 1-3«.
 3. I § 15 a, stk. 4, der bliver stk. 5, ændres »stk. 1 eller 2« til: »stk. 1, 2 eller 3«.
 4. I § 29 c indsættes efter 4. pkt.:
» § 10. I lov om ejerlejligheder, jf. lovbekendtgørelse  

 nr. 647 af 25. juli 1995, som ændret ved § 5 i lov nr. 1048 af 11.  

 december 1996, § 6 i lov nr. 382 af 10. juni 1997 og § 8 i lov nr. 970 af 17.  

 december 1997, foretages følgende ændring:
 1. Efter § 7 indsættes:
» Stk. 2. Såfremt forslaget uden at være  

 vedtaget efter bestemmelsen i stk. 1 har opnået tilslutning fra mindst  

 2/3 af de repræsenterede medlemmer såvel efter antal lejligheder  

 som efter fordelingstal, afholdes ny generalforsamling inden 8 uger, og  

 på denne kan forslaget uanset antallet af repræsenterede vedtages  

 med 2/3 af de afgivne stemmer såvel efter antal lejligheder som efter  

 fordelingstal.« § 11. Loven gælder ikke for Færøerne og  

 Grønland.
Bemærkninger til lovforslaget Almindelige bemærkninger Lovforslagets formål og baggrund Regeringen vil styrke vækst, velfærd og  

 fornyelse.
Det gælder også på boligområdet.
En  

 rimelig bolig er vigtig for den enkeltes velfærd.
Der skal være  

 mulighed for et reelt valg mellem ejer- og lejeboliger.
Boligpolitikken skal også understøtte  

 strategien for øget vækst og konkurrencedygtighed.  

 Boligforsyningen er et vigtigt element i denne udvikling.
Velfungerende byer  

 med et varieret udbud af boliger giver gode muligheder for at bo og leve og  

 tiltrækker derfor den arbejdskraft, der er nødvendig for  

 virksomhedernes vækst.
Boligmarkedet har i mange år været  

 præget af ubalancer.
Det private udlejningsbyggeri har længe  

 ligget på et alt for lavt niveau.
Mens det private udlejningsbyggeri i  

 1970 udgjorde ca. 35 pct. af den samlede boligbestand, er andelen nu kun godt  

 18 pct.
Regeringen har derfor med sit udspil "Vækst og  

 fornyelse på boligmarkedet" fra den 26. august 2002 og med aftalen  

 af 15. oktober 2002 med Socialdemokraterne, Dansk Folkeparti, Radikale  

 Venstre og Kristeligt Folkeparti om flere og bedre boliger igangsat en samlet  

 boligpolitisk indsats, der skal bidrage til at tilvejebringe en bedre balance  

 på boligmarkedet.
Der er enighed om en flerårig indsats for at  

 skaffe flere boliger til unge, flere boliger til handicappede, flere private  

 udlejningsboliger og flere almene boliger, herunder ældreboliger.
Det  

 er målet, at der i de kommende 5 år påbegyndes over 20.000  

 nye boliger årligt.
 Der bygges ikke nok privat udlejningsbyggeri, og det, der  

 er blevet bygget, har hovedsageligt været af luksusbetonet karakter.  

 På trods af, at det siden udgangen af 1991 har været muligt at  

 kræve markedsleje for nybyggeri af private udlejningsboliger, har det  

 ikke været muligt for investorer at få et acceptabelt afkast ved  

 at bygge i en standard, der henvender sig til en bredere del af befolkningen.  

 For at få gang i byggeri af denne slags private udlejningsboliger, er  

 det nødvendigt at skabe bedre økonomiske incitamenter for  

 pensionsinstitutter og private investorer til at igangsætte byggeri.  

 Forslaget indeholder derfor en række økonomiske initiativer, som  

 samlet bevirker, at afkastet af de private og institutionelle investorers  

 investering i større og solide byggeprojekter bliver  

 konkurrencedygtigt i forhold til en tilsvarende investering i  

 obligationer.
Der eksisterer i dag et betydeligt potentiale for  

 indretning af tagboliger i eksisterende, centralt beliggende private  

 udlejningsejendomme.
Forslaget sigter derfor på at sikre en forbedring  

 af de økonomiske vilkår for at indrette nye tagboliger i  

 eksisterende udlejningsejendomme og herved øge udbuddet af private  

 udlejningsboliger, hvor efterspørgslen er størst.
Herudover  

 tilsigter forslaget at lette beslutningsproceduren i forbindelse med  

 indretning af tagboliger i ejerlejlighedsejendomme.
 Det er regeringens vurdering, at de byggepolitiske  

 initiativer, der er taget og vil blive taget til forbedring af effektiviteten  

 og konkurrencen i byggeriet, på længere sigt vil gøre  

 byggeriet billigere og dermed også gøre det private  

 udlejningsbyggeri mere økonomisk rentabelt for pensionsinstitutter og  

 andre investorer at opføre.
 Samlet skønnes forslaget om en årlig  

 investeringsramme på 1 mia. kr. i 5 år og om indretning af  

 tagboliger i eksisterende udlejningsejendomme at medføre en  

 forøgelse af udbuddet af private udlejningsboliger på  

 6.000-6.500.
 Lovforslaget skal ses i sammenhæng med det samtidigt  

 fremsatte forslag til lov om ændring af ligningsloven og lov om  

 beskatning af visse pensionskapitaler m.v.
Lovforslagets hovedindhold Lovforslaget omfatter en række elementer, der samlet  

 set skal skabe grundlag for, at det bliver økonomisk attraktivt for  

 såvel pensionsinstitutter som selskabsskattepligtige investorer at  

 opføre private udlejningsboliger og indrette nye tagboliger.  

 Pensionsinstitutter omfatter livsforsikringsselskaber, pensionskasser og  

 firmapensionskasser.
 Hovedelementerne er følgende:
 1)	Mulighed for skattefradragsret for boligbyggeri til udlejning.
 2)	Mulighed for, at livsforsikringsselskaber og pensionskasser kan  

 opføre boliger med henblik på salg.
 3)	Fri leje for nyindrettede tagboliger og lettere procedure for  

 indretning af ejerlejligheder i tagetager.
 Ad 1: Mulighed for skattefradragsret for boligbyggeri til udlejning.
Der bygges for få private udlejningsboliger.
Dette  

 beror især på, at rentabiliteten af investeringer i nyt  

 udlejningsbyggeri til boligformål er for lav.
Med henblik på at  

 få gang i byggeriet af nye private udlejningslejligheder til husstande  

 med almindelige indkomster foreslås det derfor at give  

 pensionsinstitutter og skattepligtige efter selskabsskatteloven, ret til at  

 foretage skattemæssige fradrag for hele anskaffelsessummen for  

 nybyggede udlejningslejligheder ved opgørelsen af henholdsvis  

 beskatningsgrundlaget og den skattepligtige indkomst.
Afkastet af  

 byggeinvesteringen bliver dermed konkurrencedygtigt i forhold til  

 kapitalanbringelse i obligationer.
 Fradragsretten gives inden for en årlig  

 investeringsramme på 1,0 mia. kr. i hvert af finansårene  

 2003-2007 og forventes at give et samlet skattemæssigt provenutab  

 på 950 mill. kr. i perioden 2003-2009. Investeringsrammen sikrer, at  

 den aktivitet, som forslaget medfører, holdes på et niveau, der  

 er forsvarligt i forhold til såvel belastningen af statsfinanserne som  

 aktiviteten i byggesektoren.
Retten til fradrag for hele anskaffelsessummen forpligter  

 ikke bygherren til at beholde ejendommen.
Ejendommen kan således godt  

 sælges efter ibrugtagning.
For at sikre den bedste udnyttelse af  

 investeringsrammen kan fradragsretten imidlertid kun benyttes af den  

 bygherre, der har fået tilsagn om andel i investeringsrammen.
Specielt  

 gælder det, at fradragsretten bortfalder, hvis overdragelsen sker,  

 efter at der foreligger en ibrugtagningstilladelse, men før ejendommen  

 er taget i brug.
Det er regeringens mål, at der opføres  

 større og solide byggeprojekter.
Der foreslås derfor en  

 mindstegrænse for det enkelte byggeris størrelse på 15  

 lejligheder.
Det foreslås dog, at ministeren bemyndiges til at  

 dispensere fra nævnte antal i tilfælde, hvor særlige  

 forhold taler herfor.
For at målrette støtten mod lejligheder, hvis  

 anskaffelsespris muliggør, at de kan lejes ud til en leje, der kan  

 betales af en bredere del af befolkningen, fastsættes der  

 begrænsninger i størrelsen af anskaffelsessummen for  

 lejlighederne.
Der er imidlertid betydelige geografiske forskelle i  

 grundpriserne, som især ligger højt i de centrale dele af  

 hovedstadsområdet.
For at dette ikke skal medføre  

 uhensigtsmæssige forskelle i det beløb, der er til  

 rådighed for de øvrige byggeudgifter, sker der er geografisk  

 differentiering af begrænsningerne i anskaffelsessummen.
Det enkelte projekt skal holdes inden for flere  

 beløbsgrænser for at kunne opnå skattefradrag for  

 anskaffelsessummen, nemlig et maksimum for størrelsen af grundprisen  

 pr. m² bruttoetageareal, et maksimum for størrelsen af den resterende  

 del af anskaffelsessummen pr. m² bruttoetageareal og et maksimum for  

 størrelsen af den samlede anskaffelsessum (grund plus bygninger) for  

 den enkelte lejlighed.
Grænserne varierer efter kommunens beliggenhed  

 som angivet nedenfor.
 Kommunerne inddeles i 4 grupper, hvor den første  

 består af alle kommuner i hovedstadsregionen undtagen kommuner i  

 Frederiksborg og Roskilde amter med under 20.000 indbyggere pr. 1. juli 2002.  

 Den næste gruppe består af kommuner i Frederiksborg og Roskilde  

 amter med under 20.000 indbyggere pr. 1. juli 2002, mens den tredje  

 består af Odense, Aalborg og Århus kommuner, og den sidste af  

 landets øvrige kommuner.
Den maksimale grundpris pr. m² bruttoetageareal varierer  

 mellem 3.500 kr. i hovedstadsregionen og 2.500 kr. i de mindre kommuner i  

 provinsen, mens maksimum for anskaffelsessummen ekskl. grundprisen pr. m²  

 bruttoetageareal tilsvarende varierer mellem 13.500 kr. og 10.500 kr.
Den  

 maksimale anskaffelsessum pr. lejlighed varierer mellem 1,8 mill. kr. og 1,38  

 mill.kr.
 Med forslaget mindskes risikoen for støttespild  

 ved, at der ikke med skattefradragsret opføres udlejningsbyggeri i en  

 så høj standard, at det ville være blevet opført  

 uanset fradragsretten.
 For at sikre, at det nye byggeri er færdiggjort i en  

 tidssvarende standard, og at der er mulighed for at udleje det til en leje,  

 der kan betales af husstande med almindelige indkomster, må der ikke i  

 10 år efter ibrugtagningen opkræves lejeforhøjelser for  

 forbedringer af ejendommen, medmindre forbedringerne er påbudt ved en  

 lov, der er trådt i kraft, efter et ejendommen er taget i brug.
De maksimale anskaffelsessummer pr. m² bruttoetageareal og  

 pr. lejlighed indeksreguleres én gang årligt.
Indeksreguleringen  

 skal sikre, at den forudsatte kvalitet af nybyggeriet ikke forringes ved, at  

 den maksimale anskaffelsessum udhules af prisstigninger i den periode,  

 ordningen løber.
Der foretages ingen regulering af den maksimale  

 anskaffelsessum i allerede givne tilsagn.
Det vil i samråd med de partier, der indgik aftalen  

 af 15. oktober 2002 om flere og bedre boliger, blive vurderet, om de  

 fastsatte beløbsgrænser for anskaffelsessummerne sikrer, at der  

 bliver bygget nye lejeboliger til en pris, der kan betales af en bredere del  

 af befolkningen.
Såfremt det konstateres, at de fastsatte  

 beløbsgrænser ikke fungerer hensigtsmæssigt, er  

 aftalepartierne enige om at ændre beløbsgrænserne ved en  

 ændring af loven.
Bygherren skal lade tinglyse en deklaration på de  

 berørte ejendomme.
Det skal fremgå af deklarationen, at  

 lejlighederne skal anvendes til helårsbeboelse og udlejes til dette  

 formål, samt at der i 10 år fra tidspunktet for ibrugtagning,  

 efter at der er opnået ibrugtagningstilladelse til byggeriet, ikke  

 må opkræves lejeforhøjelse for forbedringer, medmindre der  

 er tale om forbedringer, der er påbudt efter anden lov, som er  

 trådt i kraft efter ibrugtagningstidspunktet.
For at hindre, at  

 deklarationen vil kunne slettes som udækket på en tvangsauktion  

 over ejendommen, skal deklarationen tinglyses med prioritetsstilling forud  

 for al gæld i ejendommen.
Det er kommunalbestyrelsen i  

 beliggenhedskommunen, der er påtaleberettiget efter deklarationen.
 Tinglysningen indebærer, at såvel kravet om  

 udlejning til helårsbeboelse som kravet om, at der ikke i en  

 10-årig periode må opkræves lejeforhøjelse for  

 forbedringer, vil gælde, uanset om ejendommen overdrages til anden  

 ejer.
Ejeren af ejendommen er efter reglerne i lejelovens  

 kapitel XVI som udgangspunkt forpligtet til at tilbyde lejerne at overtage  

 ejendommen på andelsbasis, hvis ejendommen ønskes  

 afhændet.
Disse regler skal ikke gælde for nybyggeri, der  

 opføres med skattefradragsret, i de første 20 år, efter  

 at der er opnået ibrugtagningstilladelse til byggeriet.
Herved  

 opnås der sikkerhed for, at lejlighederne er til rådighed for  

 udlejning i mindst 20 år.
For nybyggeri omfattet af forslaget kan lejen  

 fastsættes frit.
Der gælder således samme regler for  

 nybyggeri efter forslaget som for lejligheder i andre ejendomme, der er  

 opført efter udgangen af 1991.
Forholdet mellem ejer og lejer i lejlighederne er  

 reguleret af lejelovgivningen.
Lejeren vil således eksempelvis ikke  

 kunne opsiges som følge af, at ejendommen skifter ejer.
På et frit marked vil investorerne i nyt privat  

 udlejningsbyggeri naturligt søge hen, hvor efterspørgselen er  

 størst.
Da der imidlertid er tale om en begrænset  

 investeringsramme, opdeles den i to lige store puljer á 500 mill. kr.,  

 som fordeles to gange årligt.
For at sikre, at projekter fra alle dele af landet kan  

 få andel i investeringsrammen, opdeles puljen ved den første  

 årlige tildelingsrunde i to kvoter á 250 mill. kr., som  

 reserveres til henholdsvis kommuner med mindst 90.000 indbyggere og andre  

 kommuner.
Inden for kvoterne fordeles tilsagn i den rækkefølge,  

 hvori ansøgningerne modtages.
Ved den anden årlige ansøgningsrunde sker der  

 ikke nogen opdeling af puljen.
Puljen vil da bestå af dels 500 mill.  

 kr. samt eventuelle uforbrugte dele af årets første pulje.  

 Også her fordeles tilsagnene i den rækkefølge, hvori  

 ansøgningerne modtages.
Denne fordelingsmetode medfører, at  

 rammespild i videst muligt omfang undgås.
 Erhvervs- og Boligstyrelsen, som ordningen vil blive  

 henlagt til, meddeler på grundlag af ansøgningen tilsagn med  

 angivelse af, hvilke betingelser der skal iagttages for at opretholde  

 tilsagnet, og hvilke betingelser der skal overholdes for at opnå  

 skattefradragsret for byggeriets anskaffelsessum.
Hvis byggeriet overskrider den maksimale investeringsramme  

 for projektet eller på anden måde er i strid med det  

 opnåede tilsagn, bortfalder fradragsretten.
Formålet herved er at  

 sikre, at anskaffelsessummen holdes på et niveau, som gør det  

 muligt at leje ud til en leje, som kan betales af en bredere  

 befolkningsgruppe.
Tilsagnsmodtageren skal i forbindelse med  

 gennemførelse af byggeriet iagttage bestemmelserne i lov nr. 450 af 7.  

 juni 2001 om indhentning af tilbud i bygge- og anlægssektoren.
Dette  

 gælder dog ikke, hvis arbejdet udføres i eget regi, da  

 tilbudsloven alene omfatter indgåelse af kontrakter.
Hvis den pågældende bygherre er et  

 offentligretligt organ som eksempelvis ATP, finder EU´s udbudsregler (dvs.  

 reglerne i bygge- og anlægsdirektivet) anvendelse.
Hvis arbejderne  

 overstiger tærskelværdien i dette direktiv, skal der  

 således ske udbud efter EU-reglerne.
Udbudsreglerne har til formål at sikre konkurrencen  

 i byggeriet.
Der er intet til hinder for, at der inden for rammerne af disse  

 regler etableres et forpligtende samarbejde mellem bygherren og de valgte  

 entreprenører.
Der kan i den forbindelse henvises til reglerne om  

 partnering i bekendtgørelsen om indhentning af tilbud i bygge- og  

 anlægssektoren og til de særlige regler om gentagelsesarbejder  

 (når arbejdet en gang har været udbudt).
 Den pågældende bygherre, der får tilsagn  

 om et skattefradrag, vil ikke være omfattet af begrænsningerne  

 vedrørende brug af underhåndsbud i bekendtgørelsens § 13,  

 men vil frit kunne vælge denne udbudsform.
 Med den omtalte fleksibilitet vil forpligtelsen til at  

 overholde udbudsreglerne ikke indebære nogen urimelig byrde.
Uudnyttede dele af investeringsrammen, tilsagn, som  

 ansøgeren frafalder, og bortfaldne tilsagn, herunder tilsagn, der er  

 faldet bort som følge af, at betingelserne for at opnå  

 skattefradragsret ikke er opfyldt, anses i forslaget for uudnyttet  

 investeringsramme, der kan overføres til fordeling ved den næste  

 ansøgningsrunde.
Uudnyttet investeringsramme kan endvidere  

 overføres fra ét finansår til følgende  

 finansår i 2003-2007. Bortfaldne og frafaldne tilsagn kan således  

 inden for perioden anvendes til nye tilsagn om andel i  

 investeringsrammen.
 Fradragsretten er betinget af, at den skattepligtige har  

 fået tilsagn fra økonomi- og erhvervsministeren om andel i  

 investeringsrammen og gennemfører byggeriet på de i tilsagnet  

 anførte vilkår.
 Herudover foreslås det, at der skal gælde  

 følgende betingelser for at få skattefradragsret:
 Den skattepligtige skal have opnået byggetilladelse til  

 byggeriet senest 9 måneder fra modtagelse af tilsagn om andel i  

 investeringsramme.
 Ibrugtagningstilladelse til byggeriet skal foreligge senest 4  

 år efter, at der er givet byggetilladelse.
 Er betingelserne for skattemæssig fradragsret  

 opfyldt på tidspunktet for ibrugtagning, efter at  

 ibrugtagningstilladelse foreligger, gælder fradragsretten ved  

 opgørelsen af den skattepligtige indkomst for det indkomstår,  

 hvor ejendommen tages i brug, efter at der er opnået  

 ibrugtagningstilladelse efter byggelovgivningen.
 Selve fradragsretten og betingelserne herfor  

 gennemføres ved den oven for nævnte ændring af  

 ligningsloven og pensionsafkastbeskatningsloven, jf. det samtidigt fremsatte  

 forslag til ændring af disse love.
 Ad 2: Mulighed for, at livsforsikringsselskaber og  

 pensionskasser kan opføre boliger med henblik på salg.
I henhold til § 6, stk. 1, i lov om forsikringsvirksomhed,  

 må forsikringsselskaber, herunder livsforsikringsselskaber og  

 pensionskasser, ikke opføre ejendomme med henblik på salg.
Dette  

 forbud er modificeret i lovens § 6, stk. 3, idet forsikringsselskaber efter  

 denne bestemmelse kan opføre ejendomme med henblik på salg, hvis  

 det sker i samarbejde med andre virksomheder, der ikke har direkte eller  

 indirekte indflydelse på virksomheden, virksomheden ikke drives i  

 samarbejde med en anden finansiel virksomhed, der indgår i koncern-  

 eller administrationsfællesskab med forsikringsselskabet, og  

 virksomheden i øvrigt udøves i et andet selskab end  

 forsikringsselskabet.
 De tilsvarende bestemmelser for firmapensionskasser findes  

 i §§ 5 og 6 i lov om tilsyn med firmapensionskasser.
For yderligere at styrke livsforsikringsselskabers og  

 pensionskassers incitament til at opføre udlejningsbyggeri,  

 foreslås det at give disse investorer mulighed for i et vist omfang at  

 opføre lejligheder med henblik på salg.
Disse virksomheder skal  

 således kunne opføre private udlejningsejendomme, hvor indtil  

 halvdelen af lejlighederne kan sælges som ejerlejligheder, uden at  

 disse forinden har været lejet ud.
Ejendommen skal omfatte mindst 15  

 lejligheder, der permanent skal lejes ud til helårsbeboelse.
 Ad 3: Fri leje for nyindrettede tagboliger og lettere procedure for  

 indretning af ejerlejligheder i tagetager.
Initiativerne vedrørende indretning af tagboliger  

 omfatter en indsats på tre områder.
Der er for det første  

 tale om at give bedre økonomiske muligheder for at indrette boliger i  

 tagetager i private udlejningsejendomme og for det andet tale om at  

 gøre det lettere i ejerlejlighedsejendomme at beslutte, at der skal  

 indrettes nye boliger i tagetagen.
Endelig gives der mulighed for, at en  

 kommune kan frafalde krav på betaling af såvel frikøb af  

 en ejendom med en kommunal hjemfaldspligt som betaling af  

 tillægskøbesum, der er tinglyst som servitut på  

 ejendommen, ved udnyttelse af en eksisterende tagetage til nye boliger.
Indretning af nye tagboliger kan både medføre  

 arbejder vedrørende tagboligerne og den samlede ejendom.
Indretning af  

 tagboliger kræver som for andet byggeri byggetilladelse, jf.  

 byggelovens § 2.
Nye tagboliger skal endvidere som andet nybyggeri leve op  

 til dagens standarder og krav med hensyn til bl.a. indeklima, brandsikkerhed,  

 lydforhold, tilgængelighed og komfort.
For at gøre byggeriet  

 tilgængeligt for bl.a. handicappede, ældre og andre  

 gangbesværede stilles der krav om, at der skal installeres elevator,  

 når der indrettes en bolig på ejendommens 2. sal eller  

 derover.
Elevatorkravet må ikke i sig selv være til  

 hinder for realiseringen af i øvrigt økonomisk  

 bæredygtige tagboligprojekter.
Kommunalbestyrelsens krav om  

 installation af elevator kan betyde, at det ikke er økonomisk  

 rentabelt at gennemføre et tagboligprojekt, og at projektet derfor  

 helt opgives.
Ved vurdering af konkrete projekter vedrørende  

 indretning af nye tagboliger bør kommunalbestyrelsen være  

 opmærksom herpå.
Kommunalbestyrelsen har efter de gældende regler  

 adgang til at se bort fra elevatorkravet, hvis det ud fra en konkret  

 vurdering skønnes, at installation af elevator ikke byggeteknisk kan  

 realiseres på en hensigtsmæssig måde inden for de  

 eksisterende bygningsmæssige rammer og uden indgribende ændringer  

 i bebyggelsen.
Det bemærkes, at kommunalbestyrelsen ikke kan stille  

 krav om, at der skal etableres elevatoradgang til tagboligerne via en  

 påbygning til den eksisterende bebyggelse eller ved opførelse af  

 et elevatortårn, når tagboligerne etableres uden andre  

 større ombygninger af ejendommen.
 Kommunalbestyrelsen har endvidere hjemmel til at  

 dispensere fra alle de materielle krav i Bygningsreglement 1995, når  

 den ikke herved tilsidesætter de hensyn, bestemmelserne skal sikre.
Det foreslås, at der indføres en ordning med  

 fri husleje ved udlejning af nye tagboliger.
Forslaget indebærer et  

 væsentligt incitament for udlejere til at indrette nye boliger i  

 uudnyttede tagetager, idet huslejens størrelse ved udlejning kan  

 fastsættes frit efter parternes aftale uden at være omfattet af  

 den gældende lejelovgivnings regler om huslejeregulering.
Forslaget  

 medfører, at den aftalte leje i lejeperioden kan reguleres med  

 bestemte beløb til bestemte tidspunkter eller efter udviklingen i  

 nettoprisindekset.
Det skal fremgå af aftalen, hvilken  

 reguleringsmåde der er valgt.
Hermed sikres lejeren et overblik over  

 den fremtidige udvikling i huslejen.
Forslaget svarer til det, der  

 gælder for beboelseslejligheder i ejendomme, som er taget i brug efter  

 1991, og for omdannede erhvervslejemål.
Endelig foreslås det, at  

 det af lejeaftalen skal fremgå, at lejeforholdet er omfattet af den  

 foreslåede bestemmelse om, at lejen kan fastsættes frit.
 Den foreslåede ordning får ingen betydning for  

 huslejen i eksisterende lejeforhold, da ordningen alene foreslås  

 indført for nyindrettede boliger i tagetager, som ikke allerede  

 indeholder boliger.
 Det foreslås endvidere, at det skal være  

 lettere for ejerlejlighedsejerne i en ejerlejlighedsejendom at træffe  

 beslutning om, at der skal indrettes nye boliger som ejerlejligheder i  

 tagetagen.
 I en ejendom, der er opdelt i ejerlejligheder, ejer  

 ejerlejlighedsejerne i fællesskab grunden, fælles bestanddele af  

 bygningen og tilbehør i forhold til deres individuelle fordelingstal.  

 Det fælles ejerskab udøves gennem ejerforeningen.
Ejerlejlighedsejerne kan træffe fælles  

 beslutninger vedrørende den samlede ejendom på  

 generalforsamlingen.
Normalt træffes beslutninger ud fra simpelt  

 flertal på generalforsamlingen efter fordelingstal, men hvis der er  

 tale om beslutninger om væsentlig forandring af fælles  

 bestanddele og tilbehør eller salg af disse, kræves der et  

 flertal på 2/3 efter såvel antal som efter fordelingstal.
Samme  

 flertal kræves til ændring af vedtægten for  

 ejerforeningen.
Nogle beslutninger er dog af så vidtrækkende  

 betydning, at der kræves enighed blandt alle ejerlejlighedsejere.
Ved  

 oprettelse af nye ejerlejligheder på fællesejendom  

 overføres ejendomsret til andre, hvilket nødvendiggør en  

 ændring af samtlige fordelingstal.
Med overførsel af ejendomsret  

 til nye ejere af lejligheder forrykkes indflydelsen i ejerforeningen  

 tilsvarende.
En sådan beslutning kræver derfor efter de  

 gældende regler samtykke fra alle ejerlejlighedsejere.
Dette  

 gælder, hvad enten det er ejerforeningen eller andre, der bekoster  

 indretningen af de nye ejerlejligheder.
 For at forbedre mulighederne for, at der kan indrettes  

 tagboliger i ejerlejlighedsejendomme, er det foreslået, at beslutninger  

 om indretning af tagboliger på fællesejendom kan træffes  

 på generalforsamlingen med kvalificeret flertal på 2/3 af de  

 stemmeberettigede, svarende til det flertal, der kræves til  

 vedtægtsændringer.
 Forslaget medfører, at det, uanset de  

 vedtægtsbestemmelser, der gælder for ejerforeningen, bliver  

 muligt at træffe beslutning om indretning af tagboliger med 2/3 flertal  

 blandt ejerlejlighedsejerne.
Ejerforeningen vil være bundet af aftaler, der inden  

 beslutningen måtte være indgået med enten tredjemand eller  

 et af foreningens medlemmer om benyttelse af lokaler i tagetagen.
En  

 sådan aftale kan således   på samme måde, som hvis  

 beslutningen om indretningen af nye tagboliger var truffet med enstemmighed -  

 være til hinder for en umiddelbar gennemførelse af  

 beslutningen.
 Endelig er det foreslået, at der gives  

 kommunalbestyrelser hjemmel til at frafalde et krav på betaling  

 frikøb af en ejendom, der er omfattet af kommunal hjemfaldspligt, og  

 af tillægskøbesum, der er tinglyst på ejendommen.
Baggrunden for forslaget er, at der på en  

 række ældre ejendomme er tinglyst servitutter om betaling af  

 tillægskøbesum, såfremt bebyggelsens etageareal senere  

 udvides.
Forslaget har til hensigt at give kommunerne mulighed for at sikre,  

 at kommunens krav på betaling af tillægskøbesum ikke  

 bliver til hinder for, at der gennemføres i øvrigt rentable  

 projekter om indretning af tagboliger.
 Tilsvarende skal det være muligt for kommunen at  

 undlade at kræve betaling for frikøb for en hjemfaldspligt, idet  

 en hjemfaldspligt med kort restløbetid vil modvirke indretning af nye  

 tagboliger.
 Kommunen vil være omfattet af almindelige  

 forvaltningsretlige grundsætninger ved sin administration af adgangen  

 til at frafalde krav om betaling af frikøb for hjemfaldspligt og  

 tillægskøbesum, herunder ligebehandling.
Økonomiske og administrative konsekvenser for det  

 offentlige Med hensyn til de skatteprovenumæssige konsekvenser  

 af den foreslåede skattefradragsret for boligbyggeri til udlejning  

 henvises til bemærkningerne om økonomiske og administrative  

 konsekvenser for det offentlige i det samtidigt fremsatte forslag til lov om  

 ændring af ligningsloven og pensionsafkastbeskatningsloven.
Til brug for fordelingen af investeringsrammen vil der i  

 Erhvervs- og Boligstyrelsens regi blive etableret et elektronisk  

 indberetnings- og fordelingssystem.
Det skønnes, at udgifterne hertil  

 vil udgøre 3,0 mio. kr. i 2003.
Til administration af ordningen vil Erhvervs- og  

 Boligstyrelsens driftsbevilling i hvert af årene 2003-2006 skulle  

 forøges med 0,7 mio. kr., heraf 0,4 mio. kr. lønsum, svarende  

 til 1 årsværk.
Det bemærkes, at fordelingen af ramme vil  

 ske to gange årligt i henhold til de kriterier, der fremgår af  

 forslaget, og at der herudover vil være en vis løbende  

 administration.
Efter den initiale rammefordeling vil der utvivlsomt blive  

 tale om et vist bortfald af tilsagn om andel i investeringsrammen, som skal  

 fordeles på ny.
De samlede administrations- og etableringsudgifter vil i  

 perioden 2003-2006 kunne afholdes af den på finanslovforslaget afsatte  

 bevilling til fremme af privat udlejningsbyggeri m.v.
Det samlede  

 beløb overføres til Erhvervs- og Boligstyrelsens  

 driftsbevilling.
 Forslaget skønnes ikke at have  

 nævneværdige administrative konsekvenser for kommunerne.
 De kommunaløkonomiske konsekvenser skal forhandles  

 med de kommunale parter.
Aktivitetsvirkninger Med den forbedring af incitamenterne for  

 pensionsinstitutter og andre private investorer til at opføre nye  

 private udlejningsboliger, som lovforslaget samlet indebærer, jf. ad  

 1-3 ovenfor, forudsættes den foreslåede årlige  

 investeringsramme på 1,0 mia. kr. i årene 2003-2007 udnyttet  

 fuldt ud.
 På den baggrund skønnes det, at der vil kunne  

 opføres 7-800 boliger årligt i den 5-årige periode.
Der eksisterer et betydeligt potentiale for at indrette  

 nye tagboliger i centralt beliggende private udlejningsejendomme,  

 primært i hovedstadsområdet.
Samtidig skønnes der at  

 være en stor potentiel efterspørgsel efter sådanne  

 boliger.
På den baggrund skønnes det med betydelig usikkerhed,  

 at der vil blive nyindrettet omkring 500 tagboliger om året.
 Samlet skønnes lovforslaget at medføre et  

 merbyggeri af private udlejningsboliger på omkring 1.250 boliger om  

 året i 2003-2007.
 Den forventede forøgelse af investeringerne i  

 byggeriet vurderes under de aktuelle forventninger til aktivitetsniveauet  

 ikke at føre til inflationsskabende flaskehalse i bygge- og  

 anlægssektoren.
Økonomiske og administrative konsekvenser for  

 erhvervslivet Med forslaget forventes investeringer i privat  

 udlejningsbyggeri at blive et attraktivt forretningsområde for en langt  

 bredere kreds af investorer, end tilfældet er i dag.
Samtidig sker der  

 en vis forøgelse af efterspørgslen efter ydelser fra  

 udførende, rådgivende og finansielle virksomheder.
 Lovforslaget har været forelagt Erhvervs- og  

 Selskabsstyrelsens Center for Kvalitet i ErhvervsRegulering med henblik  

 på en vurdering af de administrative konsekvenser for  

 erhvervslivet.
Der er blevet foretaget en undersøgelse blandt et  

 mindre antal virksomheder i målgruppen for umiddelbart at vurdere  

 forventningerne til lovforslagets administrative konsekvenser for  

 erhvervslivet i forbindelse med opnåelse af skattefradragsretten.  

 Undersøgelsen viste, at de adspurgte virksomheder ikke forventede  

 væsentlige administrative byrder.
Dette skyldtes, dels at kun få  

 af de adspurgte virksomheder forventede, at de ville benytte sig af  

 ordningen, dels at ansøgningen om tilsagn ikke blev betragtet som en  

 administrativ byrde af virksomhederne.
Miljømæssige konsekvenser Lovforslaget har ingen miljømæssige  

 konsekvenser.
Forholdet til EU-retten Lovforslaget indeholder ikke EU-retlige aspekter.
Samlet vurdering af konsekvenserne Positive konsekvenser Negative konsekvenser Økonomiske konsekvenser for stat, amter og  

 kommuner Ingen Administrative merudgifter for staten på 3,7 mio. kr. i  

 2003 og 0,7 mio. kr. pr. år i 2004-2006.
Administrative konsekvenser for stat, amter og  

 kommuner Ingen Administrativ merbelastning i Erhvervs- og Boligstyrelsen  

 svarende til 1 årsværk.
Økonomiske konsekvenser for erhvervslivet Bedre rentablitet for investorer og øget  

 omsætning i byggebranchen Ingen Administrative konsekvenser for erhvervslivet Ingen Ingen Miljømæssige konsekvenser Ingen Ingen Forholdet til EU-retten Forslaget indeholder ikke EU-aspekter Høring Følgende parter er hørt over forslaget:
 Advokatrådet, Arbejdsmarkedets Tillægspension,  

 Bosam, Byggesocietetet, Danmarks Lejerforeninger, Dansk  

 Ejendomsmæglerforening, Dansk Industri, Danske Entreprenører,  

 Den Danske Dommerforening, Den Danske Skatteborgerforening,  

 Ejendomsforeningen Danmark, Ejendomstænketanken, Finansministeriet,  

 Finansrådet, Finanstilsynet, Foreningen af Firmapensionskasser,  

 Foreningen Registrerede Revisorer, Foreningen af Statsautoriserede Revisorer,  

 Forsikring & Pension, Frederiksberg kommune, Husleje- og  

 beboerklagenævnsforeningen, Indenrigs- og Sundhedsministeriet,  

 InvesteringsForeningsRådet, Jydske Grundejerforeninger,  

 Justitsministeriet, Kommunernes Landsforening, Konkurrencestyrelsen,  

 Københavns Kommune, Lejernes Landsorganisation, Lønmodtagernes  

 Dyrtidsfond, Præsidenten for Vestre Landsret, Realkreditrådet,  

 Præsidenten for Østre Landsret, Skattechefforeningen,  

 Skatteministeriet, Skatterevisorforeningen, Socialministeriet,  

 Statsministeriet og Told- og Skattestyrelsen.
Bemærkninger til lovforslagets enkelte  

 bestemmelser Til § 1 Det foreslås i stk. 1, at økonomi- og  

 erhvervsministeren kan give selskabsskattepligtige og pensionsinstitutter  

 tilsagn om andel i en årlig investeringsramme på 1 mia. kr. i  

 årene 2003-2007 til nybyggeri af lejligheder til helårsbeboelse  

 med den virkning, at disse investorer kan opnå fradrag for byggeriets  

 anskaffelsessum ved opgørelsen af henholdsvis den skattepligtige  

 indkomst og beskatningsgrundlaget.
Forslaget indebærer, at den enkelte  

 bygherre skal indsende ansøgning til Økonomi- og  

 Erhvervsministeriet om andel i investeringsrammen.
Betingelserne for at  

 opnå skattefradrag fremgår af pensionsafkastbeskatningsloven og  

 ligningsloven, jf. det samtidig med dette lovforslag fremsatte forslag til  

 lov om ændring af disse love.
Betingelserne er nærmere omtalt i  

 de almindelige bemærkninger.
For at målrette støtten mod lejligheder, hvis  

 anskaffelsespris muliggør, at de kan lejes ud til en leje, der kan  

 betales af en bredere del af befolkningen, foreslås der i stk. 2  

 fastsat begrænsninger i størrelsen af lejlighedernes  

 anskaffelsessum.
Da der geografisk er betydelige forskelle på  

 byggeudgifterne i de forskellige dele af landet, og da grundpriser og  

 håndværkerudgifter i de forskellige dele af landet ligeledes er  

 forskellige, forslås det, at den maksimale anskaffelsessum  

 sammensættes af en maksimal grundpris pr. m² bruttoetageareal og et  

 maksimum for den restende del af anskaffelsessummen pr. m² bruttoetageareal,  

 ligesom der fastsættes et maksimum for den samlede anskaffelsessum for  

 den enkelte lejlighed.
Det foreslås, at den maksimale grundpris pr. m²  

 bruttoetageareal, maksimum for den resterende del af anskaffelsessummen pr.  

 m² bruttoetageareal og maksimum for den samlede anskaffelsessum pr. lejlighed  

 opgøres inkl. moms og anføres i loven for de fire  

 kommunegrupper.
Beløbene indeksreguleres efter den foreslåede  

 bestemmelse i stk. 9.
 Det foreslås, at grundprisen fastsættes efter  

 de samme principper, som gælder for opgørelsen af grundprisen  

 ved støtte til nye almene boliger.
 I stk. 3 er foreslået, hvilke almindelige  

 begrænsninger, der skal gælde for opnåelse af andel i den  

 årlige investeringsramme.
Det er for det første en betingelse, at bygherren  

 vil opføre et byggeri, der omfatter mindst 15 beboelseslejligheder.  

 Økonomi- og erhvervsministeren kan dog efter den foreslåede  

 bemyndigelse i stk. 10 dispensere fra antallet af boliger.
Der skal  

 være tale om et samlet byggeri, således at der ikke kan foretages  

 en matrikulær opdeling af byggeriet efterfølgende.
Dette  

 udelukker ikke, at bebyggelsen kan opføres som række- eller  

 kædehuse, når disse ikke kan udmatrikuleres særskilt,  

 ligesom der vil være mulighed for at opdele byggeriet i  

 ejerlejligheder.
For at undgå spild af den offentlige støtte i  

 form af skattefradraget er det for det andet foreslået, at hvis  

 ansøgeren får tilsagn om andel i investeringsrammen, skal  

 ansøgeren frafalde tilsagn om støtte til det  

 pågældende byggeri efter anden lovgivning, f.eks. nybyggeri efter  

 bestemmelserne i lov om byfornyelse, som allerede er opnået.
Endvidere  

 skal ansøgeren trække sine eventuelle ansøgninger om  

 sådan støtte tilbage.
Det skal således ikke være  

 muligt at kombinere flere støtteordninger til det samme byggeri.
 Det foreslås for det tredje, at tilsagn om andel i  

 investeringsrammen ikke kan overdrages.
I stk. 4 er det foreslået, at det  

 pålægges tilsagnsmodtageren at sørge for, at der på  

 de omfattede ejendomme bliver tinglyst en bestemmelse om, at lejlighederne  

 permanent skal udlejes som helårsbeboelse fra det tidspunkt, hvor  

 lejlighederne første gang tages i brug, efter at der er udstedt  

 ibrugtagningstilladelse til byggeriet.
Ved ibrugtagningstilladelse  

 forstås den endelige ibrugtagningstilladelse.
Ved første  

 ibrugtagning forstås det tidspunkt, der i lejeaftalen er angivet som  

 påbegyndelsen af lejeforholdet for den første lejer i  

 nybyggeriet.
Endvidere er det foreslået, at huslejeniveauet ikke som  

 følge af forbedringer må øges i 10 år fra samme  

 tidspunkt, som gælder for udlejning til helårsbeboelse.
Udlejeren  

 kan dog kræve lejen forhøjet som følge af forbedringer,  

 der er påbudt ved anden lov, der er trådt i kraft, efter at den  

 nye bygning lovligt er taget i brug.
Det er foreslået, at deklarationen skal tinglyses  

 med prioritetsstilling forud for al gæld i ejendommen.
Formålet  

 med fortrinsstillingen er at sikre, at deklarationen er omfattet af  

 retsplejelovens § 573, stk. 1, og derfor ikke kan slettes som udækket  

 på en tvangsauktion over ejendommen.
Såfremt ejendommen på  

 tidspunktet for tinglysning er belånt, indebærer kravet om  

 fortrinsstilling for deklarationen, at panthaverne skal give samtykke til, at  

 deklarationen kan tinglyses med fortrinsstilling.
Det er kommunalbestyrelsen i beliggenhedskommunen, der er  

 påtaleberettiget efter deklarationen.
Kommunalbestyrelsen har som  

 påtaleberettiget mulighed for at samordne rettigheden med sit  

 almindelige tilsyn med boligbestanden i kommunen, herunder administrationen  

 af bestemmelser om benyttelse af boliger, der gælder i kommunen efter  

 kapitel VII i boligreguleringsloven.
 Forslaget er generelt gældende for alle byggerier,  

 der opnår andel i investeringsrammen efter stk. 1. Dog omfatter  

 bestemmelsen ikke andelsboligerne i ejendomme, der overtages af lejerne efter  

 reglerne i lejelovens kapitel XVI om tilbudspligt mindst 20 år efter  

 ibrugtagningen af byggeriet, efter at der er opnået  

 ibrugtagningstilladelse efter byggelovgivningen, jf. § 3.
 Med bestemmelsen skabes der et retsgrundlag, der  

 gør det muligt efter forslagets § 4 at retsforfølge bygherren,  

 hvis denne stadig ejer ejendommen, eller en senere erhverver af ejendommen,  

 hvis ejeren ikke sørger for, at der permanent stilles  

 udlejningsboliger til rådighed til helårsbeboelse, samt at  

 huslejeniveauet ikke ændres som følge af forbedringer i 10  

 år, medmindre der er tale om forbedringer, der er påbudt efter  

 anden lov, der er trådt i kraft efter byggeriets lovlige  

 ibrugtagning.
I stk. 5 er det foreslået, at det kun skal  

 være den del af byggeriet, der udlejes til helårsbeboelse, som  

 skal have andel i investeringsrammen.
Den del af byggeriet, der ønskes  

 solgt uden forudgående udlejning, kommer således ikke til at  

 belaste investeringsrammen.
Ligesom det gælder for rene udlejningsejendomme, der  

 får andel i investeringsrammen efter stk. 1, stilles der krav om, at  

 den udlejede del af byggerier med både leje- og ejerboliger skal  

 indeholde mindst 15 beboelseslejligheder.
Formålet hermed er at  

 få tilvejebragt så mange udlejningsboliger som muligt.
Der kan  

 dog efter stk. 10, dispenseres fra den nævnte mindstegrænse.
I stk. 6 er det foreslået, at den årlige  

 investeringsramme opdeles i 2 lige store puljer, således at fordelingen  

 af investeringsrammen sker ved 2 ansøgningsrunder pr. år, jf.  

 bemærkningerne til stk. 7. Tilsagn om andel i investeringsrammen  

 meddeles på baggrund af ansøgning.
Alle selskabsskattepligtige  

 og pensionsinstitutter kan ansøge om andel i investeringsrammen.
 I stk. 7, foreslås det, hvilke kriterier der skal  

 gælde for fordelingen af investeringsrammen.
For at sikre, at projekter fra alle dele af landet kan  

 få andel i investeringsrammen, opdeles puljen efter stk. 6 ved den  

 første årlige tildelingsrunde i 2 kvoter á 250 mill. kr.  

 Kvoterne reserveres henholdsvis kommuner med mindst 90.000 indbyggere og  

 øvrige kommuner.
Fordelingen af tilsagn inden for hver enkelt kvote  

 sker i den rækkefølge, hvori ansøgningerne til den  

 pågældende kvote modtages.
Ved årets anden ansøgningsrunde foretages der  

 ikke nogen opdeling af puljen i kvoter.
Puljen vil her bestå af 500  

 mill. kr. samt den del af investeringsrammen, der ikke er fordelt eller er  

 faldet tilbage efter første ansøgningsrunde.
Fordelingen af  

 tilsagn sker her ligeledes i den rækkefølge, hvori  

 ansøgningerne modtages.
Fordelingsmetoden indebærer, at 25 pct. af den  

 årlige investeringsramme forlods reserveres til projekter i landets 5  

 største kommuner henholdsvis andre kommuner.
Den endelige fordeling af  

 årets investeringsramme vil være afhængig af den  

 geografiske fordeling af ansøgningerne, men fordelingsmetoden vil  

 medføre, at spild af investeringsramme i videst muligt omfang  

 undgås.
I stk. 8 er det foreslået, at tilsagn om andel i  

 investeringsrammen skal bortfalde, hvis betingelserne for at opnå  

 skattefradragsret ikke er opfyldt.
Når det kan konstateres, at disse  

 betingelser ikke er opfyldt, vil bortfaldet af tilsagnet medføre, at  

 denne andel af investeringsrammen kan indgå i den ramme, der skal  

 fordeles ved den førstkommende ansøgningsrunde.
Endvidere er det foreslået, at den del af  

 investeringsrammen, som ikke måtte være anvendt i forbindelse med  

 en ansøgningsrunde, overføres til den næste  

 ansøgningsrunde.
Tilsagn, der er bortfaldet som følge af, at  

 betingelserne for at opnå skattemæssigt fradrag ikke er opfyldt,  

 eller er frafaldet af ansøgeren, anses for uudnyttet investeringsramme  

 og indgår ligeledes igen i investeringsrammen.
Det samme gælder  

 den del af et tilsagn, der ikke er udnyttet, fordi byggeriets anskaffelsessum  

 bliver lavere end det ydede tilsagn om andel i investeringsrammen.
Den del af  

 investeringsrammen, som ikke er anvendt ved årets udgang,  

 overføres til næste år indtil 2007. Formålet hermed  

 er at sikre den bedst mulige udnyttelse af de afsatte midler.
Et tilsagn bortfalder i sin helhed, hvis betingelserne for  

 skattemæssigt fradrag ikke er opfyldt.
Det gælder også,  

 selvom der er tale om en mindre overskridelse.
Én af betingelserne for at opnå  

 skattemæssigt fradrag er, at ansøger skal have opnået  

 byggetilladelse til byggeriet senest 9 måneder efter modtagelsen af  

 tilsagn om andel i investeringsrammen.
Som det fremgår af  

 bemærkningerne til stk. 10, vil der blive fastsat regler om, at  

 byggetilladelsen efterfølgende skal indsendes til Økonomi- og  

 Erhvervsministeriet, med henblik på at det kan konstateres, om  

 byggetilladelse er opnået.
Hvis ikke tilsagnsmodtageren kan dokumentere  

 at have opnået byggetilladelse efter byggelovgivningen til det  

 pågældende byggeri, anses tilsagnet for bortfaldet.
 Et tilsagn, der ikke udnyttes, f.eks. fordi bygherren ikke  

 kan opnå en byggetilladelse, der gør det muligt at opføre  

 et forudsat byggeri, eller ikke kan erhverve en bestemt byggegrund, anses  

 ligeledes for bortfaldet, når ansøgeren meddeler Økonomi-  

 og Erhvervsministeriet, at tilsagnet ikke vil blive udnyttet, eller når  

 der ikke indsendes byggetilladelse.
 Det foreslås i stk. 9, at de maksimale  

 anskaffelsessummer i stk. 2 for henholdsvis grundprisen pr. m²  

 bruttoetageareal, den resterende del af anskaffelsessummen pr. m²  

 bruttoetageareal og anskaffelsessummen pr. lejlighed reguleres for at sikre  

 ordningens fortsatte udnyttelse, hvis der skulle blive tale om stigende  

 grundpriser og byggeomkostninger.
Det er angivet i stk. 2, hvilke udgifter der indgår  

 i grundprisen.
I den resterende del af anskaffelsessummen indgår  

 både byggeomkostninger og andre omkostninger i forbindelse med  

 byggeriet, herunder eksempelvis byggelånsrenter, tinglysningsudgifter  

 og udgifter til indretning af parkeringspladser.
 Reguleringen foreslås foretaget hvert af årene  

 2004-2007 den 1. januar efter udviklingen i Danmarks Statistiks  

 nettoprisindeks i en 12-måneders periode sluttende i juni måned  

 året før det finansår, reguleringen vedrører.
Indeksreguleringen vedrører alene nye tilsagn  

 meddelt på baggrund af ansøgninger modtaget i det  

 pågældende kalenderår.
Beløbene vedrørende  

 grundpriser og resterende anskaffelsessum pr. m² bruttoetageareal afrundes  

 til nærmeste kronebeløb, der er deleligt med 100, mens  

 anskaffelsessummen pr. lejlighed afrundes til nærmeste  

 kronebeløb, der er deleligt med 1.000.
I stk. 10 er der foreslået en bemyndigelse for  

 økonomi- og erhvervsministeren til at fastsætte nærmere  

 regler om ordningens administration, samt til at dispensere fra bestemmelsen  

 om, at det enkelte byggeri skal indeholde mindst 15 lejligheder.
Det er  

 således hensigten, at der i en bekendtgørelse fastsættes  

 nærmere regler om følgende:
Den årlige investeringsramme opdeles i 2 puljer, og  

 der gennemføres årligt 2 ansøgningsrunder.
Muligheden for  

 at ansøge om andel i investeringsrammen annonceres i dagspressen og  

 landsdækkende fagblade.
Ansøgningskrav, vilkår og  

 tildelingskriterier oplyses i annoncen.
Der udvikles et elektronisk ansøgningssystem,  

 således at det bliver muligt at ansøge om tilsagn om andel i  

 investeringsrammen elektronisk.
Systemet vil blive søgt lagt ind under  

 Erhvervsportalen, der forventes udbygget med en række elektroniske  

 blanketter i løbet af 2003. Elektronisk ansøgning  

 forudsætter, at ansøger er i besiddelse af en digital signatur.  

 Hvis dette ikke er tilfældet, samt indtil systemet bliver etableret,  

 indsendes ansøgninger skriftligt på en særskilt blanket  

 med anbefalet brev.
Ansøger skal sammen med ansøgningen  

 fremsende en erklæring, der er attesteret af en registreret eller en  

 statsautoriseret revisor, hvor ansøgers finansielle og  

 økonomiske formåen til gennemførelse af det  

 ansøgte projekt dokumenteres.
Søges der elektronisk, skal  

 revisor som følge af kravet om dokumentation selv indsende den  

 revisorattesterede erklæring.
 Der udarbejdes skemaer til brug ved ansøgning om  

 andel i investeringsrammen: et underskema pr. bygning og et samleskema  

 vedrørende det samlede projekt indeholdende oplysning om:
 Ansøgerens navn, CVR-nr. eller SE-.nr., kommune,  

 hvor byggeriet skal opføres, antal lejligheder, samlet beboelsesareal  

   såfremt der er forskel på boligernes areal, skal  

 anskaffelsessum og areal pr. bolig oplyses   forventet  

 påbegyndelsestidspunkt, forventet ibrugtagningstidspunkt, forventet  

 starthusleje og erklæring på tro og love om rigtigheden af de  

 afgivne oplysninger.
Størrelsen af andelen i investeringsrammen udregnes  

 på grundlag af de afgivne oplysninger om beliggenhedskommune, antal  

 lejligheder og disses areal.
Tilsagnet beregnes som den maksimale  

 investering, der ikke overstiger loftet for grundprisen, den resterende del  

 af anskaffelsessummen og den samlede anskaffelsessum for den enkelte  

 lejlighed.
I tilsagnet angives, hvilke betingelser der skal opfyldes  

 efter skattelovgivningen og dette lovforslag for at opretholde tilsagnet og  

 opnå skattefradragsret.
Når byggeriet er færdiggjort, er  

 det tilsagnsmodtageren, der over for skattemyndighederne skal kunne  

 dokumentere, at betingelserne for at opnå skattefradrag er opfyldt,  

 herunder at de beløbsgrænser, der er angivet i lovens § 1, stk.  

 2, ikke er overskredet.
Tilsagnsmeddelelse sendes til bygherren med kopi til  

 Skatteministeriet og den kommune, hvor byggeriet skal opføres.
I  

 tilsagnsmeddelelsen angives den tildelte andel af investeringsrammen,  

 antallet af boliger, samt den kommune, hvor byggeriet skal  

 opføres, Byggetilladelse skal efterfølgende fremsendes til  

 Økonomi- og Erhvervsministeriet, således at det kan konstateres,  

 om tilsagnet udnyttes.
 En bygherre, som har modtaget meddelelse om tilsagn, skal  

 meddele Økonomi- og Erhvervsministeriet, hvis projektet opgives,  

 herunder hvis der ikke opnås byggetilladelse inden for den fastsatte  

 frist på 9 måneder fra tilsagnets modtagelse.
Der kan meddeles dispensation fra den i stk. 3 fastsatte  

 mindstegrænse på 15 lejligheder pr. byggeri, således at  

 grænsen kan nedsættes til mindst 10 lejligheder.
Der vil kunne  

 meddeles dispensation i tilfælde, hvor lokalplaner er til hinder for  

 byggeri af den pågældende størrelse, og tilfælde  

 hvor grundarealets størrelse er til hinder herfor.
Der vil ikke kunne  

 meddeles dispensation på baggrund af bygherrens særlige  

 forhold.
I stk. 11 er det foreslået, at ministeren kan  

 bemyndige Erhvervs- og Boligstyrelsen til at administrere bestemmelserne i §  

 1. Det er hensigten at udnytte den bemyndigelse.
Herudover bemyndiges  

 ministeren til at beslutte, at afgørelser bortset fra de i stk. 12  

 anførte ikke kan indbringes for anden administrativ myndighed.
I stk. 12 er det foreslået, at såfremt  

 ministeren har bemyndiget Erhvervs- og Boligstyrelsen til at administrere  

 bestemmelserne i § 1, og styrelsen har truffet en afgørelse efter  

 forslagets § 1, stk. 1, 3, 5 og 8, skal afgørelsen kunne indbringes  

 for Erhvervsklagenævnet.
Der vil herunder kunne klages over  

 udmålingen af andel i investeringsrammen, samt de vilkår, der  

 knytter sig til udnyttelsen af investeringsrammen, som fastsat efter denne  

 lov eller en i medfør af denne lov udstedt bekendtgørelse.
Endvidere foreslås det, at klager efter § 1, stk. 1,  

 3, 5 og 8, ikke har opsættende virkning.
Dette gælder, uanset om  

 ministeren har udnyttet bemyndigelsen i det foreslåede stk. 11 eller  

 selv truffet afgørelse.
Derved undgås det, at der af puljen skal  

 reserveres midler til den pågældende ansøgning, indtil  

 klagen er afgjort.
Såfremt klagen imødekommes, tildeles klageren  

 andel i den førstkommende puljes investeringsramme.
Til § 2 Det foreslås, at der gives kommunalbestyrelsen  

 hjemmel til at frafalde krav på betaling for frikøb af en  

 ejendom, hvorpå der er tinglyst en tilbagekøbsklausul for  

 kommunen og på betaling af tillægskøbesum, der er tinglyst  

 på en ejendom, i forbindelse med beslutning om nyindretning af  

 beboelseslejligheder eller enkeltværelser.
Baggrunden for forslaget er, at en hjemfaldspligt på  

 ejendommen vil kunne indebære, at det ikke vil være  

 økonomisk attraktivt at indrette tagboliger, hvis hjemfaldspligten  

 indtræder inden for en kortere årrække.
Tilsvarende er der  

 på en række ældre ejendomme tinglyst servitutter om  

 betaling af tillægskøbesum i forbindelse med udvidelse af  

 etageareal.
Tillægskøbesummen kan udgøre indtil 4.000 kr.  

 pr. m², hvorfor det i mange tilfælde ikke vil være  

 økonomisk rentabelt at indrette ny tagboliger.
 Forslaget har til hensigt at give kommunerne mulighed for  

 at afstå fra krav om betaling for frikøb og af  

 tillægskøbesum, således at der bliver bedre muligheder for  

 at gennemføre projekter om indretning af tagboliger, der ville  

 være rentable, hvis ikke der blev krævet  

 tillægskøbesum.
Der er tale om en fakultativ bestemmelse.
Det overlades  

 således til kommunalbestyrelsen at beslutte, om den vil benyttes sig af  

 muligheden.
 De almindelige forvaltningsretlige grundsætninger,  

 herunder lighedsprincippet, gælder også ved kommunernes  

 administration af afkald på betaling for frikøb af  

 hjemfaldspligt eller tillægskøbesum.
Til § 3 Det en betingelse for at opnå skattefritagelse efter  

 ligningsloven eller pensionsafkastbeskatningsloven, at de nyopførte  

 boliger udlejes til helårsbeboelse.
Efter den tinglyste deklaration  

 skal den til enhver tid værende ejer sørge for, at de vedbliver  

 med at være udlejningsboliger.
Dette indebærer, at lejlighederne  

 ikke kan overgå til at være ejerboliger, selv om bebyggelsen er  

 opdelt i ejerlejligheder.
 Opretholdelse af lejelovens regler i kapitel XVI om  

 tilbudspligt for disse ejendomme indebærer en risiko for, at  

 lejlighederne vil kunne omdannes til andelsboliger i forbindelse med salg af  

 ejendommen, idet reglerne gælder for alle private udlejningsejendomme,  

 der udelukkende anvendes til beboelse, og som omfatter mindst 6  

 beboelseslejligheder.
Ud fra forenklingsmæssige hensyn er der imidlertid  

 behov for på længere sigt at sikre, at byggeri med samme status  

 er reguleret efter de samme regler.
På denne baggrund foreslås  

 det, at boligerne forbliver udlejningsboliger i mindst 20 år, efter at  

 der er opnået ibrugtagningstilladelse til byggeriet, og at lejelovens  

 tilbudspligtregler først finder anvendelse efter denne periodes  

 udløb.
Til § 4 Det foreslås i stk. 1, at ejeren af en bolig, hvor  

 der til opførelsen er opnået tilsagn om andel i  

 investeringsrammen efter § 1, skal kunne straffes med bøde,  

 såfremt bestemmelserne i § 1, stk. 4, om udlejning til  

 helårsbeboelse og om forbud mod at kræve lejeforhøjelse  

 for forbedringer i 10 år omgås.
Kravet om, at lejlighederne skal udlejes til  

 helårsbeboelse, har til formål at sikre, at der varigt  

 fremskaffes udlejningsboliger til helårsbeboelse.
Ved tinglysningen  

 sikres det, at fremtidige ejere af ejendommen bliver bekendt med, at der for  

 den pågældende ejendom gælder et sådant krav.
 Ejeren af ejendommen er efter forslagets § 3 ikke  

 forpligtet til at tilbyde lejerne at overtage ejendommen på  

 andelsbasis, hvis ejendommen ønskes afhændet, før der er  

 gået 20 år fra første ibrugtagning, efter at der er  

 opnået ibrugtagningstilladelse til byggeriet.
 For ikke at gøre det strafbart for andelshaverne i  

 en af lejerne dannet andelsboligforening selv at bebo deres lejligheder, er  

 det foreslået, at strafbestemmelsen ikke skal gælde i de  

 tilfælde, hvor lejerne har overtaget ejendommen efter lejelovens regler  

 om tilbudspligt efter udløbet af fristen på 20 år.
Det er formålet med strafbestemmelsen at kunne  

 sanktionere tilsidesættelsen af kravet om udlejning af lejlighederne  

 til helårsbeboelse, idet den varige udlejning er modydelsen for den  

 skattemæssige fradragsret for byggeriets anskaffelsessum.
Såfremt  

 bygherren eller en senere ejer af ejendommen undlader at udleje  

 beboelseslejlighederne til helårsbeboelse, kan den, der bliver  

 opmærksom på dette forhold, anmelde forholdet til politiet, der  

 herefter vil skulle stå for efterforskningen.
Forholdet skal  

 således ikke afklares ved et civilt søgsmål.
Det vil ikke være enhver lejeledighed, der vil  

 være strafbar.
Ved stillingtagen til, om en lejlighed ikke er udlejet,  

 kan der tages udgangspunkt i kapitel VII i lov om midlertidig regulering af  

 boligforholdene.
Herefter gives der en ejer en periode på 6 uger til at  

 anmelde til kommunen, at en lejlighed er ledig.
Ejeren skal således  

 gives den fornødne tid til at få indgået en lejeaftale med  

 en ny lejer.
 Det er ligeledes nødvendigt at kunne sanktionere en  

 tilsidesættelse af forbuddet mod at opkræve lejeforhøjelse  

 for forbedringer af ejendommen i en periode på 10 år efter  

 første ibrugtagning, efter at der er udstedt ibrugtagningstilladelse  

 til de udlejede lejligheder.
Formålet med sanktionsmuligheden er at sikre, at det  

 boligbyggeri, der ydes støtte til, som tilsigtet bliver byggeri, der  

 kan efterspørges af en bredere del af befolkningen.
Uden sanktion  

 ville byggeriet kunne "færdiggøres" ved  

 efterfølgende forbedringer.
 Det foreslås i stk. 2, at selskaber kan  

 pålægges strafansvar efter reglerne i straffelovens 5. kapitel,  

 hvorefter strafansvar for en juridisk person kun kan pålægges,  

 såfremt det er bestemt ved eller i medfør af lov.
Til § 5 Det foreslås, at loven træder i kraft 1.  

 januar 2003.
 I stk. 2 er det foreslået, at der ikke kan  

 opnås tilsagn om investeringsramme, hvis der til byggeriet er udstedt  

 byggetilladelse efter byggelovgivningen før lovens ikrafttræden.  

 Herved bliver det ikke muligt at opnå andel i investeringsrammen   og  

 dermed skattefradrag for anskaffelsessummen - til byggerier, der allerede  

 før lovens ikrafttræden er planlagt, og som må formodes at  

 ville blive opført uden støtte.
I forbindelse med en omfattende ændring af  

 lejelovgivningen i 1994 blev det i boligreguleringsloven fastsat, at de  

 budgetudgifter, der indgår i den omkostningsbestemte lejeberegning i  

 ejendomme med både beboelse og erhverv, fremover skal fordeles efter  

 areal.
Dette ville kunne få betydelige konsekvenser for nogle  

 lejemål i sådanne blandede ejendomme , idet lejen pr. m² i  

 erhvervsdelen ved vurderingen pr. 1. marts 1975 var højere end i  

 boligdelen.
Der blev derfor vedtaget en særlig overgangsordning,  

 hvorefter fordelingen af forhøjelser af budgetlejen skal  

 gennemføres over en årrække afhængig af den  

 forholdsmæssige fordeling mellem beboelse og erhverv.
Forud for ovennævnte lovændring i 1994  

 fordeltes budgetudgifterne i blandede ejendomme efter lejeværdien pr.  

 1. marts 1975. Med lovændringen skal fordelingen fremover ske efter  

 areal, hvilket typisk vil indebære, at boligerne skal bære en  

 større del af budgetudgifterne.
For at undgå store  

 lejeforhøjelser som følge af overgangen bestemtes, at  

 optrapning til den ny fordelingsprocent skal ske med højst 1 pct. om  

 året fra den hidtidige fordelingsprocent til den arealbaserede  

 fordelingsprocent.
For at begrænse de administrative konsekvenser for  

 udlejeren samt for at udelukke enhver tvivl er det derfor i stk. 3  

 foreslået, at nyindretning af boliger i en uudnyttet tagetage ikke  

 får indvirkning på lejeberegningen som følge af denne  

 overgangsordning, jf. § 4, stk. 6, i lov nr. 419 af 1. juni 1994 om  

 ændring af lov om leje, lov om midlertidig regulering af  

 boligforholdene og lov om individuel boligstøtte.
For nye tagboliger  

 skal der umiddelbart på budgettet optages en værdi, som svarer  

 til boligens forholdsmæssige andel af budgetudgifterne opgjort efter  

 areal.
Der skal ikke foretages ændringer i det  

 igangværende overgangsforløb for ejendommens øvrige  

 boliger.
Det betyder, at udgangspunktet for overgangsforløbet, dvs.  

 fordelingsprocenten ved forløbets start, ikke skal ændres som  

 følge af udvidelsen af erhvervsdelen.
Den endelige fordelingsprocent efter areal vil dog blive  

 påvirket af forøgelsen af erhvervsdelen, som følge af at  

 tagboligerne i fordelingsmæssig henseende anses for erhverv, jf.  

 nærmere under bemærkningerne til § 9, nr. 1. Dette vil  

 indebære, at overgangsperioden forkortes.
For nogle ejendomme vil det  

 betyde, at overgangsordningen ophører i forbindelse med ibrugtagningen  

 af de nye tagboliger, da boligprocenten efter indretning af tagboliger vil  

 kunne blive lavere (eller lig med) den aktuelle, optrappede boligprocent.
Til § 6 Til nr. 1 Det foreslås, at livsforsikringsselskaber får  

 mulighed for at opføre boligbyggeri med henblik på salg.
Efter  

 forslaget kan forsikringsselskabet sælge indtil halvdelen af  

 lejlighederne, uden at disse har været udlejet.
Efter forslagets § 1, stk. 5, skal selskabet dog altid  

 udleje mindst 15 lejligheder.
Såfremt der i henhold til forslagets § 1,  

 stk. 10, meddeles dispensation fra kravet om, at det enkelte byggeri skal  

 indeholde mindst 15 lejligheder, skal selskabet dog kun beholde det antal  

 lejligheder, hvortil der er meddelt dispensation.
De lejligheder, der ikke frasælges, skal permanent  

 udlejes til helårsbeboelse.
Det kræves, at der tinglyses en  

 servitut på lejlighederne herom.
 Kravet om udlejning er ikke til hinder for, at  

 forsikringsselskabet sælger lejlighederne, men det er et krav, at  

 køber også udlejer disse til helårsbeboelse.
Livsforsikringsselskabers investeringer efter den  

 foreslåede bestemmelse i § 6 a, stk. 5, skal ske under iagttagelse af  

 investeringsreglerne i kap. 14 a i lov om forsikringsvirksomhed og under  

 iagttagelse af bestemmelsen i lovens § 87, hvorefter forsikringsselskabet  

 skal anbringe selskabets kapital på en hensigtsmæssig og tjenlig  

 måde, således at der er betryggende sikkerhed for, at selskabet  

 til enhver tid kan opfylde sine forpligtelser.
Derfor er bestyrelsen og  

 direktionen forpligtet til at anbringe selskabets kapital  

 hensigtsmæssigt og på en måde, der tjener  

 forsikringstagernes interesser.
 Herudover begrænses muligheden for at opføre  

 byggeri efter den foreslåede bestemmelse i § 6 a, stk. 5, af de  

 begrænsninger der følger af lovforslagets § 1, hvorefter der er  

 en total årlig investeringsramme på 1 mia., ligesom lovens  

 anvendelse har en tidsbegrænsning på 5 år.
 Det foreslåede § 6 a, stk. 6, har til formål  

 at give en yderligere tilsikring af, at livsforsikringsselskabernes mulighed  

 for at opføre ejendomme med henblik på salg, ikke  

 medfører at forsikringsselskaberne påtager sig risici, der  

 bringer forsikringstagernes interesser i fare.
 Mens bestemmelsen i § 6 a, stk. 5, sætter en  

 grænse i relation til antal lejligheder, der frasælges,  

 fastlægger stk. 6 en beløbsmæssig grænse.
Til § 7 Til nr. 1 Det foreslås, at firmapensionskasser får  

 mulighed for at opføre ejendomme med henblik på salg.
Forslaget  

 svarer til forslaget vedrørende ændring af lov om  

 forsikringsvirksomhed.
Efter forslaget kan firmapensionskasser opføre  

 boligbyggeri og sælge indtil halvdelen af lejlighederne, uden at disse  

 har været udlejet.
Efter forslaget til § 1, stk. 5, skal selskabet dog  

 altid udleje mindst 15 lejligheder.
Såfremt der i henhold til  

 forslagets § 1, stk. 10, meddeles dispensation fra kravet om, at det enkelte  

 byggeri skal indeholde mindst 15 lejligheder, skal pensionskassen dog kun  

 beholde det antal lejligheder, hvortil der er meddelt dispensation.
De  

 lejligheder, der ikke frasælges, skal udlejes til  

 helårsbeboelse.
Det kræves, at der tinglyses en deklaration på  

 lejlighederne herom.
Kravet om udlejning er ikke til hinder for, at  

 firmapensionskassen sælger lejlighederne, men det er et krav, at  

 køber også udlejer disse til helårsbeboelse.
 Firmapensionskassers investeringer efter det  

 foreslåede § 6, stk. 2, skal ske under iagttagelse af  

 investeringsreglerne i kap. 6 i lov om tilsyn med firmapensionskasser.
 Herudover begrænses muligheden for at opføre  

 byggeri efter bestemmelsen i stk. 2 af de begrænsninger der  

 følger af lovforslagets § 1, hvorefter der er en total årlig  

 investeringsramme på 1 mia., ligesom lovens anvendelse har en  

 tidsbegrænsning på 5 år.
 Det foreslåede § 6, stk. 3, har til formål at  

 give en yderligere tilsikring af, at firmapensionskassernes mulighed for at  

 opføre ejendomme med henblik på salg, ikke medfører, at  

 firmapensionskasserne påtager sig risici, der bringer  

 forsikringstagernes interesser i fare.
 Mens bestemmelsen i det foreslåede § 6, stk. 2,  

 sætter en grænse i relation til antal lejligheder der  

 frasælges, fastlægger stk. 3 en beløbsmæssig  

 grænse.
Til § 8 Til nr. 1 Det foreslås, at tagboliger med fri  

 lejefastsættelse efter den i nærværende lovforslag  

 foreslåede ordning udgår af sammenligningsgrundlaget ved  

 lejefastsættelse efter det lejedes værdi, jf. lejelovens § 47.  

 Dette svarer til, at lejemål i ejendomme taget i brug efter 1991 og  

 omdannede erhvervslejemål, jf. lejelovens § 53, stk. 2 og 3, hvor der  

 er fri lejefastsættelse, heller ikke indgår i  

 sammenligningsgrundlaget.
Til nr. 2 Forslaget vedrører en ændring af lejelovens §  

 53.
Efter den gældende lejelov er lejens  

 størrelse i beboelseslejemål i uregulerede kommuner  

 begrænset af lovens §§ 47- 53, hvorefter lejen ved lejemålets  

 indgåelse ikke væsentligt må overstige det lejedes  

 værdi, og hvor lejen efterfølgende   bortset fra stigninger som  

 følge af forøgede skatter og afgifter   alene kan  

 forhøjes hvert andet år og da kun, hvis lejen er væsentlig  

 lavere end det lejedes værdi.
Herudover kan lejen alene forhøjes  

 som følge af forbedringer.
Der foreslås nu åbnet mulighed for, at  

 nyetablerede boliger indrettet i tagetager i etageejendomme, i visse  

 tilfælde kan udlejes til en leje, der frit aftales imellem udlejeren og  

 lejeren, og at lejen skal kunne reguleres på en anden måde end  

 anført ovenfor.
Denne leje er derfor ikke begrænset af det  

 lejedes værdi.
Den foreslåede ordning svarer således til  

 det, som efter § 53, stk. 3 og 4, gælder for ejendomme taget i brug  

 efter 1991 og omdannede erhvervslejemål, og omfatter både  

 beboelseslejligheder og enkeltværelser til helårsbeboelse.
Forslaget indebærer, at følgende tre  

 betingelser skal være opfyldt for, at tagboliger kan være  

 omfattet af ordningen: For det første skal der være tale om  

 boliger i tagetager, der den 1. september 2002 ikke var benyttet til eller  

 registreret som beboelse.
For det andet skal der være tale om  

 nyindrettede boliger, hvis etablering kræver byggetilladelse efter  

 gældende byggelovgivning.
For det tredje er det en betingelse, at  

 boligerne udlejes til helårsbeboelse.
Efter forslaget er det altså en betingelse for at  

 anvende den foreslåede ordning, at tagetagen ikke på  

 ovennævnte dato blev benyttet til eller var registreret som beboelse.  

 Dette tidspunkt foreslås for at undgå, at eksisterende  

 lejeaftaler om boliger i tagetager søges opsagt med henblik på  

 genudlejning efter den foreslåede ordning.
Kravet om, at tagetagen ikke  

 var registreret som beboelse på skæringstidspunktet, skal  

 forstås således, at lokaler i tagetagen ikke på  

 skæringstidspunktet var registreret i BBR-registret som beboelse.
Samtidig er det et krav, at der er tale om nyindrettede  

 boliger.
Ved "nyindrettede" boliger forstås i denne  

 sammenhæng boliger, for hvilke der til indretningen foreligger en  

 byggetilladelse.
En sådan byggetilladelse vil bl.a. indebære en  

 godkendelse af, at lokalerne tages i brug til beboelse.
Byggetilladelsen kan  

 endvidere omfatte godkendelse af bygningsmæssige ændringer eller  

 dispensationer fra byggelovgivningsmæssige krav.
 Kravet om, at lokalerne på skæringstidspunktet  

 ikke benyttes til eller er registreret som beboelse, bevirker, at  

 byggetilladelsen skal være meddelt efter dette tidspunkt.
Hensigten med ordningen er at skabe incitamenter for  

 udlejere til at indrette boliger i uudnyttede tagetager.
Samtidig skal det  

 sikres, at ordningen ikke medfører lejeforhøjelser for  

 eksisterende boliger.
På denne baggrund foreslås, at ordningen  

 som hovedregel ikke skal kunne anvendes på eksisterende tagboliger.
 Hvis en del af tagetagen på  

 skæringstidspunktet er benyttet til eller registreret som beboelse, vil  

 den øvrige del kunne indrettes til beboelse efter den foreslåede  

 bestemmelse.
Det forventes, at langt den største del af de nye  

 tagboliger vil blive indrettet i tagetager, hvor der ikke er indrettet  

 beboelse.
Disse boliger vil være ordningens hovedområde.
Det kan  

 imidlertid ikke afvises, at der findes tagetager, som i princippet er  

 indrettet til beboelse, men ikke er benyttet til eller registreret som  

 beboelse på skæringstidspunktet.
For at undgå, at disse  

 boliger uden videre overgår til markedsleje, bevirker kravet om, at der  

 skal være tale om "nyindrettede" boliger, at der skal  

 indhentes byggetilladelse til den ændrede anvendelse.
Hermed sikres, at  

 sådanne boliger lever op til de gældende  

 byggelovgivningsmæssige krav.
De omfattede boliger vil alene kunne have lokaler i  

 tagetagen.
Ordningen vil således ikke kunne anvendes ved udvidelse af  

 en bolig på en anden etage med et værelse i tagetagen.
Ordningen  

 vil heller ikke kunne anvendes på arealer i tagetagen, som på  

 fremsættelsestidspunktet udgør en del af en bolig på en  

 anden etage.
Sådanne konstruktioner ville indebære en  

 lejeforhøjelse for eksisterende boliger.
 Det bemærkes, at den omstændighed, at en lejer  

 uden udlejerens vidende har indrettet beboelse i tagetagen, ikke forhindrer  

 udlejeren i at anvende ordningen.
Det foreslås også, at det af lejeaftalen  

 vedrørende en omdannet tagetage skal fremgå, at lejemålet  

 er omfattet af de særlige bestemmelser om fri lejefastsættelse.  

 Dette vilkår er en gyldighedsbetingelse.
Hensigten med dette  

 vilkår er at sikre lejeren oplysning om, at der er tale om et  

 lejemål med en særlig lejefastsættelse, som typisk  

 adskiller sig fra hovedparten af ejendommens øvrige lejemål.  

 Endvidere er vilkåret hensigtsmæssigt, hvis det på et  

 senere tidspunkt bliver nødvendigt at dokumentere aftalens lovlighed.  

 Det samme vilkår gælder for de øvrige typer af  

 lejemål med fri lejefastsættelse som nævnt ovenfor.
Forslaget vedrører i sin helhed alene selve  

 lejefastsættelsesreglerne.
De øvrige regler i lejeloven  

 såsom opsigelses- og ophævelsesreglerne samt reglerne om bytteret  

 finder fuldt ud anvendelse på disse lejemål.
 Endelig foreslås det, at der i bestemmelsens sidste  

 pkt. indsættes en hjemmel for udlejeren til med 6 ugers varsel at  

 råde over loftsrum, hvis der anvises lejerne andre rum, der er  

 anvendelige til det aftalte formål.
I overensstemmelse med sædvanlige formueretlige  

 regler for påbud, kan udlejeren råde over lejerens loftsrum 6  

 uger efter det tidspunkt, hvor påkravet er kommet frem til lejeren.
Det  

 er dog en betingelse, for at udlejeren retmæssigt kan råde over  

 en lejers loftsrum, at denne har fået anvist et andet rum.
Det anviste  

 rum skal af lejeren kunne anvendes til det aftalte formål.
 I situationer, hvor der mellem lejer og udlejer er truffet  

 aftale om, at loftsrummet skal kunne opfylde nærmere bestemte krav  

 eller skal kunne anvendes til nærmere bestemte formål, skal det  

 af udlejeren anviste rum opfylde disse individuelle aftalevilkår, for  

 at udlejeren retmæssigt kan inddrage lejerens loftsrum til  

 beboelsesformål.
 I situationer hvor der mellem lejer og udlejer ikke er  

 truffet aftale om, at loftsrummet skal kunne opfylde nærmere bestemte  

 krav eller skal kunne anvendes til nærmere bestemt formål  

 (eksempelvis Typeformular A, 8. udg., § 1), har udlejeren opfyldt sin  

 forpligtigelse til at stille et passende rum til rådighed, når  

 rummet i almindelighed må antages at kunne opfylde en lejers rimelige  

 krav og forventninger til et sådan rum i en ejendom af den  

 pågældende art, alder og standard m.v.
Det kan ikke kræves, at det anviste rum  

 nødvendigvis skal svare til det hidtidige f.eks. med hensyn til  

 størrelse.
Har det hidtidige loftsrum været større end  

 normalt, vil et rum af almindelig størrelse efter det foreslåede  

 være acceptabelt.
 Ved bedømmelsen af, om det af udlejeren anviste rum  

 udgør en passende kompensation for lejeren, kan der i øvrigt  

 lægges vægt på, om lejeren kan anvende det ny rum på  

 en måde, der i det væsentlige svarer til den måde lejeren  

 rent faktisk anvendte det gamle loftsrum på, eller med rimelighed kunne  

 have anvendt det på.
 Anvisningen af et rum til erstatning af det hidtidige  

 loftsrum skal ske inden brugsretten til det hidtidige ophører,  

 således at lejeren ikke i en periode er uden brugsret til et  

 sådant rum.
Til nr. 3 For så vidt angår lejeforhøjelser  

 foreslås det, at efterfølgende lejeforhøjelser i  

 nyindrettede boliger i tagetager kan gennemføres efter aftale om  

 nettoprisregulering eller trappeleje således, som det i dag  

 gælder for beboelseslejligheder i ejendomme, som er taget i brug efter  

 1991 og omdannede erhvervslejemål, jf. stk. 3 og 4.
 Det forslås således, at lejeforhøjelse  

 kan kræves på grundlag af aftale om regulering af lejen med  

 bestemte beløb til bestemte tidspunkter eller efter nettoprisindeks og  

 kan gennemføres alene ved udlejerens skriftlige meddelelse herom til  

 lejeren.
 Forslaget har til formål at sikre, at fremtidige  

 lejereguleringer er gennemskuelige for lejeren.
Til nr. 4 Efter den gældende bestemmelse i lejelovens § 106  

 kan huslejenævnet tage stilling til, om en aftale, herunder den aftalte  

 leje, vedrørende en bolig, hvor lejen frit kan aftales, er rimelig i  

 forhold til aftalelovens § 36. Det foreslås at lade denne bestemmelse  

 gælde tilsvarende for tagboliger.
Til § 9 Til nr. 1 Forslaget vedrører en ændring af  

 boligreguleringslovens § 15 a.
Efter boligreguleringslovens § 5, stk. 1, gælder for  

 udlejede beboelseslejemål i regulerede kommuner, at lejen ved  

 lejeaftalens indgåelse ikke må overstige den omkostningsbestemte  

 leje med tillæg af eventuelle forbedringstillæg.
Efter § 5, stk.  

 2, gælder for lejemål, som er gennemgribende forbedret, at lejen  

 ved lejeaftalens indgåelse ikke væsentligt må overstige det  

 lejedes værdi, således som dette begreb forstås efter  

 lejeloven.
 Endvidere gælder, at der ved lejeaftalens  

 indgåelse ikke kan aftales en leje eller lejevilkår, der efter en  

 samlet bedømmelse er mere byrdefuld for lejeren end de vilkår,  

 der gælder for andre lejere i ejendommen.
 Om senere lejeforhøjelser gælder efter  

 boligreguleringsloven reglerne om omkostningsbestemt leje, hvorefter lejen  

 kan forhøjes løbende, hvis den ikke kan dække ejendommens  

 driftsudgifter.
De driftsudgifter, der kan indgå i den  

 omkostningsbestemte leje, omfatter bl.a. skatter, afgifter, renholdelse,  

 administration og forsikring.
Hertil kommer et afkast af ejendommens  

 værdi, der som hovedregel ikke må overstige 7 pct. af den  

 ejendomsværdi, der er fastsat pr. 1. april 1973 ved 15. almindelige  

 vurdering af landets faste ejendomme.
 Der foreslås nu åbnet mulighed for, at  

 boliger, som indrettes i tagetager i etageejendomme, i visse tilfælde  

 kan udlejes til en leje, der er undtaget fra den omkostningsbestemte leje og  

 det lejedes værdi.
 Om de nærmere betingelser for, at en tagbolig er  

 omfattet af den foreslåede bestemmelse henvises til  

 bemærkningerne til forslagets § 8, nr. 2, idet betingelserne er de  

 samme i de to forslag.
I overensstemmelse med intentionerne bag lovforslaget  

 foreslås det, at de nyindrettede boliger i ejendomme med  

 omkostningsbestemt husleje skal indgå i fordelingen af ejendommens  

 budgetudgifter.
Huslejen for disse boliger skal ikke medregnes i ejendommens  

 samlede lejeindtægter i relation til budgettet.
I givet fald ville den  

 fri lejefastsættelse alene komme de øvrige lejere til gode ved  

 at udskyde fremtidige lejeforhøjelser, da en omkostningsbestemt  

 lejeforhøjelse kun kan gennemføres, hvis driftsudgifterne  

 overstiger indtægterne.
Den foreslåede ordning indebærer, at  

 fordelingsgrundlaget for budgetudgifterne i blandede ejendomme vil skulle  

 ændres ved indretning af tagboliger således, at  

 fordelingsprocenten svarer til arealfordelingen imellem boligdelen og  

 erhvervsdelen.
Indretning af tagboliger efter den foreslåede ordning  

 vil altid medføre et fald i boligprocenten i relation til fordeling af  

 budgetudgifterne imellem boligdelen henholdsvis erhvervsdelen, idet de nye  

 tagboliger i denne henseende anses for erhverv.
Normalt vil etablering af  

 tagboliger ikke medføre en til arealforøgelsen svarende  

 forøgelse af budgetudgifterne.
Resultatet vil derfor typisk blive, at  

 boligdelen skal dække en mindre del af ejendommens samlede  

 budgetudgifter.
I overensstemmelse med reglerne om omkostningsbestemt husleje  

 vil udlejeren dog ikke være forpligtet til at nedsætte lejen, men  

 vil på den anden side skulle afvente, at den del af driftsudgifterne,  

 som påhviler boligdelen, igen overstiger lejeindtægten fra  

 boligdelen, før der kan varsles lejeforhøjelse.
Det foreslås at lade de nyindrettede boliger  

 dække en forholdsmæssig andel af budgetudgifterne svarende til  

 den arealmæssige andel af ejendommens samlede areal.
Dette svarer til  

 det, som efter den gældende bestemmelse i boligreguleringslovens § 15  

 a, stk. 2, gælder for erhvervslejemål, som er omdannet til  

 beboelse.
Derfor foreslås det at lade lovens § 11, stk. 1, gælde  

 tilsvarende for disse lejemål, således at der på budgettet  

 optages et beløb, der svarer til de pågældende boligers  

 andel af budgetudgifterne fordelt efter areal.
Efter det foreslåede  

 skal disse tagboliger hermed ikke inddrages i den indbyrdes fordeling af  

 budgetudgifter på beboelseslejlighederne efter lovens § 10. Det  

 foreslås således, at boligerne i forhold til ejendommens budget i  

 teknisk forstand betragtes som erhvervslejemål og dermed indgår  

 som en del af erhvervsdelen i blandede ejendomme.
I andre henseender  

 indgår boligerne i boligarealet.
I forholdet til de almindelige regler om  

 omkostningsbestemt husleje, jf. ovenfor, udgør den foreslåede  

 ordning en særlig ordning, idet §§ 5-14 er fraveget.
Bestemmelsen i §  

 5, stk. 8, om mere byrdefulde vilkår finder herefter ikke anvendelse  

 på disse nyindrettede tagboliger, og tagboligerne vil ikke kunne  

 indgå i den sammenligning, som ligger til grund for en vurdering af, om  

 vilkår for de øvrige lejemål i ejendommen er mere  

 byrdefulde.
 Efter de gældende bestemmelser om opgørelse  

 af det areal, hvortil udlejeren skal afsætte beløb til  

 vedligeholdelse, skal arealet af uudnyttede tagetager ikke medregnes.  

 Indretning af boliger i de uudnyttede tagetager vil dermed indebære en  

 udvidelse af det afsætningspligtige areal.
 Opgørelsen af afsætningsbeløbet for  

 nyindrettede tagboliger sker efter de almindelige regler i §§ 18 og 18 b samt  

 lejelovens § 22. Ved fordeling af driftsudgifterne skal der tages  

 højde for bestemmelsen i § 11, stk. 2, således, at fordeling af  

 afsætningsbeløb til vedligeholdelse sker i forhold til de  

 beløb, som rent faktisk afsættes for den pågældende  

 bolig, hvis der blandt boligerne er forskel på lejerens  

 vedligeholdelsespligt.
 Om de nærmere betingelser for, at udlejeren kan  

 disponere over ejendommens loftsrum i forbindelse med indretning af  

 tagboliger henvises til bemærkningerne til § 8, nr. 2, idet  

 betingelserne er de samme i de to forslag.
Til nr. 2 og 3 For så vidt angår lejeforhøjelser  

 foreslås det, at efterfølgende lejeforhøjelser kan  

 gennemføres efter aftale om nettoprisregulering eller trappeleje  

 således, som det i dag gælder for beboelseslejligheder i  

 ejendomme, som er taget i brug efter 1991 og omdannede erhvervslejemål,  

 jf. § 15 a, stk. 1 og 2.
 Det foreslås således, at lejeforhøjelse  

 kan kræves på grundlag af aftale om regulering af lejen med  

 bestemte beløb til bestemte tidspunkter eller efter nettoprisindeks og  

 kan gennemføres alene ved udlejerens skriftlige meddelelse herom til  

 lejeren.
 Forslaget har til formål at sikre, at fremtidige  

 lejereguleringer er gennemskuelige for lejeren.
 Det foreslås endvidere, at bestemmelsen i  

 boligreguleringsloven § 15 a, stk. 4, om, at huslejenævnet på  

 lejerens begæring kan tage stilling til, om en lejeaftale indgået  

 i medfør af bestemmelsens stk. 1 eller 2 er rimelig, jf. § 36 i  

 aftaleloven, udvides til også at omfatte de af dette forslag omfattede  

 lejemål, da hensynene bag bestemmelsen er de samme.
Til nr. 4 Det er hensigten med forslaget, at ordningen med fri  

 lejefastsættelse for nyindrettede boliger i uudnyttede tagetager  

 ligeledes skal gælde for mindre ejendomme omfattet af  

 boligreguleringslovens kapitel IV A.
Det foreslås derfor udtrykkeligt fastsat, at dette  

 er tilfældet, samt at lejelovens § 53, stk. 3-5, gælder for  

 boliger i mindre ejendomme.
Hermed udelukkes enhver hidtidig tvivl om,  

 hvorvidt den fri lejefastsættelse, jf. lejelovens § 53, stk. 3-5,  

 omfatter boliger i små ejendomme.
Til § 10 Til nr. 1 Beslutninger om indretning af tagboliger på  

 fællesejendom kræver efter de gældende regler enstemmighed  

 på generalforsamlingen, som er ejerforeningens øverste  

 myndighed.
 Det foreslås, at sådanne beslutninger fremover  

 skal kunne træffes med kvalificeret flertal efter en regel, der svarer  

 til reglen i § 1, stk. 4, i normalvedtægten for en ejerforening, som  

 finder anvendelse, medmindre andet er vedtaget og tinglyst.
 Den gældende normalvedtægt for en ejerforening  

 er offentliggjort som bekendtgørelse nr. 251 af 14. juni 1966 som  

 ændret ved bekendtgørelse nr. 124 af 16. marts 1976.
Til § 11 Det foreslås, at loven ikke skal gælde for  

 Færøerne og Grønland.
