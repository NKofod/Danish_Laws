Nr BSF 140 Forslag til folketingsbeslutning om ændring af lovgivningen vedrørende  

 Miljøankenævnet (Instansfølge, sammensætning af nævnet og kredsen af  

 klageberettigede) Fremsat af Leif Hermann (SF) Gade (SF) Anne Grete Holmsgård (SF) Ebba  

 Strange (SF) den 17. februar 1987 Folketinget pålægger miljøministeren at fremsætte lovforslag om ændring af lovgivningen vedrørende Miljøankenævnet efter nedenstående retningslinjer:
1. Klager i sager, der efter lovgivningen kan påklages til Miljøankenævnet, indgives til dette.
Ankenævnet træffer den endelige administrative afgørelse.
Miljøministeriets styrelser udfører de sekretariatsmæssige opgaver for nævnet, vedrørende sager inden for disses ressort.
Klageadgangen til Miljøministeriets styrelser ophæves i det omfang, der er klageadgang til nævnet.
2. Miljøankenævnets sammensætning skal repræsentere de interesser, der er knyttet til en klagesags behandling, således at erhvervsinteresser og miljøinteresser m.v. indstiller et lige stort antal medlemmer af ankenævnet.
Ministeren beskikker medlemmerne af nævnet.
Medlemmerne skal være uafhængige af erhvervsinteresser og må ikke i kraft af erhvervsmæssige kontraktforhold have tilknytning til de dele af den offentlige administration, der behandler sager i henhold til den lovgivning, der hjemler klage til ankenævnet.
Ved behandlingen af sager efter lov om by- og landzoner og sommerhusloven udpeges medlemmer til ankenævnet som hidtil, idet dog Danmarks Naturfredningsforening tillægges indstillingsret i sager om by- og landzoneloven. 3. Medlemmerne udtages til behandlingen af den enkelte sag efter en turnusordning, således at alle medlemmerne på skift fungerer i nævnet ud fra ovennævnte under pkt. 2 angivne princip om jævnbyrdighed.
4. Reglen i miljøbeskyttelseslovens § 65 a om angivelse af hovedhensyn bag afgørelsen indføres tillige i anden lovgivning, der hjemler klageadgang til Miljøankenævnet.
5. Kredsen af klageberettigede udvides til at omfatte enhver, der har fremsat ønske om underretning om afgørelsen i første instans.
Lovgivningens regler om offentliggørelse af afgørelser m.v. ændres således, at meddelelser om indkomne ansøgninger offentliggøres.
BEMÆRKNINGER TIL FORSLAGET ALMINDELIGE BEMÆRKNINGER I folketingsåret 1985-86 vedtog Folketinget en vidtrækkende ændring af lov om miljøbeskyttelse, jf.
Folketingstidende 1985-86, forhandlingerne sp. 6806, sp. 8011, sp. 11593, sp. 12246, tillæg A sp. 4413, tillæg B sp. 1775, sp. 2237 og tillæg C sp. 965. Loven fremstår i dag som et forlig mellem samtlige partier med undtagelse af Fremskridtspartiet, idet SF, VS og S selvstændigt havde fremsat forslag til ændringer af loven, ligesom miljøministeren ved lovforslag L 143 var fremkommet med sine forslag, jf.
Folketingstidende 1985-86 sp. 5958 og tillæg A sp.
3771. Som led i forliget udgik et forslag fra Socialdemokratiet om ophævelse af Miljøankenævnets virksomhed inden for miljøbeskyttelseslovens område, og spørgsmålet blev henskudt til senere behandling uden nærmere angivelse af, hvornår en sådan behandling kunne forventes.
Dette spørgsmål er siden taget op af Miljøministeriets arealudvalg, idet udvalget på sit møde den 26.
 maj 1986 nedsatte en arbejdsgruppe med følgende kommissorium:
- at beskrive ankesystemets nuværende opbygning og funktionsmåde med henblik på at vurdere det faktiske ændringsbehov i ankesystemerne, (en belysning af typiske ankesagsproblemer, problemer med særlige sagstyper, gennemsnitlig sagsbehandlingstid ved ankesager m.v.) - at belyse målsætninger og principper bag ankesystemerne.
- at stille forslag til ændringer m.v. ud fra en stillingtagen til omfanget af klagemulighederne, ankesystemets organisatoriske opbygning og mulighederne for en harmonisering af de ankeprocessuelle regler.
Arbejdsgruppen har pr. 1. december 1986 udarbejdet et debatoplæg om ankesystemernes organisation.
Det forventes, at arbejdsgruppen afgiver endelig rapport til arealudvalget marts 1987, hvorefter der kan afgives delbetænkning inden 1. juli 1987.
Dermed er det udelukket, at Folketinget i folketingsåret 1986-87 kan tage stilling til arealudvalgets forslag om ændringer af miljøbeskyttelseslovgivningen m.v. for så vidt angår ankesystemernes fremtidige udseende.
Det synes derfor vigtigt, at Folketinget får lejlighed til en drøftelse af principperne for udformningen af såvel ankesystemets organisation og funktion samt af de væsentlige spørgsmål, der er knyttet til, hvem der gøres ankeberettiget.
Beslutningsforslaget omhandler disse spørgsmål.
1. MILJØANKENÆVNETS TILBLIVELSE Det første forslag til lov om miljøbeskyttelse blev fremsat i 1972 uden bestemmelser om et miljøankenævn.
Dette blev indført i loven ved genfremsættelsen af forslaget i folketingsåret 1972-73 efter et betydeligt pres fra industriens organisationer, hvilket resulterede i et nyt kapitel 12 til loven.
Herom skrev Industrirådets formand til rådets hovedbestyrelse, brancheorganisationer og medlemsvirksomheder den 14. februar 1973:
»Indføjelsen af kapitel 12 er en betydelig imødekommelse af erhvervenes ønsker.
Under forhandlingerne stødte forslaget om et ankenævn på modstand ikke mindst fra kommunernes side.
Bestemmelserne giver adgang til en uvildig efterprøvelse af myndighedernes afgørelser, hvorved retsbeskyttelse sikres.
Etableringen af et ankenævn, reglerne om dets sammensætning og kompetenceområde kan derfor betragtes med tilfredshed.« Ved samme lejlighed blev den netop i 1986 ophævede bestemmelse i lovens § 1, stk. 3, indføjet.
Dermed var interesseafvejningsprincippet stadfæstet, ikke blot i lovens mere generelt formulerede formålsbestemmelser, men også fastlagt som en norm ved ankenævnets sammensætning, og hermed synes sikkerheden for erhvervssynspunkternes gennemslagskraft opnået.
Netop på grund af interesseafvejningen og den markante sikring af erhvervssynspunkterne i denne uden tilsvarende sikring af modstående synspunkter stemte SF ikke for den endelige udgave af loven, der blev vedtaget som et forlig mellem Socialdemokratiet og Det Konservative Folkeparti.
Miljølovsområdet udgør det klageområde, der har den største offentlige bevågenhed.
Nedenstående bemærkninger tager derfor sigte på dette område, der er fremdraget som eksempel.
Principielt gælder betragtningerne imidlertid også andre lovområder, hvor udpegning/indstilling finder sted efter samme principper.
Ankenævnet må i befolkningens øjne fremtræde som et slags sagkyndigt organ med en indbygget skævhed.
Denne skævhed fremkommer derved, at erhvervsorganisationerne udpeger/indstiller en række medlemmer, der ligesom de medlemmer, Miljøstyrelsen udpeger/indstiller, hyppigt har tilknytning til eller besidder lederposter i den kommunale forvaltning.
Lederposterne i den kommunale forvaltning udøves i betydeligt omfang under indtryk af de meget erhvervsvenlige prioriteringer, der ligger til grund for kommunalbestyrelsernes beslutninger i miljøsager, og således har disse gennem miljøbeskyttelseslovens levetid gentagne gange vist mangel på evne og vilje til en effektiv administration af loven.
Nævnet repræsenterer således tydeligvis en partssagkundskab på forurenersiden og en uafhængig sagkundskab, hvis uafhængighed ikke garanterer mod stærke bindinger til forvaltningsinteresser i første instans.
Forslagsstillerne har overvejet at udelukke medlemskab af nævnet for personer ansat i den offentlige miljøadministration m.v., men har afstået herfra, idet problemet formentlig vil blive mindre, når indstillingsretten udformes som angivet i beslutningsforslagets tekst.
Selv om f.eks.
Miljøstyrelsen ved udpegningen af sagkyndige hører miljøorganisationerne, er der dermed ikke skabt sikkerhed for, at disse organisationers synspunkter repræsenteres i nævnet.
Ved den seneste udpegning af repræsentanter har styrelsen bl.a. udpeget direktøren for Vandkvalitetsinstituttet, der repræsenterer en virksomhed, der har interesser i udfaldet af klagesagen, da instituttet optræder som rådgiver for alle niveauer og interesser i miljøsager.
2. KOMPETENCE OG UDPEGNING AF MEDLEMMER Miljøankenævnet har kompetence inden for følgende områder:
Miljøbeskyttelsesloven og de love, der henviser til bestemmelserne om Miljøankenævnet i miljøbeskyttelsesloven, f.eks.
vandforsyningsloven samt råstofloven, havmiljøloven, by- og landzoneloven, sommerhusloven, kemikalieloven og lov om miljø og genteknologi.
Nævnet er i princippet syv forskellige nævn med hver sin sammensætning alt efter område.
Der findes ingen organiseret koordinering af sagsbehandlingen.
 Som eksempler på sammensætningen kan nævnes følgende:
På miljølovens område er der tale om sagkyndige medlemmer, der udpeges fra lister udarbejdet af henholdsvis erhvervsorganisationerne og Miljøstyrelsen.
Som hovedregel deltager to sagkyndige i nævnsbehandlingen, dog i et vist antal sager fire sagkyndige med lige mange fra hver liste.
De sagkyndige medlemmer udpeges i hver enkelt sag af formanden (ankechefen).
Ankenævnet er således på dette område præget af, at de sagkyndige repræsentanter udpeges fra lister udarbejdet af erhvervsorganisationer og Miljøstyrelsen og dermed med en udpræget baggrund hos den ene »part« i sagen, nemlig den part, der gør indgreb i miljøet, mens de modstående interesser skal varetages af Miljøstyrelsen.
Miljøstyrelsen skal dog forud for udarbejdelsen af sin liste RÅDFØRE sig med bl.a.
Forbrugerrådet, Danmarks Naturfredningsforening og Danmarks Sportsfiskerforbund og dermed med repræsentanter for den anden »part« i miljøsagen.
På zonelovens område deltager altid fire medlemmer udpeget efter indstilling fra Kommunernes Landsforening, Amtsrådsforeningen, Planstyrelsen og Fredningsstyrelsen i forening samt fra andre særligt interesserede statslige myndigheder.
3. KREDSEN AF KLAGEBERETTIGEDE Hvem der er klageberettiget til henholdsvis anden instans (f.eks. til Miljøstyrelsen) og ankenævnet er anført i den lovgivning, der henlægger den endelige administrative afgørelse af en sag til Miljøankenævnet.
Bilag 1 angiver kredsen af de klageberettigede efter den nugældende lovgivning.
 Lovgivning, der kun tillægger adressaten klageret, er ikke medtaget.
Ud over de i skemaet anførte organisationer har enkeltpersoner og andre klageadgang i det omfang, de må antages at have en individuel, væsentlig interesse i sagens udfald.
Navnlig i sager i henhold til miljøbeskyttelsesloven har denne bestemmelse givet anledning til vanskeligheder, idet mange enkeltpersoner har haft vanskeligt ved at dokumentere, at de opfylder det angivne kriterium, der administreres særdeles stramt af nævnet.
For organisationernes vedkommende gælder det samme princip, medmindre de ifølge lovgivningen er tillagt klageadgang.
Således afgjorde ankenævnet den 9. april 1986, at Grindsted Miljøgruppe ikke var klageberettiget i en sag om Ribe Amtsråds godkendelse af Grindstedværkets produktionsudvidelse.
Tilsvarende er kendt i sager fra Grenå, hvor Grenå Miljøforening ikke blev tillagt klageadgang.
En sådan praksis forekommer uforståelig for mange enkeltpersoner og organisationer, der meget aktivt har arbejdet med de pågældende sager.
Forslagsstillerne har overvejet at indføre en allemandsret på ankeområdet, men har afstået herfra, fordi en sådan ordning administrativt forekommer uoverskuelig og dermed ikke giver nogen effektiv garanti for, at klagerne kan afgøres inden for rimelig tidsfrist.
Den foreslåede udvidelse af ankeadgangen bygger på den model, der kendes fra naturfredningslovens § 26, jf. bilag 2. Klagerne skal her udvise en vis aktivitet ved at følge med i sagen og udbede sig underretning om afgørelsen.
For at etablere en sådan ordning forudsættes konsekvensændringer af offentlighedsreglerne, således at offentlighedskriteriet først og fremmest knyttes til tidspunktet for indgivelse af ansøgning.
I denne forbindelse bemærkes, at myndigheder, enkeltpersoner og organisationer, der i forvejen er klageberettigede, ikke skal følge denne regel, men fortsat har klageadgang i henhold til de eksisterende regler.
BEMÆRKNINGER TIL FORSLAGETS ENKELTE BESTEMMELSER ad 1 Med denne bestemmelse afskaffes Miljøministeriets styrelser som 1.
klageinstans i det omfang, disses afgørelser kan påklages til ankenævnet.
Styrelsernes virksomhed bliver med hensyn til behandling af klager begrænset til sekretariatsbistand for ankenævnet.
I betydeligt omfang har styrelsernes sagsbehandling som ankeinstans i praksis virket som sagsbehandling i forhold til ankenævnet.
Der henvises i denne forbindelse til ankenævnsflertallets udtalelser om hjemvisning af sagerne om »de gule midler«, hvoraf det forudsætningsvis fremgår, at Miljøstyrelsens sagsbehandling er afgørende for nævnets stillingtagen til sagens realitet, om end nævnet selvstændigt efterprøver forudgående instansers fastlæggelse af sagens faktum.
Det forhold, at styrelsernes funktion som klageorgan delvis ophører, indebærer, at styrelserne i deres rådgivende funktioner i forhold til de lokale og regionale miljømyndigheder kan optræde mindre tilbageholdende, end hvad der tilsiges af en formel position som ankeorgan, et forhold, som f.eks.
Miljøstyrelsen ved flere lejligheder har påberåbt sig.
Dertil kommer, at styrelserne som en del af Miljøministeriet ligeledes frigøres fra enhver mistanke om udtrykt eller stiltiende tilbøjelighed til at følge bestemte opfattelser af, hvad der bør lægges vægt på ved afgørelsen af en klagesag.
Dette gælder, hvad enten der er tale om forhold, der grunder sig på ressourcehensyn eller andre generelle forhold, der er egnede til at skabe tvivl om sagsbehandlingens korrekte udfald, ligesom der utvivlsomt vil kunne opnås gevinster ved hurtigere sagsbehandling.
For så vidt angår klager, der endeligt afgøres af styrelserne, eller som kan indbringes for ministeren, sker ingen ændringer.
Tilsvarende gælder sager, hvor 1. instansafgørelsen træffes af en styrelse.
ad 2 Nævnets sammensætning er udtryk for en erkendelse af de modstridende interesser, der gør sig gældende i en lang række af de sager, der falder inden for nævnets kompetenceområde.
Denne konflikt kan organisatorisk løses meget forskelligt, men den valgte model tilsigter at løse konflikten ved opbyggelsen af et voldgiftslignende organ, idet dog parterne (de modstridende interesser) ikke repræsenteres direkte, men gennem indstilling af uafhængige sagkyndige.
Det betyder, at indstillingsberettigede ved behandling af sager efter lov om kemiske stoffer og produkter eksempelvis bl.a. er Dansk Agrokemisk Forening og Specialarbejderforbundet i Danmark.
I praksis vil dette formentlig indebære, at sagkundskaben rekrutteres fra sagkyndige kredse inden for de højere læreanstalter.
Bestemmelsen indsnævrer grundlaget for udpegning af medlemmer, idet personer med tilknytning til miljøopgaver m.v. hos private rådgivningsfirmaer udelukkes.
Hensigten hermed er at sikre den størst mulige uafhængighed, idet de relevante interesser samtidig tages i betragtning.
Kontraktlig forbindelse med den offentlige administration skal forstås som udførelse af egentlige målrettede opgaver i enkeltsager, således at forskningsopgaver af mere generel art i forhold til miljøet m.v. ikke udelukker funktion som medlem af nævnet.
Udpegning i sager vedrørende lov om by- og landzoner og sommerhusloven fastholdes, idet dog Danmarks Naturfredningsforening gøres indstillingsberettiget i by- og landzoneloven.
ad 4 Den ved miljølovsændringen i maj 1986 indførte særlige begrundelsesregel har sit udgangspunkt i forvaltningslovens begrundelseskrav.
En fuldstændig gennemførelse af denne regel i klagesager vil give en vigtig og afgørende vejledning for klagere.
ad 5 Der henvises til forslagets almindelige bemærkninger.
Bilag 1 Bilag 2 FREDNINGSNÆVNETS BEKENDTGØRELSE AF SAGENS AFGØRELSE § 20. Fredningsnævnet foretager bekendtgørelse om sagens afgørelse i Statstidende og de dagblade, der udkommer på egnen.
Stk. 2. Fredningsbestemmelserne sendes til enhver, der under sagen har givet møde for nævnet eller fremsat ønske om underretning om sagens afgørelse.
Fredningsbestemmelserne skal dog i det mindste sendes til dem, der efter § 15, stk. 1, har fået særskilt underretning om sagens rejsning.
Stk. 3. Går fredningsnævnets afgørelse ud på, at der ikke skal gennemføres fredning, sendes underretning herom til de i stk. 2 nævnte.
Stk. 4. Afgørelse af erstatningsspørgsmålene sendes i det mindste til enhver, hvis erstatningskrav er påkendt.
Stk. 5. Nærmere regler om nævnets bekendtgørelse og underretning om afgørelser i fredningssager kan fastsættes i forretningsordenen for fredningsnævn.
§ 21. Fredningsnævnet lader fredningsbestemmelser tinglyse på de pågældende ejendomme.
KLAGE OVER FREDNINGSNÆVNETS AFGØRELSE af fredningssagen § 26. Fredningsnævnets afgørelser i fredningssager kan påklages til overfredningsnævnet af enhver, som efter § 20 skal underrettes særskilt om afgørelsen.
Fredningsnævnets afgørelse af et spørgsmål om erstatning og godtgørelse kan dog kun påklages af den, hvis erstatningskrav er godkendt af miljøministeren og vedkommende amtsråd, i hovedstadsområdet dog hovedstadsrådet, samt af en kommunalbestyrelse, der efter § 24, stk. 3, er pålagt at betale en del af fredningserstatningen.
Stk. 2. Klagefristen er 4 uger fra den dag, afgørelsen er meddelt den pågældende.
Stk. 3. Underretningerne om sagens afgørelse skal indeholde oplysning om reglerne i stk. 1 og 2.
