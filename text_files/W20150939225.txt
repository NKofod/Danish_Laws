Ligestillingsnævnets afgørelse om køn - forskellige priser - medhold Det var i strid med ligestillingslovens § 2, at et diskotek opkrævede 260 kr. for entré og fri bar for mandlige gæster, mens kvindelige gæster skulle betale 60 kr. for entre og fri bar.
Kvindelige gæster havde desuden mulighed for at få gratis entré, hvis de mødte op i helt hvidt tøj.
Klageren blev tilkendt differencen i entrépriser på 200 kr. i godtgørelse.
Klageren, en mand, klagede over, at indklagede, et diskotek, ved et arrangement den 2. december 2005 opkrævede 260 kr. for entré og fri bar for mandlige gæster, mens kvindelige gæster blev opkrævet 60 kr. for entré og fri bar.
Desuden havde kvindelige gæster mulighed for at få gratis entré, hvis de mødte op i helt hvid tøj.
Klageren deltog som betalende gæst ved det pågældende arrangement, og påstod sig tilkendt de 200 kr., som han havde betalt mere end de kvindelige gæster.
Ligestillingsnævnet fandt, at indklagede havde overtrådt ligestillingslovens § 2, hvorefter det ikke er tilladt at forskelsbehandle mænd og kvinder inden for offentlig forvaltning og erhvervsmæssig og almen virksomhed.
Nævnet tilkendte i medfør af ligestillingslovens § 2, stk.1, 2. pkt. klageren en godtgørelse på 200 kr., svarende til differencen mellem den pris, der blev opkrævet for henholdsvis kvindelige gæster (ikke klædt i hvidt) og den pris, som klageren måtte betale.
 Klagen drejer sig om forskelsbehandling på grund af køn i forbindelse med entrépriser til et diskotek.
 Sagsfremstilling:
Klageren, en mand, har oplyst, at indklagede, et diskotek, den 2. december 2005 opkrævede 260 kr. for entré og fri bar for mandlige gæster, mens de kvindelige gæster blev opkrævet 60 kr. for entré og fri bar.
Kvindelige gæster havde mulighed for at få gratis entré, hvis de mødte op i helt hvidt tøj.
Klageren har ligeledes oplyst, at han deltog i arrangementet den 2. december 2005. Klagen er indbragt for nævnet ved mail af 17. januar 2006. Sekretariatet anmodede ved breve af 19. januar 2006 og 22. februar 2006 indklagede om at fremsende bemærkninger til klagen.
Ved mail af 17. marts 2006 rettede indklagede henvendelse til sekretariatet.
Sekretariatet sendte herefter på ny klagen til indklagede ved mail af 20. marts 2006. Sekretariatet har til trods herfor ikke modtaget indklagedes bemærkninger til klagen.
 Parternes bemærkninger:
Klageren har anført, at han er usikker på praksis i sådan en sag, men at han ikke finder opkrævningen af differentierede priser for rimelig.
Klageren ønsker derfor at få konstateret, at den differentierede opkrævning af priser er i strid med lovgivningen og finder det rimeligt, at han får godtgjort de 200 kr., som han den pågældende aften betalte mere end de kvindelige gæster.
 Indklagede har som anført ikke fremsendt bemærkninger til klagen.
Nævnets bemærkninger og konklusion Efter § 19 i ligestillingsloven (jf. lovbekendtgørelse nr. 1527 af 19. december 2004) kan Ligestillingsnævnet behandle sager efter § 2, 1. pkt. hvorefter det ikke er tilladt at forskelsbehandle kvinder og mænd inden for bl. a. erhvervsmæssig virksomhed.
Ligestillingsnævnet kan endvidere tilkende personer, hvis rettigheder efter lovens § 2,1. pkt. er krænkede, en godtgørelse, jf. § 2, 2. pkt.
Indklagede er trods opfordring hertil ikke fremkommet med sine bemærkninger til klagen.
Herefter lægges det efter klagerens oplysninger til grund, at indklagede den 2. december 2005 opkrævede 260 kr. for entré og fri bar for mandlige gæster, mens kvindelige gæster, der ikke var klædt i hvidt, blev opkrævet 60 kr. for entré og fri bar.
Det lægges til grund, at klageren betalte 260 kr. i entré ved den pågældende lejlighed.
Nævnet finder, at indklagede hermed overtrådte ligestillingslovens § 2 og tilkender i medfør af ligestillingslovens § 2, stk.1, 2. pkt. klageren en godtgørelse på 200 kr., svarende til differencen mellem den pris, der blev opkrævet for henholdsvis kvindelige gæster (ikke klædt i hvidt) og den pris, som klageren som mand måtte betale.
Herefter bestemmes:
