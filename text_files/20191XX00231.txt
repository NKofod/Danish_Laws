Skriftlig fremsættelse (27. november 2019) Justitsministeren (Nick Hækkerup):
 Herved tillader jeg mig for Folketinget at fremsætte:
Forslag til lov om udlevering af lovovertrædere til og fra Danmark (udleveringsloven) (Lovforslag nr.
L 78) Lovforslaget har til formål at gennemføre de ændringer i udleveringsloven, der er nødvendige for Danmarks opfyldelse af Rådet for den Europæiske Unions rammeafgørelse 2002/584/RIA af 13. juni 2002 om den europæiske arrestordre og om procedurerne for overgivelse mellem medlemsstaterne, som den er fortolket af EU-Domstolen ved domme af 27. maj 2019.
 Lovforslaget har endvidere til formål at muliggøre Danmarks tiltrædelse af FNs konvention om beskyttelse af alle personer mod tvangsforsvinding.
 Endelig har lovforslaget til formål at ændre strukturen i udleveringsloven i forhold til den gældende lov og at harmonisere bestemmelser for at undgå at have forskellige regelsæt for udlevering til forskellige lande, hvor der ikke er et særligt grundlag herfor.
 Med lovforslaget lægges der på den baggrund op til at ophæve den gældende udleveringslov og erstatte den med en ny hovedlov om udlevering.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
