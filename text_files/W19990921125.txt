 Tv-stationen kunne have bragt et indslag med belysning af  

 forbrugermæssige interesser uden anvendelse af skjult kamera og skjulte  

 lydoptagelser.
 God presseskik var derfor tilsidesat i forbindelse med indslaget.  

 Nævnet udtalte sin kritik af mediet og pålagde dette at bringe et  

 resumé af kendelsen.
Kendelse fra Pressenævnet i sag nr.  

 121/1998 ECCO Amager har ved  Dorthe  Vinding klaget til  

 Pressenævnet over et indslag bragt i TvDanmark/Kanal 2 den 4. november  

 1998, idet forretningen mener, at god presseskik er tilsidesat.
 I indslaget, der blev bragt i Lokal Rapporten, hed  

 det:
"Studie speak: 8 dages returret, reklamationsret og  

 forskellige størrelser har drevet en kvinde fra Amager ud i en kamp  

 for retfærdighed.
Det hele startede med et par sko.
Speak: Det kan være svært at finde sko, der  

 passer ordentligt til ens fødder.
Det oplevede  Jette  Nielsen fra  

 Amager, da hun købt et par nydelige sko på udsalg.
Det er ikke  

 så meget fordi den ene sko er størrelse 40, for den passer  

 sådan set godt nok, men den anden sko er 39. Og det går ikke.
Jette  Nielsen: Efter 10 dage så går jeg ned  

 i butikken igen, og så siger jeg til hende, men der er da noget i vejen  

 med de her sko, det er jo 2 forskellige sko.
Men det var hun da ligeglad med,  

 der stod jo på bonen, at det var størrelse, at det var   Der  

 stod jo på bonen, at der var 8 dages reklamation, og så siger  

 jeg, jamen det kan da ikke passe, siger jeg så.
Du har da givet mig  

 størrelse 39 og 40, jeg kan jo ikke bruge skoene, siger jeg.
Speak: Ifølge købeloven så betegnes to  

 enkelt sko, hvert deres nummer, som en mangel ved varen.
Derfor handler det  

 ikke om, at  Jette har 8 dages returret, men om det, der hedder 12  

 måneders reklamationsret.
J.N.: Jamen, jeg troede på, at det var rigtigt med  

 de 8 dage.
Det sagde hun jo, og det troede jeg på.
 Speak: Lokal Rapporten tog sammen med  Jette ned i  

 forretningen for at se, om hun kunne få et rigtigt par sko.
 (Man ser ind i en skoforretning, hvor der står  

 nogle personer).
 Sælger: Jeg er slet ikke spor væmmelig?  

 (venlig?), at jeg gør det, jeg holder mig bare til mine regler, og jeg  

 synes egentlig, at jeg er large, at jeg siger, at okay du kan få den  

 100 kroneseddel tilbage.
Speak: Men det er alt sammen fordi, at  Jette ikke har  

 bonen? Sælger: Ja.
Speak: Nøjagtigt? Sælger: Ja.
Speak: Men hun har en kvittering fra en Dankort bon.
Hun  

 ..
 Sælger: Men det kan jo være hvad som  

 helst.
Speak: Ja! Sælger: Ja.
Speak:  Jette kan altså ikke få de 297 kroner,  

 hun gav for skoene, men 99 kroner, som de kostede sidst på udsalget.  

 Det er skoforretningen i deres gode ret til.
Det er nemlig ikke nok at komme  

 med en Dankort bon og et par sko, som er hver deres størrelse. (En  

 Dankort bon for den 24/8-98 vises i billedet).
J.N.: Altså, man burde jo kunne stole på en  

 der ekspederer én.
Det synes jeg, man skulle, men altså   Det  

 ved jeg ikke, jeg synes, at det er så sørgeligt, så jeg  

 ved snart ikke altså.
Jeg har opgivet fuldstændigt, altså,  

 det her.
Speak: Så for  Jettes sko er det kun en udvej.
Det  

 skulle da lige være, hvis der blandt seerne er én, der sidder  

 inde med den anden halvdel.
Studie speak: Ja, har du den savnede sko, så ring  

 bare til os." Klageren har anført, at optagelserne af lyd og  

 billeder fra forretningen er foretaget uden personalets vidende.
De er  

 således sket med anvendelse af såvel skjult båndoptager som  

 skjult kamera ind mod forretningen, der er privat område.
Klageren har videre anført, at en dankortbon ikke  

 kan anerkendes som købsdokumentation.
Uanset det nævnes i  

 indslaget, at forretningen er i sin god ret til at afvise kundens anmodning,  

 stilles forretningen i et dårligt lys, fordi det i indledningen  

 anføres, at kunden ikke har fået "retfærdighed".
Klageren har i den forbindelse anført, at  

 journalisten ikke har sat sig ind i købelovens regler.
Ved køb  

 af et par sko, der består af to forskellige størrelser, har  

 kunden ret til at hæve købet, men hun må henvende sig til  

 butikken ret hurtigt, navnlig når der var tale om udsalgssko.
 Klageren har afvist at have fået tilbud om at  

 fremkomme med en kommentar til citat og har i øvrigt gjort  

 gældende, at journalisten kun var i forretningen i 7 minutter sammen  

 med kunden.
 Klageren har endelig anført, at forretningen efter  

 udsendelsen har foretaget en kontrol af edb-udskriften for den 24. august  

 1998. Heraf fremgår, at der denne dato er solgt ét par sko i det  

 artikel nummer, farve og størrelse, der er tale om, til 99 kr.
TvDanmark/Kanal 2 har i en udtalelse anført, at  

 journalisten i indslaget klart gør opmærksom på, at  

 forretningen ifølge købeloven er i sin juridiske ret til at  

 afvise reklamationen, da der kun forefindes en dankortnota på  

 købet og ikke en salgskvittering.
Imidlertid er der tale om en  

 mangelfuld vare, og kunden er i sin fulde ret til at få ombyttet varen.  

 Dette har forretningen 2 gange nægtet kunden.
Det er dette paradoks,  

 der blev belyst i nyhedsudsendelsen.
Samtalen mellem kunden og butikspersonalet blev optaget  

 på lydbånd som dokumentation for forholdet.
Efterfølgende  

 gjorde journalisten opmærksom på, at samtalen var optaget  

 på lydbånd og bad om en kommentar til citat.
Dette ønske  

 afviste personalet, men journalisten hørte i 20 minutter på  

 forretningens version og gengav denne i indslaget.
 TvDanmark/Kanal 2 har videre afvist, at der har  

 været bragt urigtige oplysninger i indslaget.
 TvDanmark/Kanal 2 har endelig anført, at der ikke  

 er brugt skjult kamera, men er filmet med almindeligt synligt optageudstyr  

 på offentligt tilgængelige områder.
 I sagens behandling har følgende  

 nævnsmedlemmer deltaget: Per Sørensen, Aage Lundgaard, Tage  

 Clausen og Preben Sørensen.
 Pressenævnet udtaler:
 Pressenævnet bemærker indledningsvis, at  

 nævnet ikke har mulighed for at foretage en bevismæssig  

 bedømmelse af faktiske forhold, som parterne er uenige om.
 Nævnet kan derfor ikke udtale sig om, hvorvidt  

 klageren er blevet bedt om en kommentar til citat.
 Nævnet kan imidlertid konstatere, at TvDanmark/Kanal  

 2 ikke har citeret klageren i udsendelsen, men alene har bragt klagerens  

 opfattelse i form af den samtale, der blev optaget uden klagerens  

 vidende.
Pressenævnet konstaterer i tilknytning hertil, at  

 der i indslaget er bragt optagelser, der er foretaget med skjult kamera og  

 skjult mikrofon.
Det er i den forbindelse ikke afgørende, hvor  

 optageudstyret befandt sig, når det ikke var synligt for de personer,  

 der blev optaget.
Det er som udgangspunkt betænkeligt at bringe  

 skjulte optagelser uden efterfølgende samtykke.
En sådan  

 fremgangsmåde kan kun være berettiget efter en nøje  

 afvejning i hvert enkelt tilfælde af den samfundsmæssige  

 interesse i forhold til den enkeltes krav på beskyttelse.
 Tv-stationen kunne have bragt et indslag med belysning af  

 forbrugermæssige interesser uden anvendelse af skjult kamera og skjulte  

 lydoptagelser.
 Herefter finder nævnet, at god presseskik er  

 tilsidesat, og nævnet udtaler sin kritik af TvDanmark/Kanal 2.
I medfør af medieansvarslovens § 49  

 pålægges det herefter den ansvarshavende redaktør af  

 TvDanmark/Kanal 2 at offentliggøre følgende "Kendelse fra Pressenævnet:
 Pressenævnet har udtalt kritik af TvDanmark/Kanal 2  

 på grund af et indslag, der blev bragt i Lokal Rapporten den 4.  

 november 1998.
 I indslaget blev omtalt de vanskeligheder, en kvinde fra  

 Amager havde haft i sit forsøg på at få penge tilbage for  

 nogle Ecco sko, hun havde købt på udsalg, og som havde  

 forskellig størrelse.
 Ecco Amager har klaget til Pressenævnet over  

 indslaget, som forretningen anså for at være i strid med god  

 presseskik.
 Pressenævnet har i anledning af klagen konstateret,  

 at der i indslaget blev bragt skjulte lyd- og billedoptagelser fra  

 forretningen.
Nævnet har herefter udtalt, at det som udgangspunkt  

 er betænkeligt at bringe skjulte optagelser uden efterfølgende  

 samtykke.
En sådan fremgangsmåde kan kun være berettiget  

 efter en nøje afvejning i hvert enkelt tilfælde af den  

 samfundsmæssige interesse i forhold til den enkeltes krav på  

 beskyttelse.
 Tv-stationen kunne have bragt et indslag med belysning af  

 forbrugermæssige interesser uden anvendelse af skjult kamera og skjulte  

 lydoptagelser.
 God presseskik er derfor tilsidesat i forbindelse med  

 indslaget, og nævnet udtaler sin kritik af TvDanmark/Kanal 2.
 København, den 3. februar 1999.
Per Sørensen, Aage Lundgaard, Tage Clausen og  

 Preben Sørensen." Afsagt den 3. februar 1999.
