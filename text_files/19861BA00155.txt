Nr BSF 155 Forslag til folketingsbeslutning om udvidelse af uddannelseskapaciteten på  

 de pædagogiske uddannelser Fremsat af Hanne Thanning Jacobsen (SF) Agerschou (SF) Ingerlise Koefoed  

 (SF) Stillinger (SF) Ebba Strange (SF) den 21. april 1987 Folketinget opfordrer regeringen til at sikre et større antal uddannede børnehave-, fritids- og socialpædagoger ved, at optagelseskapaciteten på børnehave- og fritidspædagogseminarierne udvides i undervisningsåret 1987-88 fra 70 til 84 spor, og ved, at optagelseskapaciteten på de socialpædagogiske seminarier udvides i undervisningsåret 1987-88 fra 50 til 54 spor.
BEMÆRKNINGER TIL FORSLAGET Uddannelsesrådet for Børnehave- og Fritidspædagoguddannelsen har den 19. marts 1987 opfordret undervisningsministeren til at udvide optagelseskapaciteten på disse seminarier fra de nuværende 70 spor til 84 spor.
En tilsvarende opfordring er fremsat af Uddannelsesrådet i 1986.
De senest fremkomne prognoser giver anledning til at frygte, at der om få år vil være en alvorlig mangel på pædagoger.
Således har Undervisningsministeriet skønnet, at der i 1995 vil være behov for ca. 14.000 flere pædagoger, end der var i arbejde i 1986. Børne- og Ungdomspædagogernes Landsforbund og Seminarielærerforeningen skønner, at behovet vil være endnu større.
Sådanne prognoser er naturligvis usikre, men der er enighed om, at beskæftigelsesudsigterne for pædagoger i dag må vurderes langt lysere, end man turde gøre for blot 3 år siden.
I den situation vil det være uforsvarligt, om optagelseskapaciteten på seminarierne er så lille, at den forhindrer mange unge i at få en uddannelse på dette område.
Til grund for den prognose, Undervisningsministeriet har udarbejdet, ligger bl.a. et skøn fra Socialstyrelsen, som forudser, at der i de nærmeste år vil være en fortsat tendens i kommunerne til, at man lokalt ønsker, at en voksende andel af de ansatte i børneinstitutionerne skal have en pædagogisk uddannelse.
Hvis kommunernes ønsker går i denne retning, finder forslagsstillerne ikke, at seminariekapaciteten skal være en bremse for udviklingen.
Forslagsstillerne har også hæftet sig ved, at Undervisningsministeriet i sin prognose regner med en uændret beskæftigelse af pædagoger i folkeskolen.
Forslagsstillerne er enige med de faglige organisationer i, at den samordnede indskoling og etableringen af nye skolefritidsordninger peger i retning af, at der vil være en voksende efterspørgsel efter uddannede pædagoger til arbejde i skolesektoren.
 Allerede i dag er der mangel på pædagoger mange steder i landet.
Eksempelvis er det vanskeligt de fleste steder at få vikarjob besat med uddannede pædagoger, og f.eks. i Københavns Amt, Sønderjyllands Amt, Ringkøbing Amt og Ribe Amt er det også vanskeligt at få faste stillinger besat med pædagogisk arbejdskraft.
Den eksisterende arbejdsløshed har overvejende form af deltidsledighed i forbindelse med, at kommunerne har oprettet pædagogstillinger på deltid med uhensigtsmæssigt timetal.
Selv om der er arbejdsløshed blandt pædagogerne i visse dele af landet, f.eks. i Vestsjælland, er der i dag også 2-3.000 stillinger, som er normeret til pædagoger, men som har måttet besættes med ikke-uddannede.
Folketinget vedtog den 29. januar 1987 en dagsorden om, at indsatsen over for familier med handicappede børn skulle forstærkes (Folketingets forhandlinger sp. 6562). Regeringens tværfaglige arbejdsgruppe skal desuden inden den 1. januar 1988 fremlægge en plan for en forstærket og prioriteret indsats for børn.
Hvis mangelen på pædagoger øges, vil det skabe alvorlige hindringer for kommunernes udbygning med gode børneinstitutioner, ligesom det f.eks. vil kunne blive vanskeligt at rekruttere uddannet arbejdskraft til institutioner for psykisk udviklingshæmmede som for handicappede i øvrigt.
Siden 1982 er den nuværende kapacitet på børnehave- og fritidspædagogseminarierne reduceret fra 102 til 70 spor.
Når Uddannelsesrådet foreslår en udvidelse til 84 spor, hænger det sammen med, at denne optagelseskapacitet umiddelbart vil kunne reetableres allerede fra efteråret 1987. Optagelseskapaciteten bør imidlertid sættes yderligere i vejret fra 1988.
Også på socialpædagoguddannelsen vil optagelseskapaciteten kunne øges på de nuværende seminarier fra 50 til 54 spor.
Forslagsstillerne mener på denne baggrund, at der bør ske en udvidelse i efteråret 1987 med 14 spor på børnehave- og fritidspædagoguddannelsen og med 4 spor på den socialpædagogiske uddannelse.
Samtidig bør Undervisningsministeriet fremskynde arbejdet med et forbedret prognosegrundlag med henblik på at vurdere behovet for en yderligere udvidelse af kapaciteten i 1988.
