Nr LSF 139 Forslag til Lov om ændring af lov om ligebehandling af mænd og kvinder med  

 hensyn til beskæftigelse og barselorlov m.v. (Afskaffelse af arbejdsmarkedets  

 parters vetoret) Fremsat af Anne Baastrup (SF) Aage Frandsen (SF) Jes Lunde (SF) Kjeld  

 Rahbæk Møller (SF) den 12. december 1997 § 1 I lov om ligebehandling af mænd og kvinder med hensyn til beskæftigelse og  

 barselorlov m.v., jf. lovbekendtgørelse nr. 875 af 17. oktober 1994,  

 foretages følgende ændring:
 1. § 13, stk. 3, affattes således:
»Stk. 3. En tilladelse i henhold til stk. 2 forudsætter  

 tilslutning fra et flertal af repræsentanterne i Ligestillingsrådet.« § 2 Loven træder i kraft dagen efter bekendtgørelsen i Lovtidende.
Bemærkninger til lovforslaget Almindelige bemærkninger Lov om ligebehandling af mænd og kvinder med hensyn til beskæftigelse og  

 barselorlov m.v. indeholder en dispensationsbestemmelse (§ 13), der  

 indebærer, at bestemmelserne i §§ 2-6 om, at mænd og kvinder skal behandles  

 lige, kan fraviges.
Ligestillingsrådet kan efter indhentet udtalelse fra den minister,  

 hvorunder spørgsmålet hører, tillade foranstaltninger, der fraviger §§ 2-6  

 med henblik på at fremme lige muligheder for mænd og kvinder.  

 Dispensationsbestemmelsen betyder, at der kan gives tilladelse til positive  

 særforanstaltninger.
Imidlertid forudsætter en sådan tilladelse tilslutning  

 fra arbejdsmarkedets parters repræsentanter i Ligestillingsrådet, som på  

 denne måde får vetoret i spørgsmål om dispensation fra reglerne om positiv  

 særbehandling.
Lovforslaget sigter mod at ændre denne regel, så arbejdsmarkedets parters  

 repræsentanters vetoret i dispensationssager afskaffes og en tilladelse i  

 stedet forudsætter tilslutning fra et flertal af repræsentanterne i  

 Ligestillingsrådet.
Reglen ønskes ændret, fordi vetoretten har blokeret for  

 initiativer og forsøg, der har haft til hensigt at fremme lige muligheder for  

 mænd og kvinder ved at afhjælpe faktiske uligheder på et givent felt.
Efter  

 forslagsstillernes mening er det nødvendigt med positive særforanstaltninger  

 i enkelte tilfælde for at rette op på uligheder og sikre det  

 underrepræsenterede køn.
EF-Domstolens afgørelse i Marschallsagen Den 11. november 1997 afsagde EF-Domstolen en dom, der skaber klarhed over  

 adgangen til at lave bestemmelser om positiv særbehandling af kvinder  

 (henholdsvis mænd) ved ansættelser og forfremmelser.
Marschallsagen vedrørte lovligheden af en lovbestemmelse om positiv  

 særbehandling af kvinder i forbindelse med forfremmelse i offentlige  

 stillinger i delstaten Land Nordrhein-Westfalen i Tyskland.
Det drejede sig  

 om en mandlig tjenestemandsansat lærer, H.
Marschall, som ikke blev  

 forfremmet, da en lige så velkvalificeret kvinde fik stillingen som følge af  

 en lovbestemmelse i delstatens tjenestemandslov med følgende indhold:
»Såfremt der inden for den kompetente forfremmelsesmyndigheds område  

 i en stillingsgruppe, hvortil forfremmelse kan ske, er beskæftiget færre  

 kvinder end mænd, skal der ved lige egnethed, kundskaber og faglig indsats  

 gives en fortrinsstilling til kvinder, medmindre der er forhold knyttet til  

 en mandlig medansøgers person, der vejer tungere.« Dommen fastslog, at artikel 2, stk. 1 og 4, i ligebehandlingsdirektivet  

 ikke er til hinder for en national regel som den ovenfor citerede, hvorefter  

 der inden for det offentlige, såfremt der i den enkelte stillingsgruppe,  

 hvortil forfremmelse kan ske, er beskæftiget færre kvinder end mænd, skal  

 gives kvinder en fortrinsstilling, når ansøgere af forskelligt køn er lige  

 kvalificerede m.h.t. egnethed, kundskaber og faglig indsats, medmindre der er  

 forhold knyttet til en mandlig medansøgers person, der vejer tungere.
 Det forudsættes, at den nationale regel i hvert konkret tilfælde  

 garanterer de mandlige ansøgere, der er lige så kvalificerede som de  

 kvindelige ansøgere, at ansøgningerne vurderes objektivt under hensyntagen  

 til alle kriterier vedrørende den enkelte ansøgers person.
 Der skal ses bort fra de kvindelige ansøgeres fortrinsstilling, såfremt en  

 mandlig ansøger ud fra et eller flere af disse kriterier bør foretrækkes.  

 Desuden må disse kriterier ikke være diskriminerende over for de kvindelige  

 ansøgere.
 EF-Domstolens dom går derfor imod sagsøger.
Det er således nu - under de nævnte forudsætninger - afklaret, at det er  

 acceptabelt at gennemføre regler om positiv særbehandling af kvinder.
Siden  

 Kalankedommen i 1995 fastslog, at en bestemmelse, som automatisk giver  

 kvinder en absolut og ubetinget fortrinsstilling ved ansættelse eller  

 forfremmelse i sektorer, hvor kvinder er underrepræsenteret og kvindens og  

 mandens kvalifikationer er lige, er i strid med ligebehandlingsdirektivet,  

 har der været uklarhed omkring retstilstanden.
I Kalankesagen mente  

 Domstolen, at den nationale ordning gik videre end til at fremme lige  

 muligheder og dermed overskred grænserne for den undtagelse, der er fastsat i  

 ligestillingsdirektivets artikel 2, stk. 4. Domstolen afviste således kun  

 kvotesystemer, som var usmidige og ikke gav mulighed for at se på  

 individuelle omstændigheder.
Med afgørelsen i Marschallsagen er det således afklaret, at det er  

 acceptabelt at gennemføre regler om positiv særbehandling af kvinder.
Men den  

 nuværende regel om arbejdsmarkedets parters repræsentanters vetoret i  

 spørgsmål om dispensation fra reglerne om positiv særbehandling blokerer for  

 tiltag, der ville kunne fremme lige muligheder.
Derfor bør den afskaffes.
 Eksempler på dispensationssager forelagt Ligestillingsrådet, hvor  

 vetoretten er blevet benyttet:
I december 1995 ansøgte Statens Samfundsvidenskabelige Forskningsråd om  

 dispensation fra ligebehandlingslovens § 6 til at opslå fem 5-årige  

 forskningsadjunkturer/forskningslektorater til kvinder inden for det  

 samfundsvidenskabelige område.
Formålet var dels at sætte  

 ligestillingsproblemer i fokus inden for et af de områder på arbejdsmarkedet,  

 som er præget af store kønsskævheder, og hvor udviklingen samtidig går  

 langsomt, og dels at give en række kvindelige forskere inden for  

 samfundsvidenskaberne mulighed for i de kommende år at besætte faste  

 stillinger og på længere sigt professoraterne inden for området.  

 Forskningsrådet havde oplyst, at man ville lægge vægt på, at de forskere, der  

 blev udvalgt til de opslåede stillinger, skulle gennemgå en faglig vurdering  

 efter de almindeligt gældende regler for ansættelse i  

 forskningsadjunkt/forskningslektorstillinger.
 Forskningsministeren udtalte, at ligebehandlingslovens  

 dispensationsbestemmelse i dette tilfælde kunne anvendes sådan, at de 5  

 forskerstillinger opslås til kvindelige forskere.
 Ligestillingsrådet kunne på sit møde i august 1996 ikke imødekomme  

 Forskningsrådets ansøgning, idet FTF's og DA's repræsentanter i  

 Ligestillingsrådets arbejdsmarkedsudvalg ikke kunne tilslutte sig  

 ansøgningen.
Senest har arbejdsmarkedets parters repræsentanter i Ligestillingsrådet  

 benyttet vetoretten ved behandling af en ansøgning fra Roskilde  

 Universitetscenter.
Universitetet ønskede tilladelse til brug af positiv  

 særbehandling af kvindelige ansøgere ved tildeling af  

 forskeruddannelsesstipendiater og ved ansættelse af kandidatstipendiater,  

 adjunkter, undervisningsassistenter og eksterne lektorer.
Dansk  

 Arbejdsgiverforenings repræsentant i Ligestillingsrådet kunne ikke give sin  

 tilslutning til ansøgningen.
Roskilde Universitetscenter har en handlingsplan for ligestilling med en  

 målsætning om, at 50 pct. af alle stipendier og nyansættelser inden for de  

 nævnte ansættelseskategorier sker med kvindelige ansøgere.
Da det ikke havde  

 været muligt at opfylde dette mål efter de sædvanlige udvælgelseskriterier i  

 handlingsplanens 1. delperiode, ønskede man i 2. delperiode tilladelse til at  

 anvende positiv særbehandling af kvindelige ansøgere.
Dette medfører ifølge  

 handlingsplanen, at den eller de bedst kvalificerede kvindelige ansøgere  

 ansættes, selv om der er bedre kvalificerede mandlige ansøgere, forudsat at  

 de pågældende kvindelige ansøgere opfylder de nødvendige kvalifikationskrav.
 Roskilde Universitetscenter ønskede at anvende formuleringen  

 »Roskilde Universitetscenter har som led i sin ligestillingspolitik  

 vedtaget at denne stilling kun må besættes med en kvindelig ansøger.«  

 Dansk Arbejdsgiverforening fik under behandlingen i Ligestillingsrådet  

 anført, at man kun vil medvirke til at anbefale, at der i forbindelse med  

 stillingsopslag og lignende gøres opmærksom på, at man er særlig interesseret  

 i ansøgninger fra kvinder, ligesom Dansk Arbejdsgiverforening ikke har  

 indvendinger imod, at man i tilfælde, hvor en mandlig og en kvindelig ansøger  

 findes lige kvalificerede, vil foretrække den kvindelige ansøger.
 I dette tilfælde medfører vetoretten, at Roskilde Universitetscenter må  

 opgive brugen af positiv særbehandling for at rette op på kønsskævheden i  

 personalegruppen, som fremgår af følgende oversigt:
 Roskilde Universitetscenters fordeling af medarbejdere på køn 1989 og  

 1993 :
For det teknisk-administrative personales vedkommende udgjorde kvinders  

 andel henholdsvis 77 pct. og 74 pct.
Inden for denne personalekategori vil  

 der således i givet fald blive tale om positiv særbehandling for mandlige  

 ansøgere.
Bemærkninger til lovforslagets enkelte bestemmelser Til § 1 Til nr. 1 Det foreslås, at Ligestillingsrådet kan tillade foranstaltninger, der  

 indebærer en fravigelse af reglerne i lovens §§ 2-6, når der er tilslutning  

 hertil fra et flertal af repræsentanterne i Ligestillingsrådet.
Dette  

 indebærer, at det ikke længere skal være nødvendigt med tilslutning fra  

 repræsentanterne for arbejdsmarkedets parter.
Til § 2 Det foreslås, at loven træder i kraft dagen efter bekendtgørelsen i  

 Lovtidende.
Skriftlig fremsættelse Anne Baastrup (SF):
 Som ordfører for forslagsstillerne tillader jeg mig herved at fremsætte:
 Forslag til lov om ændring af lov om ligebehandling af mænd og kvinder  

 med hensyn til beskæftigelse og barselorlov m.v. (Afskaffelse af  

 arbejdsmarkedets parters vetoret).
(Lovforslag nr.
L 139).
 Jeg henviser i øvrigt til de bemærkninger, der ledsager lovforslaget, og  

 anbefaler det til Tingets velvillige behandling.
