Bekendtgørelse om sikringsmæssige foranstaltninger for nukleart materiale og nukleare anlæg og udarbejdelse af sikringsplaner I medfør af § 37 c, stk. 2, og § 70, stk. 5, i beredskabsloven, jf. lovbekendtgørelse nr. 660 af 10. juni 2009, som senest ændret ved lov nr. 1720 af 27. december 2016, fastsættes:
Kapitel 1 Definitioner § 1. I denne bekendtgørelse forstås ved:
 1) Nukleart materiale:
 a) Plutonium med undtagelse af det, hvor koncentrationen af plutonium-238 overstiger 80 %.
 b) Uran-233.
 c) Uran beriget med isotopen 235 eller 233 i form af uran med et indhold af isotopen 235 eller 233 eller begge i en mængde, hvor størrelsesforholdet af summen af disse isotoper i forhold til isotopen 238 overstiger størrelsesforholdet mellem isotopen 235 og isotopen 238, som det forekommer i naturen.
 d) Uran med den samme isotopsammensætning som i naturligt forekommende uran, dog med undtagelse af malm eller rester af malm.
 e) Et hvilket som helst materiale, der indeholder en eller flere af ovenstående.
 2) Nukleare anlæg: Anlæg, inklusiv tilknyttede bygninger og udstyr, som er indrettet til at nukleart materiale, der udnyttes til fredelige formål, kan produceres, forarbejdes, anvendes, håndteres, opbevares eller bortskaffes, hvis skade på eller forstyrrelse af anlægget kan føre til væsentlig bestråling eller betydeligt udslip af radioaktive stoffer.
 3) Sabotage mod nukleart materiale eller nukleart anlæg: Enhver forsætlig handling rettet mod nukleart materiale under brug, opbevaring eller transport eller et nukleart anlæg, når handlingen direkte eller indirekte kan udgøre en risiko for personale, offentligheden eller miljøet i form af udsættelse for stråling eller udslip af radioaktive stoffer.
 4) Transport: Overførsel af et parti nukleart materiale med et hvilket som helst transportmiddel, hvor overførslen skal påbegyndes med afsendelse fra én facilitet og afsluttes med modtagelse på en anden facilitet.
 5) International transport: En transport, som skal påbegyndes af afsenderen med afgang fra en facilitet i én stat, og som skal afsluttes med ankomst til den endelige destination hos modtageren på en facilitet i en anden stat.
 6) Sikringsplan: Et dokument, der indeholder både en oversigt og en udførlig beskrivelse af de sikringsmæssige foranstaltninger, der træffes for at modvirke tyveri eller anden uretmæssig tilegnelse af nukleart materiale og sabotage mod nukleart materiale og nukleare anlæg.
Kapitel 2 Sikringsmæssige foranstaltninger Nukleart materiale § 2. For at beskytte nukleart materiale mod tyveri eller anden uretmæssig tilegnelse og sabotage under transport i og gennem Danmark skal der for nukleart materiale, som er kategoriseret i bilag 1, træffes de sikringsmæssige foranstaltninger, som fremgår af § 3, stk. 1-2. Tilsvarende gælder ved transport, der gennemføres uden for Danmark med dansk indregistreret fly eller skib.
 Stk. 2. For andet nukleart materiale under transport i og gennem Danmark skal der træffes de sikringsmæssige foranstaltninger, som fremgår af § 3, stk. 3. Tilsvarende gælder ved transport, der gennemføres uden for Danmark med dansk indregistreret fly eller skib.
§ 3. For nukleart materiale i kategori III og II, jf. bilag 1, skal der forud for gennemførelse af transport være indgået aftaler mellem afsender, modtager og transportør angående tidspunkt for gennemførelse og forventede ankomsttider til fastlagte kontrolpunkter, procedurer for overdragelse af nukleart materiale, der skal være konstant sporing til bestemmelse af position, og der skal etableres kontakt til Beredskabsstyrelsen med faste intervaller for at oplyse om status for transportens gennemførelse.
Der skal endvidere forud for gennemførelse af international transport være indgået aftale om procedurer for overgang af ansvar for sikringsmæssige foranstaltninger for transporten mellem fysiske eller juridiske personer, som er underlagt myndigheders kompetence i henholdsvis eksport- og importland angående beskyttelse af nukleart materiale.
 Stk. 2. For nukleart materiale i kategori I, jf. bilag 1, skal der træffes samme sikringsmæssige foranstaltninger som for nukleart materiale i kategorierne III og II, jf. stk. 1. Transporten skal desuden være under ledsagelse af eskorte, som er i direkte forbindelse med relevant politimyndighed.
 Stk. 3. For naturligt uran, med undtagelse af malm eller rester af malm, i mængder af mere end 500 kg skal der træffes samme sikringsmæssige foranstaltninger som efter stk. 1.
 § 4. For at beskytte nukleart materiale, der i forbindelse med gennemførelse af transport er under midlertidig opbevaring, mod tyveri eller anden uretmæssig tilegnelse og sabotage, skal der, udover de foranstaltninger, der skal træffes under selve transporten efter § 3, træffes følgende sikringsmæssige foranstaltninger:
1) Nukleart materiale i kategori III og II, jf. bilag 1, skal opbevares inden for et område, hvortil adgang er kontrolleret, og som er under konstant elektronisk overvågning eller under opsyn af vagter.
Området skal være omgivet af en eller flere fysiske barrierer med et begrænset antal ind- og udgange, eller inden for et område med tilsvarende grad af sikring.
 2) Nukleart materiale i kategori I, jf. bilag 1, skal opbevares i et område efter nr. 1. Området skal være under opsyn af vagter, som skal være i direkte forbindelse med relevant politimyndighed, og der må alene være adgang til området for personer, der som minimum er sikkerhedsgodkendt til klassifikationsgraden FORTROLIGT i overensstemmelse med Justitsministeriets cirkulære om sikkerhedsbeskyttelse af informationer af fælles interesse for landene i NATO eller EU, andre klassificerede informationer samt informationer af sikkerhedsmæssig beskyttelsesinteresse i øvrigt (sikkerhedscirkulæret).
 3) For naturligt uran, med undtagelse af malm eller rester af malm, i mængder af mere end 500 kg skal der træffes tilsvarende foranstaltninger som efter nr. 1.
 § 5. For at beskytte nukleart materiale, der er i brug eller under opbevaring, mod tyveri eller anden uretmæssig tilegnelse og sabotage skal der træffes følgende sikringsmæssige foranstaltninger:
1) For nukleart materiale i kategori III og II, jf. bilag 1, skal adgang til den facilitet, hvor nukleart materiale bruges eller opbevares, være kontrolleret.
Den pågældende facilitet skal være under konstant elektronisk overvågning eller under opsyn af vagter, og den pågældende facilitet skal være omgivet af en fysisk barriere med et begrænset antal ind- og udgange.
 2) For nukleart materiale i kategori I, jf. bilag 1, skal den facilitet, hvor nukleart materiale bruges eller opbevares, være omfattet af samme sikringsmæssige foranstaltninger, som for nukleart materiale i kategori III og II, jf. nr. 1. Den pågældende facilitet skal være under opsyn af vagter, som skal være i direkte forbindelse med relevant politimyndighed, og der må alene være adgang til den pågældende facilitet for personer, der som minimum er sikkerhedsgodkendt til klassifikationsgraden FORTROLIGT i overensstemmelse med Justitsministeriets cirkulære om sikkerhedsbeskyttelse af informationer af fælles interesse for landene i NATO eller EU, andre klassificerede informationer samt informationer af sikkerhedsmæssig beskyttelsesinteresse i øvrigt (sikkerhedscirkulæret).
 3) For naturligt uran, med undtagelse af malm eller rester af malm, i mængder af mere end 500 kg skal adgang til den pågældende facilitet være omfattet af samme sikringsmæssige foranstaltninger som efter nr. 1.
Nukleare anlæg § 6. For at beskytte nukleare anlæg mod sabotage skal der træffes følgende sikringsmæssige foranstaltninger:
1) For nukleare anlæg, hvor nukleart materiale i kategori III og II, jf. bilag 1, produceres, forarbejdes, anvendes, håndteres, opbevares eller bortskaffes, skal adgang til anlægget være kontrolleret.
Anlægget skal være under konstant elektronisk overvågning eller under opsyn af vagter, og anlægget skal være omgivet af en eller flere fysiske barrierer med et begrænset antal ind- og udgange.
 2) For nukleare anlæg, hvor nukleart materiale i kategori I, jf. bilag 1,produceres, forarbejdes, anvendes, håndteres, opbevares eller bortskaffes, skal der træffes samme sikringsmæssige foranstaltninger som efter nr. 1. Anlægget skal desuden være under opsyn af vagter, som skal være i direkte forbindelse med relevant politimyndighed, og der må alene være adgang til anlægget for personer, der som minimum er sikkerhedsgodkendt til klassifikationsgraden FORTROLIGT i overensstemmelse med Justitsministeriets cirkulære om sikkerhedsbeskyttelse af informationer af fælles interesse for landene i NATO eller EU, andre klassificerede informationer samt informationer af sikkerhedsmæssig beskyttelsesinteresse i øvrigt (sikkerhedscirkulæret).
 3) For nukleare anlæg, hvor naturligt uran, med undtagelse af malm eller rester af malm, i mængder af mere end 500 kg produceres, forarbejdes, anvendes, håndteres, opbevares eller bortskaffes, skal der træffes samme sikringsmæssige foranstaltninger som efter nr. 1.
Kapitel 3 Sikringsplaner § 7. Sikringsmæssige foranstaltninger efter §§ 3-6 skal fremgå af en sikringsplan, som skal indsendes til og godkendes af Beredskabsstyrelsen forud for brug, opbevaring eller transport af nukleart materiale og forud for drift af nukleart anlæg.
 Stk. 2. Den nærmere udformning af sikringsmæssige foranstaltninger, herunder dimensionering og konkret implementering af disse, skal beskrives udførligt i sikringsplanen.
 Stk. 3. De forhold og de konkrete risici, som danner grundlag for udformning og dimensionering af sikringsmæssige foranstaltninger, skal beskrives udførligt i sikringsplanen.
 Stk. 4. En sikringsplan vedrørende transport af nukleart materiale skal i øvrigt indeholde følgende:
 1) Angivelse af afsender i form af oplysninger om ansvarlig fysisk eller juridisk person.
 2) Angivelse af modtager i form af oplysninger om ansvarlig fysisk eller juridisk person.
 3) Opgørelse af type og mængde af nukleart materiale og beskrivelse af emballering.
 4) Beskrivelse af transportens samlede forløb, herunder afsendelsessted, kontrolpunkter og endelig destination.
 5) Beskrivelse af præcis rute- og tidsplan.
 6) Procedure for reaktion og alarmering ved hændelser af sikringsmæssig betydning.
 Stk. 5. En sikringsplan vedrørende brug eller opbevaring af nukleart materiale skal, udover det, der er anført i stk. 1-3, indeholde følgende:
 1) En beskrivelse af den facilitet, herunder en nærmere beskrivelse af de bygninger, hvor nukleart materiale bruges eller opbevares.
 2) En beskrivelse af ejerforhold i form af angivelse af oplysninger om fysisk eller juridisk person.
 3) Angivelse af den sikringsansvarlige person.
 4) Beskrivelse af adgangsforhold.
 5) Overordnet beskrivelse af driftsprogram i form af oplysninger om produktion, forarbejdning, anvendelse, håndtering, opbevaring eller bortskaffelse af nukleart materiale, herunder om type og mængde af nukleart materiale.
 6) Beskrivelse af procedure for mængdekontrol.
 7) Beskrivelse af procedure for registrering af afsendelse og modtagelse af nukleart materiale.
 8) Procedure for reaktion og alarmering ved hændelser af sikringsmæssig betydning.
 Stk. 6. En sikringsplan vedrørende et nukleart anlæg skal, udover det, der er anført i stk. 1-3, indeholde følgende:
 1) En beskrivelse af anlægget, herunder en nærmere beskrivelse af de bygninger, hvor nukleart materiale produceres, forarbejdes, anvendes, håndteres, opbevares eller bortskaffes.
 2) En beskrivelse af ejerforhold (ansvarlig fysisk eller juridisk person).
 3) Beskrivelse af daglig ledelse (sikringsansvarlig).
 4) Beskrivelse af adgangsforhold til anlægget.
 5) Procedure for reaktion og alarmering ved hændelser af sikringsmæssig betydning.
Stk. 7. Sikringsplanen skal udarbejdes som en selvstændig plan, men kan indgå som en selvstændig del af en samlet plan for sikringsmæssige og beredskabsmæssige forhold.
Hvis sikringsplanen indgår som en selvstændig del af en samlet plan for sikringsmæssige og beredskabsmæssige forhold, skal kun denne del fremsendes til og godkendes af Beredskabsstyrelsen.
 Stk. 8. Ændrer de forhold, der har ligget til grund for godkendelse af en sikringsplan, sig væsentligt efterfølgende, skal en revideret sikringsplan godkendes af Beredskabsstyrelsen.
 Stk. 9. Beredskabsstyrelsen kan træffe afgørelse om, at godkendelse af en sikringsplan bortfalder, såfremt den, der bruger, opbevarer, eller transporterer nukleart materiale, eller den, der driver et nukleart anlæg, ikke inden en nærmere angivet frist har indsendt og opnået godkendelse af en revideret sikringsplan, jf. stk. 8.
 Stk. 10. Sikringsplanen skal fremsendes i en dansk eller engelsk sprogversion.
 Stk. 11. Sikringsplanen skal fremsendes, behandles og opbevares som TIL TJENESTEBRUG i overensstemmelse med Justitsministeriets cirkulære om sikkerhedsbeskyttelse af informationer af fælles interesse for landene i NATO eller EU, andre klassificerede informationer samt informationer af sikkerhedsmæssig beskyttelsesinteresse i øvrigt (sikkerhedscirkulæret).
Kapitel 4 Straffebestemmelser § 8. Medmindre højere straf er forskyldt efter anden lovgivning, straffes med bøde 1) den, der undlader at træffe sikringsmæssige foranstaltninger efter §§ 3-6, 2) den, der undlader at indsende sikringsplan, jf. § 7, og 3) den, der uden godkendelse af sikringsplan, jf. § 7, gennemfører aktiviteter, for hvilke der efter §§ 3-6 skal træffes sikringsmæssige foranstaltninger.
 Stk. 2. Forsøg på overtrædelser efter stk. 1 straffes med bøde.
 Stk. 3. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Kapitel 5 Ikrafttrædelses- og overgangsbestemmelser § 9. Bekendtgørelsen træder i kraft den 1. januar 2017.
 Stk. 2. Godkendelse af en sikringsplan, som Beredskabsstyrelsen før den 1. januar 2017 har meddelt til den, der bruger, opbevarer eller transporterer nukleart materiale, og den, der driver et nukleart anlæg, forbliver gyldige indtil den 1. juni 2017, hvorefter der skal foreligge en sikringsplan, som er godkendt efter § 7, stk. 1.
Beredskabsstyrelsen, den 27. december 2016 Henning Thiesen / Jimmy Thomsen Bilag 1 a)       Plutonium med undtagelse af det, hvor koncentrationen af plutonium-238 overstiger 80 %.
 b)       Materiale, der ikke er bestrålet i en reaktor eller materiale, der er bestrålet i en reaktor, men med et strålingsniveau, der er lig med eller mindre end 1 gray/time i en afstand af 1 meter uafskærmet.
 c)       Andet brændsel, der på baggrund af sit oprindelige indhold af fissilt materiale er klassificeret som kategori I og II inden bestråling, kan gå en kategori ned, hvis strålingsniveauet fra brændslet overstiger 1 gray/time på en meters afstand uafskærmet.
