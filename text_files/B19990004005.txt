Bekendtgørelse om kongruens og  

 lokalisering1) I medfør af § 130, § 260, stk. 3, og § 261i lov om  

 forsikringsvirksomhed, jf. lovbekendtgørelse nr. 746 af 6. august 1996  

 samt § 48 og § 71, stk. 4-5, i lov om tilsyn med  

 firmapensionskasser, jf. lovbekendtgørelse nr. 743 af 18. september  

 1997 med senere ændringer, fastsættes:
 § 1. Denne bekendtgørelse finder anvendelse  

 på tværgående pensionskasser, firmapensionskasser samt  

 forsikringsselskaber med vedtægtsmæssigt hjemsted her i  

 landet.
 § 2. Ved kongruens forstås dækning af  

 forpligtelser, der skal indfries i en bestemt valuta, jf. § 3, ved  

 aktiver i denne samme valuta, jf. § 4.
 § 3. Ved bestemmelsen af, i hvilken valuta et  

 forsikringsselskab eller en pensionskasse skal indfri sine forpligtelser,  

 gælder følgende regler:
 1)	Hvis forsikringssummen er udtrykt i en bestemt valuta, skal  

 forsikringsselskabet eller pensionskassen indfri sine forpligtelser i denne  

 valuta.
 2)	Hvis forsikringssummen ikke er udtrykt i nogen valuta, skal  

 forsikringsselskabet eller pensionskassen indfri sine forpligtelser i  

 valutaen i det land, hvor risikoen er beliggende, jf. § 5.  

 Forsikringsselskabet eller pensionskassen kan imidlertid vælge den  

 valuta, som præmien er udtrykt i, hvis der er en rimelig begrundelse  

 for et sådant valg.
 3)	Hvis en skade anmeldes til et forsikringsselskab, og erstatningen  

 skal udbetales i en bestemt valuta, som ikke er den, der følger af nr.  

 1 eller nr. 2, skal forsikringsselskabet indfri sine forpligtelser i denne  

 valuta, især når den erstatning, som skal betales af  

 forsikringsselskabet, er fastsat ved dom eller ved aftale mellem  

 forsikringsselskabet og forsikringstageren.
 4)	Hvis en skade vurderes i en valuta, som er forsikringsselskabet  

 bekendt på forhånd, men som ikke er den valuta, der følger  

 af nr. 1 eller nr. 2, kan forsikringsselskabet indfri sine forpligtelser i  

 denne valuta.
 § 4. Ved bestemmelse af, hvilken valuta et aktiv  

 er i, gælder følgende regler:
 1)	Obligationer, gældsbreve, pantebreve, indskud i  

 kreditinstitutter og fordringer, som i øvrigt kan sidestilles med  

 disse, anses for at være udtrykt i den valuta, i hvilken de er  

 denomineret.
 2)	Aktier og andre kapitalandele anses for at være i den valuta,  

 der anvendes i det land, hvor den pågældende virksomhed er  

 hjemmehørende, jf. dog stk. 2 og 3.
 3)	Fast ejendom anses for at være i samme valuta som den valuta,  

 der anvendes i det land, hvor den pågældende ejendom er  

 beliggende.
 Stk. 2. For andele i kollektive investeringer, kapitalandele i  

 kapitalformidlingsselskaber eller datterselskaber eller andele i  

 investeringsforeninger eller specialforeninger gælder  

 følgende:
 1)	Værdien af andele m.v. kan fordeles mellem forskellige  

 valutaer i overensstemmelse med fordelingen af de underliggende aktiver efter  

 reglerne i stk. 1.
 2)	Er mindst 80 pct. af de underliggende aktiver permanent udtrykt i en  

 bestemt valuta efter reglerne i stk. 1, kan andelen anses for udtrykt i denne  

 valuta.
 3)	Hvis der ikke løbende foreligger dokumentation for de  

 underliggende aktivers fordeling på valutaer efter reglerne i stk. 1,  

 anses den valuta, som andelen er udtrykt i, for ubestemt.
Stk. 3. Et aktiv i en bestemt valuta efter reglerne i  

 stk. 1-2 kan konverteres til et aktiv i en anden valuta ved hjælp  

 af valutaterminskontrakter, valutaoptionskontrakter, valutaswaps eller  

 lignende.
I kongruensmæssig øjemed forudsætter dette, at  

 konverteringen ses som helhed efter skat og afgifter.
 § 5. Ved det land, hvor risikoen er beliggende,  

 forstås:
1)	Det land, hvor det forsikrede gode befinder sig, såfremt  

 forsikringen dækker enten fast ejendom eller fast ejendom og indbo, i  

 det omfang indboet er dækket af samme forsikringspolice, 2)	det land, hvor registreringen er foretaget, såfremt  

 forsikringen vedrører et transportmiddel, der skal registreres,  

 eller 3)	det land, hvor forsikringstageren har indgået aftalen,  

 når denne er af højst 4 måneders varighed og  

 vedrører risici i forbindelse med rejser eller ferie.
 Stk. 2. I andre tilfælde end de i stk. 1, nr. 1-3,  

 anførte forstås ved det land, hvor risikoen er beliggende, det  

 land, hvor forsikringstageren har sin sædvanlige bopæl, eller,  

 hvis forsikringstageren er et selskab m.v., det land, hvor det i  

 forsikringsaftalen omhandlede selskab er beliggende.
 § 6. Mindst 80 pct. af de aktiver, der i henhold  

 til § 128, stk. 1, i lov om forsikringsvirksomhed, anvendes til  

 dækning af de samlede forsikringsmæssige hensættelser, skal  

 være kongruente i forhold til hver enkelt valuta, hvori  

 hensættelserne skal afvikles.
 Stk. 2. Bestemmelsen i stk. 1 finder ikke anvendelse  

 på aktiver, der anvendes til at dække forsikringsmæssige  

 hensættelser for livsforsikringer, der er tilknyttet investeringsfonde,  

 når selskabet ikke påtager sig nogen investeringsrisiko.
 Stk. 3. Bestemmelsen i stk 1 finder tilsvarende anvendelse for  

 firmapensionskasser på de aktiver, der i henhold til § 49 i lov om  

 tilsyn med firmapensionskasser er registreret til dækning af  

 pensionshensættelserne.
 Stk. 4. Opfyldelse af kongruenskravet efter stk. 1 og 3  

 kan undlades, såfremt forpligtelserne i den pågældende  

 valuta udgør mindre end 7 pct. af de samlede forsikringsmæssige  

 hensættelser i andre valutaer.
Stk. 5. Kravet om kongruente aktiver for så vidt  

 angår en anden EU-valuta end euro kan anses for opfyldt ved anvendelsen  

 af aktiver udtrykt i euro.
Andelen heraf må dog ikke udgøre mere  

 end 50 pct. af aktiverne til dækning af forpligtelserne i den  

 pågældende valuta efter stk. 1.
 Stk. 6. Hvis en valuta, som ikke er en EU-valuta, er  

 undergivet regulering eller overførselsrestriktioner, eller som af  

 lignende grunde ikke egner sig til investeringer til afdækning af  

 forsikringsmæssige hensættelser i denne valuta, kan der foretages  

 en investering i den anden valuta, som udsætter forsikringsselskabet  

 eller pensionskassen for den mindst mulige valutakursrisiko.
 § 7. Forsikringsselskaber eller pensionskasser,  

 der har forsikringsmæssige forpligtelser i en anden valuta end danske  

 kroner, kan opfylde kravet om kongruens for denne valuta i henhold til  

 § 6 ved anvendelse af aktiver, der ikke indgår blandt de aktiver,  

 der i øvrigt anvendes til at dække de forsikringsmæssige  

 hensættelser, når de pågældende aktiver er udtrykt i  

 samme valuta som de forsikringsmæssige forpligtelser efter  

 bestemmelserne i § 4 men ikke som følge af begrænsningerne  

 i § 128, stk. 5-8, eller § 129 i lov om forsikringsvirksomhed  

 eller § 46 a, stk. 3-6, eller § 47 i lov om tilsyn med firmapensionskasser  

 kan indgå blandt de aktiver, der anvendes til at dække de  

 forsikringsmæssige hensættelser.
 § 8. De aktiver, der i henhold til § 128,  

 stk. 1, i lov om forsikringsvirksomhed anvendes til at dække de  

 samlede forsikringsmæssige hensættelser, skal være til  

 stede (lokaliseret) i et land, som er medlem af EU eller i et andet land, som  

 har gennemført Rådets 3. skadesforsikringsdirektiv respektive 3.  

 livsforsikringsdirektiv.
 Stk. 2. De aktiver, der i henhold til § 49 i lov om  

 tilsyn med firmapensionskasser er registreret til dækning af  

 pensionshensættelserne, skal være lokaliseret her i landet.
 Stk. 3. Bestemmelserne i stk. 1 og 2 finder ikke  

 anvendelse på forsikringsmæssige hensættelser  

 vedrørende risici beliggende uden for de i stk. 1 nævnte  

 lande.
 Stk. 4. For aktiver, der er lokaliseret uden for de i stk. 1  

 nævnte lande, kan lokaliseringskravet anses for opfyldt, hvis  

 forsikringsselskabet eller pensionskassen har sikret Finanstilsynet en adgang  

 til at begrænse eller forbyde forsikringsselskabets eller  

 pensionskassens frie rådighed over aktiverne med henblik på  

 tilfælde, hvor Finanstilsynet måtte vurdere, at  

 forsikringsselskabets eller pensionskassens økonomiske situation er  

 ubetryggende.
 § 9. Forsætlig eller groft uagtsom  

 overtrædelse af §§ 6 eller 8 straffes med bøde.
 Stk. 2. Der kan pålægges selskaber m.v. (juridiske  

 personer) strafansvar efter reglerne i straffelovens 5. kapitel.
 § 10. Bekendtgørelsen træder i kraft  

 den 5. februar 1999.
 Stk. 2. Bekendtgørelse nr. 639 af 6. juli 1994 om  

 kongruens og lokalisering ophæves.
Finanstilsynet, den 20. januar 1999 Henrik Bjerre-Nielsen /Jørn Andersen 1)   

  Bekendtgørelsen indeholder bestemmelser, der gennemfører dele  

 af følgende direktiver: Rådets direktiv 73/239, EF-Tidende 1973  

 L 228 s. 3 (1. skadesforsikringsdirektiv), Rådets direktiv 79/267,  

 EF-Tidende 1979 L 63, s. 1 (1. livsforsikringsdirektiv), Rådets  

 direktiv 88/357, EF-Tidende 1988 L 172, s. 1 (2. skadesforsikringsdirektiv),  

 Rådets direktiv 92/49, EF-Tidende 1992 L 228, s. 1 (3.  

 skadesforsikringsdirektiv) samt Rådets direktiv 92/96, EF-Tidende 1992  

 L 360, s. 1 (3. livsforsikringsdirektiv).
