Ankestyrelsens principafgørelse O-47-96 om kompetence - Børn og unge-udvalget - formelle mangler - forvaltningens indstilling - valg af foranstaltning Resume:
 Børn og unge-udvalgets afgørelse om, at der uden forældrenes samtykke skulle foretages en nærmere undersøgelse af et barn under anbringelse på en institution, blev ophævet, da sagen var forelagt udvalget med en anden indstilling, som gik ud på, at barnet skulle anbringes uden for hjemmet ligeledes uden forældrenes samtykke.
Udvalget havde således ikke kompetence til selvstændigt at pålægge kommunalbestyrelsen at iværksætte foranstaltninger. ( Ved Ankestyrelsens behandling af sagen forelå resultatet af undersøgelsen ) Kassation:
Principafgørelsen har ikke længere vejledningsværdi Kassationsdato:
09-06-2009 Love:
Lov om social bistand - lovbekendtgørelse nr. 1024 af 13. december 1994 - § 35, stk. 1, nr. 1 og § 32d Vejledninger:
Socialministeriets vejledning nr. 11 af 15. december 1992 om bistandslovens bestemmelser om særlig støtte til børn og unge - pkt. 10, pkt. 91-92 Sagsfremstilling:
 En forvaltning forelagde en sag for Børn og unge-udvalget med indstilling om, at en 5-årig pige blev anbragt uden for hjemmet i medfør af bistandslovens § 35, stk. 1, nr. 1.
 Udvalget fandt ikke betingelserne for anvendelse af bistandslovens § 35, stk. 1, nr. 1, for opfyldt og besluttede i stedet, at der skulle iværksættes en anden foranstaltning i form af en undersøgelse efter bistandslovens § 32d under barnets anbringelse på institution.
 Afgørelse:
 Ankestyrelsen ophævede Børn og unge-udvalgets afgørelse på grund af formelle mangler.
Begrundelsen herfor var, at sagen var forelagt udvalget med indstilling om anbringelse uden for hjemmet, jf. bistandslovens § 35, stk. 1, nr. 1. Udvalget kunne alene træffe beslutning i forhold til forvaltningens indstilling om foranstaltning.
Udvalget havde således ikke kompetence til selvstændigt at pålægge kommunalbestyrelsen at iværksætte foranstaltninger.
 På denne baggrund var afgørelsen om iværksættelse af en undersøgelse under anbringelse på institution ugyldig.
