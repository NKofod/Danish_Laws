Nr LSF 136 Forslag til Lov om ændring af lov om butikstid Fremsat af Lysholm Christensen (KRF) Glønborg (KRF) Kofod-Svendsen (KRF)  

 Inger Stilling Pedersen (KRF) den 6. februar 1991 § 1 I lov om butikstid, jf. lovbekendtgørelse nr. 558 af 18. august 1989,  

 foretages følgende ændringer:
 1. I § 3, stk. 1, indsættes efter 1. punktum som nyt  

 punktum:
»Fra benzinstationer må der ikke sælges øl i skatteklasse I, A og B,  

 afgiftspligtig vin og spiritus, selv om salgslokalerne ikke er indbyrdes  

 forbundne.« 2. § 10, stk. 4, ophæves.
§ 2 Loven træder i kraft 1. maj 1991.
Bemærkninger til lovforslaget Almindelige bemærkninger Man forsøger på mange måder at begrænse antallet af spiritusbilister og  

 især antallet af trafikuheld, hvori der er indblandet spirituspåvirkede  

 trafikanter.
Et af midlerne til at nå målet er at forhindre salg af  

 alkoholiske drikke på benzinstationer.
Bemærkninger til de enkelte bestemmelser Til § 1 Til nr. 1 Ifølge den foreslåede bestemmelse kan der fortsat sælges de drikkevarer,  

 der ifølge bekendtgørelse nr. 621 af 21. september 1989 om vareområdet efter  

 §§ 3 og 4 i lov om butikstid må sælges fra butikker med begrænset  

 varesortiment, herunder benzinstationer, jf. § 3 i lov om butikstid, dog med  

 den udvidelse, at der efter lovforslagets gennemførelse også kan sælges  

 afgiftsfri vin.
 Den foreslåede ændring betyder derimod, at der aldrig fra benzinstationer  

 vil kunne sælges afgiftspligtig vin, spiritus eller øl i skatteklasse I, A og  

 B, uanset om disse varer sælges fra salgslokaler, der er adskilt fra den  

 øvrige del af butikken.
Til nr. 2 Formålet med bestemmelsen er at stramme påtalepraksis ved overtrædelse af  

 loven.
Ifølge loven er en række erhvervs- og forbrugerorganisationer  

 påtaleberettigede.
Men deres arbejde med disse sager har desværre været  

 tidsspilde i de senere år.
Politiet arbejder ikke effektivt med sagerne, og  

 også andre instanser udviser passivitet over for ulovlighederne.
Eksempelvis har Landsforeningen Loyal Handel i oktober 1989 påtalt over 50  

 tilfælde, hvor københavnske butikker drev ulovlig handel med spiritus om  

 natten.
Efter næsten 1 år var ingen af sagerne ført igennem til doms.  

 Ulovlighederne fortsætter.
Tilsyneladende har politiet end ikke indbragt  

 disse sager for retten.
Det er forslagsstillernes håb, at hvis forpligtelsen  

 til påtale ligger direkte hos politiet selv, så vil forpligtelsen blive taget  

 mere alvorligt.
