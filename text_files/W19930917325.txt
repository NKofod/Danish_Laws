Ankestyrelsens principafgørelse U-5-93 om værnepligtig - anerkendelse - tandskade - besvimelsestilfælde - forholdene på tjenestestedet Resume:
 En tandskade, der opstod, da en værnepligtig under sygeophold på tjenestestedet besvimede og faldt ind i en svingdør, kunne anerkendes som en tjenesteskade efter lov om erstatning til skadelidte værnepligtige § 1.
 Love:
Lov om erstatning til skadelidte værnepligtige m.fl. - lov nr. 80 af 8. marts 1978 - § 1 Sagsfremstilling:
En værnepligtig, der blev syg, mens han opholdt sig hos sin forlo vede, sygemeldte sig til tjenestestedet (Civilforsvaret). Dagen efter blev han afhentet af Civilforsvaret og indlagt på kolonnens infirmeri med influenza.
Om aftenen den næste dag fik han tilladelse til at foretage en telefonopringning og stod op for at gå til telefonboksen ved de værnepligtiges opholdsstue.
Undervejs besvimede han og faldt ind i en svingdør.
Han pådrog sig herved en tandskade.
 Arbejdsskadestyrelsen havde fundet, at tandskaden ikke kunne aner kendes som en tjenesteskade og havde begrundet sin afgørelse med, at tilfældet ikke hørte under lov om erstatning til skadelidte værnepligtige m.fl., da hændelsen ikke med rimelig sandsynlighed kunne henføres til udførelsen af de pligter, der er forbundet med tjenesten, eller de forhold, hvorunder tjenesten foregår, jf. lovens § 1.
 Afgørelse:
Ankestyrelsen lagde til grund, at efter Civilforsvarets sygepleje ordning er værnepligtige berettiget til fri sygepleje.
Ordningen medfører, at den værnepligtige udtræder af den almindelige offentlige sygesikring og overgår til hvilende sygesikringsret.
Den offentlige sygesikrings forpligtelser varetages herefter af Civilforsvaret.
I overensstemmelse hermed fik den værnepligtige i forbindelse med sin sygemelding til tjenestestedet meddelelse om, at han efter sædvanlige retningslinier ville blive afhentet fra sit sygested i hjemmet og indlagt på Civilforsvars-kolonnens infirmeri.
Han skulle således opholde sig på infirmeriet under sygdommen.
Ankestyrelsen lagde endvidere til grund, at han under indlæggelsen på infirmeriet fik tilladelse til at ringe, og at han måtte stå op for at gå til telefonboksen ved de værnepligtiges opholdsstue.
På vejen besvimede han og faldt ind i en svingdør, hvorved han pådrog sig den omhandlede tandskade.
Ankestyrelsen fandt herefter, at opholdet på infirmeriet skyldtes de forhold, hvorunder tjenesten foregik, og at besvimelsestilfældets følger blev alvorligere på grund af forholdene på tjenestestedet, da han faldt ind i en svingdør.
Den anmeldte tandskade kunne derfor anerkendes som en tjenesteskade, der er omfattet af lov om erstatning til skadelidte værnepligtige § 1.
 Ankestyrelsen ændrede således Arbejdsskadestyrelsens afgørelse.
