 I medfør af §§ 3 f, 9 a og 10 i lov om visse forhold på  

 telekommunikationsområdet, jf. lovbekendtgørelse nr. 501 af 22. juni 1995,  

 som ændret ved lov nr. 469 af 12. juni 1996, fastsættes:
 § 1.  Bekendtgørelsen vedrører virksomheder indenfor  

 jernbanedrift, forsyningsvirksomheder indenfor gas, vand, varme og  

 elektricitet, kommuner og kommunale fællesskaber samt offentlige  

 institutioner i øvrigt, der udbyder kapacitet i egen teleinfrastruktur, som  

 er anlagt til interne driftsformål.
 Stk. 2.  Udskillelse af udbud af ledig kapacitet i egen  

 infrastruktur, der er anlagt til interne driftsformål, i et selvstændigt  

 selskab, medfører ikke fritagelse fra denne bekendtgørelses bestemmelser.  

 Dette gælder også selv om virksomheden ikke har bestemmende indflydelse i det  

 selvstændige selskab.
 § 2.  Udbud af teleinfrastruktur, jf. § 1, skal  

 udskilles i et selvstændigt forretningsområde, som er regnskabsmæssigt  

 adskilt fra den øvrige virksomhed.
 Stk. 2.  Regnskaberne i det selvstændige  

 forretningsområde skal følge principperne i årsregnskabsloven, og der skal  

 opstilles åbningsbalance.
 Stk. 3.  For kommuner og kommunale fælleskaber gælder de  

 regler om omkostningskalkulation og regnskabsføring, som fremgår af  

 Indenrigsministeriets bekendtgørelse nr. 533 af 28. juni 1995.
 § 3.  Overførsler af midler, herunder pengeoverførsler  

 og tilrådighedsstillelse af kapital og udstyr til det selvstændige  

 forretningsområde fra den øvrige virksomhed skal ske på markedsøkonomiske  

 vilkår.
Stk. 2.  Intern afregning af ydelser mellem det  

 selvstændige forretningsområde og den øvrige virksomhed skal ske til  

 markedspriser.
I mangel af en markedspris skal der der foretages en  

 kalkulation af de omkostninger, inklusive markedsmæssig forrentning, der er  

 knyttet til produktionen af de pågældende ydelser.
 Stk. 3.  Ved benyttelse af fælles produktionsfaciliteter  

 skal der ske prisfastsættelse til markedspris.
 § 4.  Udbud af teleinfrastruktur, jf. § 1, skal ske på  

 ikke-diskriminerende vilkår, og det skal kunne dokumenteres, at priser og  

 andre vilkår for ensartede ydelser er ens for alle, herunder at ydelser  

 leveres til trediemand på samme vilkår og til samme priser som de, der gælder  

 for udbyderens interne afregning af tilsvarende ydelser.
 § 5.  Telestyrelsen fører tilsyn med overholdelsen af  

 de i denne bekendtgørelse fastsatte forskrifter og kan i forbindelse hermed  

 kræve indsendelse af regnskaber og aftaler om udnyttelse af infrastruktur.  

 Telestyrelsen kan udstede påbud og pålægge dagbøder med henblik på  

 gennemførelsen heraf, jf. § 3, stk. 6, i lov om visse forhold på  

 telekommunikationsområdet.
 Stk. 2.  Klager over Telestyrelsens afgørelser samt  

 udstedelse af påbud og pålæggelse af dagbøder indgives til Teleklagenævnet.
 § 6.  Telestyrelsen kan hos virksomheder indenfor  

 jernbanedrift og forsyningsvirksomheder indenfor gas, vand, varme og  

 elektricitet, kommuner og kommunale fællesskaber samt offentlige  

 institutioner i øvrigt, der udbyder kapacitet i egen teleinfrastruktur, som  

 er anlagt til interne driftsformål, opkræve gebyr til dækning af de udgifter,  

 der er forbundet med administrationen forskrifterne i denne bekendtgørelse.
 § 7.  Med bøde straffes den, der overtræder §§ 2-4.
Stk. 2.  Er overtrædelsen begået af et selskab, en  

 forening, en selvejende institution, en fond eller lignende, kan der pålægges  

 den juridiske person som sådan bødeansvar.
Er overtrædelsen begået af staten,  

 en kommune eller et kommunalt fælleskab, jf. § 60 i lov om kommunernes  

 styrelse, kan der pålægges staten, kommunen eller det kommunale fællesskab  

 bødeansvar.
 § 8.  Bekendtgørelsen træder i kraft den 3. august  

 1996.
Forskningsministeriet, den 25. juli 1996 Frank Jensen / Jane Eis Larsen (* 1) Bekendtgørelsen gennemfører dele af Kommissionens direktiv 96/19/EF,  

 EFT nr.
L 74 af 22.3.1996, s. 13.
