Nr LSF 114 Forslag til Lov om ændring af lov om social bistand (Kommunalbestyrelsens  

 ansvar for hjemmehjælperens berigelsesforbrydelser) Fremsat af Kirsten Jacobsen (FP) Kim Behnke (FP) Tom Behnke (FP) Jan Køpke  

 Christensen (FP) den 10. december 1996 § 1 I lov om social bistand, jf. lovbekendtgørelse nr. 110 af 26. februar  

 1996, som senest ændret ved lov nr. 497 af 12. juni 1996, foretages følgende  

 ændringer:
 1. Efter § 55 indsættes som ny paragraf:
»§ 55 a.
Kommunalbestyrelsen er erstatningsansvarlig for  

 berigelsesforbrydelser, som en hjemmehjælper begår under udførelsen af  

 arbejdet hos en hjemmehjælpsmodtager.
Stk. 2. Kommunalbestyrelsen er endvidere erstatningsansvarlig for  

 berigelsesforbrydelser, som en hjemmehjælper begår under udførelsen af  

 arbejdet hos en hjemmehjælpsmodtager, når der er ydet tilskud til  

 hjemmehjælpen efter § 56.« 2. Efter § 86 indsættes som ny paragraf:
»§ 86 a.
Kommunalbestyrelsen er erstatningsansvarlig for  

 berigelsesforbrydelser, som ansatte på kommunale plejehjem, beskyttede  

 boliger m.v. begår mod beboere under udførelsen af arbejdet.« § 2 Loven træder i kraft den 1. juli 1997.
Bemærkninger til lovforslaget Almindelige bemærkninger Spørgsmålet om arbejdsgiveres - herunder kommuners - hæftelse for ansattes  

 ansvarspådragende handlinger har gennem flere hundrede år været reguleret af  

 bestemmelsen i Danske Lov 3-19-2 eller princippet i denne bestemmelse.
 Princippet i den nævnte bestemmelse i Danske Lov er, at arbejdsgiveren  

 hæfter over for skadelidte for det erstatningsansvar, som en ansat pådrager  

 sig ved handlinger i forbindelse med udførelsen af det pågældende arbejde.  

 Arbejdsgiveren hæfter ikke, når den ansattes ansvarspådragende handling må  

 betegnes som helt usædvanlig og upåregnelig for arbejdsgiveren.
Dette betyder, at kommunalbestyrelsen i almindelighed ikke hæfter for en  

 hjemmehjælpers eller den ansatte på et plejehjems kriminelle handlinger.
Når  

 en hjemmehjælper stjæler penge eller smykker fra en hjemmehjælpsmodtager  

 under arbejdet i hjemmet, er kommunen ikke erstatningsansvarlig.
Kommunen er  

 heller ikke erstatningsansvarlig, hvis hjemmehjælperen uretmæssigt hæver  

 penge på hjemmehjælpsmodtagerens bankbog.
Det samme gælder for de ansatte på  

 et plejehjem.
Kommunalbestyrelsen er heller ikke erstatningsansvarlig, når de  

 ansatte på et plejehjem stjæler fra beboerne.
 Forslagsstillerne vil med dette lovforslag gøre kommunen  

 erstatningsansvarlig også i de tilfælde, hvor hjemmehjælpsmodtageren eller en  

 beboer på et plejehjem lider et tab på grund af, at hjemmehjælperen eller den  

 ansatte på et plejehjem stjæler fra dem.
Bemærkninger til lovforslagets enkelte bestemmelser Til § 1 Til nr. 1 I bestemmelsen gøres kommunalbestyrelsen erstatningsansvarlig for det tab,  

 en hjemmehjælper forvolder ved at begå berigelseskriminalitet under  

 udførelsen af arbejdet hos en hjemmehjælpsmodtager.
 I stk. 2 foreslås, at kommunalbestyrelsen også er erstatningsansvarlig for  

 det tab, en hjemmehjælper forvolder ved at begå berigelseskriminalitet under  

 udførelsen af arbejdet hos en hjemmehjælpsmodtager, når  

 hjemmehjælpsmodtageren modtager tilskud fra kommunen efter § 56.
 Det vil derved ikke være muligt for kommunen at undgå at ifalde  

 erstatningsansvar, fordi hjemmehjælpen i kommunen er udliciteret.
Til nr. 2 Det foreslås, at kommunalbestyrelsen også ifalder et erstatningsansvar,  

 når de ansatte på et plejehjem begår berigelseskriminalitet over for beboere  

 på plejehjemmet.
Til § 2 Det foreslås, at loven træder i kraft den 1. juli 1997.
Skriftlig fremsættelse Kirsten Jacobsen (FP):
 Som ordfører for forslagsstillerne tillader jeg mig herved at fremsætte:
 Forslag til lov om ændring af lov om social bistand.  

 (Kommunalbestyrelsens ansvar for hjemmehjælperens  

 berigelsesforbrydelser).
(Lovforslag nr.
L 114).
 Jeg henviser i øvrigt til de bemærkninger, der ledsager lovforslaget, og  

 anbefaler det til Tingets velvillige behandling.
Efter 2. behandling den 15. maj 1997 § 1 I lov om social bistand, jf. lovbekendtgørelse nr. 110 af 26. februar  

 1996, som senest ændret ved lov nr. 497 af 12. juni 1996, foretages følgende  

 ændringer:
 1. Efter § 55 indsættes som ny paragraf:
»§ 55 a.
Kommunalbestyrelsen er erstatningsansvarlig for  

 berigelsesforbrydelser, som en hjemmehjælper begår under udførelsen af  

 arbejdet hos en hjemmehjælpsmodtager.
Stk. 2. Kommunalbestyrelsen er endvidere erstatningsansvarlig for  

 berigelsesforbrydelser, som en hjemmehjælper begår under udførelsen af  

 arbejdet hos en hjemmehjælpsmodtager, når der er ydet tilskud til  

 hjemmehjælpen efter § 56.« 2. Efter § 86 indsættes som ny paragraf:
»§ 86 a.
Kommunalbestyrelsen er erstatningsansvarlig for  

 berigelsesforbrydelser, som ansatte på kommunale plejehjem, beskyttede  

 boliger m.v. begår mod beboere under udførelsen af arbejdet.« § 2 Loven træder i kraft den 1. juli 1997.
