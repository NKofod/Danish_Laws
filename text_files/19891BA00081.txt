Nr BSF 81 Forslag til folketingsbeslutning om under FN at sende et dansk  

 orlogsfartøj samt eventuelt et forsyningsskib til Mellemøsten Fremsat af forsvarsministeren (Knud Enggaard) den 31. august 1990 Vedtaget ved anden (sidste) behandling den 31. august 1990 Folketinget giver sit samtykke til, at der under FN sendes et orlogsfartøj samt eventuelt et forsyningsskib til Mellemøsten.
Fartøjerne skal medvirke til at sikre gennemførelse af bestemmelserne i De Forenede Nationers Sikkerhedsråds resolution nr. 661 af 6.
august 1990 om økonomiske sanktioner mod Irak efter de retningslinier, der er fastlagt i Sikkerhedsrådets resolution nr. 665 af  

 25.
 august 1990.
 Folketinget pålægger regeringen at fortsætte arbejdet med forberedelsen af  

 udrustningen af et hospitalsskib, således at forberedelsestiden generelt  

 nedbringes med henblik på internationale nødsituationer.
Fremsat den 31. august 1990 af forsvarsministeren (Knud Enggaard) Folketinget giver sit samtykke til at der under FN sendes et orlogsfartøj samt eventuelt et forsyningsskib til Mellemøsten.
Fartøjerne skal medvirke til at sikre gennemførelse af bestemmelserne i De Forenede Nationers Sikkerhedsråd's resolution nr. 661 af 6.
august 1990 om økonomiske sanktioner mod Irak efter de retningslinier, der er fastlagt i Sikkerhedsrådets resolution nr. 665 af 25. august 1990.
Bemærkninger til forslaget Den 2. august 1990 invaderede Irak Kuwait.
Samme dag vedtog De Forenede  

 Nationers Sikkerhedsråd resolution nr. 660, der kraftigt fordømmer invasionen  

 og kræver en øjeblikkelig og betingelsesløs tilbagetrækning af de irakiske  

 tropper.
Resolution nr. 660 efterfulgtes den 6. august af resolution nr. 661,  

 der under De Forenede Nationers Pagts kapitel VII indeholder de hidtil mest  

 omfattende bindende sanktioner, der er vedtaget i De Forenede Nationer.  

 Resolution nr. 662 af 9. august 1990 fordømmer Iraks anneksion af Kuwait og  

 erklærer den for ugyldig.
Resolution nr. 664 af 18. august gentager  

 fordømmelsen af Iraks anneksion af Kuwait samt kræver fri udrejse for  

 udlændinge.
Den 25. august 1990 vedtog De Forenede Nationers Sikkerhedsråd resolution  

 nr. 665. I resolutionens operative bestemmelser hedder det, at  

 Sikkerhedsrådet, »1. anmoder de medlemsstater, der samarbejder med Kuwaits  

 regering, og som deployerer maritime styrker til området, om at træffe  

 sådanne foranstaltninger, der måtte være nødvendige, og som står i forhold  

 til de specifikke omstændigheder, og om under Sikkerhedsrådets myndighed at  

 standse al indgående og udgående skibsfart med henblik på at inspicere og  

 verificere deres last og bestemmelsessteder, og på at sikre strikte  

 gennemførelse af de bestemmelser i resolution 661 (1990), der vedrører sådan  

 skibsfart, 2. inviterer i overensstemmelse hermed medlemsstaterne til at  

 samarbejde, som det måtte være nødvendigt, med henblik på at sikre  

 overholdelse af bestemmelserne i resolution 661 (1990) ved maksimal brug af  

 politiske og diplomatiske midler i overensstemmelse med § 1 ovenfor, 3. opfordrer alle stater til, i overensstemmelse med Pagten, at yde  

 sådan bistand, som måtte blive ønsket af de stater, der henvises til i denne  

 resolutions § 1, 4. opfordrer yderligere de berørte medlemsstater til at koordinere  

 deres indsats i medfør af denne resolutions forannævnte paragraffer ved at  

 bruge Den Militære Stabskomites mekanismer i passende omfang, og til efter  

 konsultationer med Generalsekretæren at rapportere til Sikkerhedsrådet og  

 dets Komite, der er etableret under resolution 661 (1990) med henblik på at  

 lette overvågningen af nærværende resolutions gennemførelse, 5. beslutter at forblive aktivt beskæftiget med denne sag.« Allerede den 13. august 1990 henvendte Emiren af Kuwait sig til Danmarks  

 statsminister og udtrykte sin taknemmelighed over de beslutsomme skridt, som  

 Danmarks regering og andre nationer havde taget.
Endvidere anmodede Emiren  

 den danske regering om at tage sådanne militære og andre skridt, som måtte  

 være nødvendige med henblik på at sikre, at de økonomiske foranstaltninger  

 til fuldt ud at genetablere Kuwaits rettigheder gennemføres effektivt.
Efter  

 vedtagelsen af resolution nr. 665 gentog Kuwaits FN-ambassadør overfor den  

 danske FN-ambassadør i New York opfordringen til Danmark om at deltage i  

 flådeopbygningen i Golfen til sikring af overholdelsen af sanktionerne over  

 for Irak.
Kuwaits ambassadør anmodede om, at dette budskab blev viderebragt  

 til den danske regering.
Ambassadøren anførte, at en multinationalisering af  

 flådeindsatsen svarede til den Arabiske Ligas ønsker.
Det er i overensstemmelse med den hidtidige klare danske stillingtagen i  

 den foreliggende konflikt, at der fra dansk side på grundlag af den  

 foreliggende resolution træffes mere konkrete foranstaltninger.
En sådan  

 dansk indsats ligger samtidig i forlængelse af traditionel dansk FN-politik.  

 Resolution nr. 665 indebærer en opfordring til medlemslandene om at stille  

 maritime styrker til rådighed for operationerne i området.
Den danske  

 regering finder på denne baggrund, at Danmark har en klar politisk  

 forpligtigelse til aktiv medvirken i den foreliggende situation.
 Regeringen har nøje overvejet og vurderet de foreliggende muligheder og  

 finder, at udsendelse af et orlogsfartøj fra søværnet til Mellemøsten vil  

 være et godt og hensigtsmæssigt dansk bidrag til den internationale aktion i  

 området.
Det følger af § 1 i resolution nr. 665, at danske orlogsfartøjer eventuelt  

 vil skulle deltage i sådanne foranstaltninger, der måtte være nødvendige  

 blandt andet for at standse indgående og udgående skibsfart med henblik på at  

 inspicere og verificere deres last og bestemmelsessteder.
Dette kan indebære,  

 at danske orlogsfartøjer kan komme i situationer, hvor der eventuelt må  

 anvendes militære magtmidler, hvorfor Folketinget på forhånd må meddele sit  

 samtykke hertil, jf. grundlovens § 19, stk. 2.
Udsendelse af flådefartøjer til området omkring den Arabiske Halvø bør kun  

 foretages med enheder, der er udrustet til kamp i et moderne våbenteknisk  

 miljø, idet der kan opstå krigshandlinger, hvor skibene vil være udsat for  

 angreb primært fra fly og missiler.
Dette betyder, at kun udsendelse af en  

 korvet kan anbefales.
Imidlertid skal der på grund af de særlige forhold i  

 området foretages ekstra klargøringsarbejder, der primært vil omfatte  

 etablering af klimaanlæg samt ekstra generatorer.
Disse klargøringsarbejder  

 forventes at kunne udføres i løbet af 14 døgn.
Hertil kommer en sejltid til  

 området på ca. 10-15 døgn.
En korvet vil således kunne være fremme i området  

 ca. 25-30 døgn efter iværksættelse af klargøring.
Det vil være nødvendigt at etablere en forsyningsorganisation til støtte  

 for skibet under dets ophold i Mellemøsten.
Dette kan ske enten ved at  

 opbygge en fleksibel organisation i en havneby eller ved chartring af et  

 mindre forsyningsskib.
Det er i den forbindelse af stor vigtighed, at  

 organisationen er mobil og fleksibel.
Indsatsen, herunder også på  

 forsyningssiden, vil blive søgt koordineret med andre af de lande, der  

 deltager i den multinationale styrke, ligesom den danske indsats søges  

 koordineret med en eventuel indsats fra et eller flere af de andre nordiske  

 lande.
Omkostninger forbundet med klargøring af korvetten andrager ca. 5 mio. kr.  

 Den samlede driftsudgift inklusiv forsyningsskib anslås til maksimalt 5 mio.  

 kr. pr. måned, hvoraf ca. 2 mio. kr. pr. måned udgør merudgifterne ved at  

 indsætte en korvet i Mellemøsten i stedet for ordinær drift i danske  

 farvande.
I 1990 vil de samlede udgifter udgøre maksimalt 22,5 mio. kr.,  

 hertil kommer eventuelle udgifter til genanskaffelse af ammunition og  

 missiler samt uforudsete reparationer.
 Regeringen finder på denne baggrund, at der snarest bør udsendes en korvet  

 og eventuelt tillige et forsyningsfartøj til området.
Det forudses i den forbindelse, at en deltagende enhed forbliver under  

 national dansk kommando.
Forsvarsministeren udsteder en særlig dansk  

 forholdsordre til enheden.
Indsatsen vil blive koordineret med de øvrige  

 deltagende lande ved brug af FN's Militære Stabskomites mekanismer i passende  

 omfang.
 Fra dansk side vil man virke for en så central koordinerende rolle for FN  

 som muligt.
