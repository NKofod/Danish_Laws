 Ankenævnet fandt det ikke godtgjort, at medlemmet arbejdede enten som  

 lønmodtager eller som selvstændig erhvervsdrivende i december måned 1982.  

 Medlemmet opfyldte derfor ikke betingelserne for at overgå til efterløn, da  

 hun indgav begæring herom efter dagpengerettens udløb.
 Ankenævnet fandt i februar 1986, at medlemmets arbejde i den selvstændige  

 virksomhed måtte anses for endeligt ophørt den 1. december 1982.
 Ankenævnet fandt det ikke godtgjort, at medlemmet i tiden 1. december -  

 31. december 1982 havde arbejde som selvstændig erhvervsdrivende eller som  

 lønmodtager, der ville kunne medregnes ved opgørelsen af, hvor længe  

 arbejdsbetingelsen i arbejdsløshedsforsikringslovens § 55 er opfyldt.
 Medlemmet kunne derfor ikke overgå til efterløn, da hun ikke ved  

 begæringen om efterløn den 25. juni 1985 opfyldte betingelserne for ret til  

 dagpenge, jf. arbejdsløshedsforsikringslovens § 75 b, stk. 1, nr. 3.
 Ankenævnet udtalte på Ombudsmandens foranledning bl.a.:
»Ved brev af 15. oktober 1987 anmoder Folketingets Ombudsmand om en  

 udtalelse i sagen vedrørende ovennævnte.
Der anmodes om en nærmere  

 redegørelse omkring vurderingen af det arbejde, som medlemmet havde i  

 december 1982, herunder oplysning om, hvilken vægt der kan tillægges den  

 omstændighed, at medlemmet ikke blev anset for ledig i december 1982.
 I denne anledning skal man oplyse, at ankenævnet ved sin afgørelse lagde  

 vægt på, dels at medlemmet i ledighedserklæring af 16. december 1982 henviste  

 til, at hun var ophørt med selvstændig virksomhed den 1. december 1982, dels  

 på oplysninger om, at virksomheden var afhændet den 1. december 1982.  

 Ankenævnet har herved ikke taget stilling til, om medlemmet var ledig i  

 december måned, idet medlemmet ikke begærede dagpenge for denne måned.
 Ankenævnet lagde endvidere til grund, at arbejdsløshedskassen allerede den  

 10. marts 1983 orienterede medlemmet om, at 26-ugers begrænsningen ville  

 indtræde den 1. juni 1985, og at medlemmet først protesterede herimod den 5.  

 august 1985, da hun havde modtaget underretning om, at hun ikke kunne  

 bevilges efterløn.
Ankenævnet har endelig ikke fundet, at der forelå tilstrækkelig  

 dokumentation for, at medlemmet i december måned har fortsat som selvstændig  

 erhvervsdrivende, idet virksomheden ifølge købekontrakten var afhændet pr. 1.  

 december 1982. Nævnet har heller ikke fundet det godtgjort, at hun var ansat  

 til at udføre lønarbejde, ligesom der ej heller ses at være tilstrækkelig  

 dokumentation for antallet af arbejdstimer.« Ombudsmanden udtalte bl.a.: »........
 Efterløn ydes efter begæring, jf. arbejdsløshedsforsikringslovens § 75 a,  

 og efter § 75 b, stk. 1, nr. 3, er en af betingelserne for ret til efterløn,  

 at medlemmet »ved overgang til efterløn opfylder betingelserne for ret  

 til dagpenge«.
 Ankenævnet (og Direktoratet for Arbejdsløshedsforsikringen) har afslået  

 medlemmets begæring om efterløn med henvisning til, at hun ikke opfyldte  

 denne betingelse, og baggrunden herfor var, at hun (da hun indgav begæringen)  

 var faldet for 26 ugers begrænsningen i lovens § 55. ........
 Arbejdsløshedskassen har fastsat medlemmets »falddato« efter  

 denne bestemmelse til den 1. juni 1985, hvilket hun fik meddelelse om i  

 forbindelse med påbegyndelse af dagpengeudbetalingen i marts 1983 (falddatoen  

 er senere udskudt til den 6. juni 1985 på grund af sygdom). ........
 Arbejdsløshedskassens beregning (som ankenævnet og direktoratet ved de  

 trufne afgørelser har tiltrådt) tager udgangspunkt i, at medlemmet ikke efter  

 den 1. december 1982, det vil sige overtagelsesdagen for overdragelsen af  

 selskabet, havde »arbejde«.
 Det fremgår af ankenævnets afgørelse, at dette har sammenhæng med  

 bestemmelsen i arbejdsløshedsforsikringslovens § 57, stk. 3, hvorefter en  

 selvstændig erhvervsdrivende anses for ledig, når hendes »personlige  

 arbejde i virksomheden er ophørt mere end midlertidigt«, og den dertil  

 hørende vejledning i (dagældende) cirkulære af 12. maj 1981 vedrørende  

 spørgsmålet om endeligt ophør med udøvelse af selvstændig virksomhed.
I det nævnte cirkulære er det angående ophørsbetingelsen under pkt.
III  

 (vedrørende selvstændig virksomhed, som drives i selskabsform) anført, at der  

 »som hovedregel (skal) ske opløsning af selskabet eller overdragelse af  

 samtlige aktier eller anparter«.
Medlemmet modtog først dagpenge pr. 31. december 1982, og dette skyldtes -  

 må jeg forstå - at hun i december 1982 »arbejdede« med salg af  

 varelager m.v., og (derfor) ikke anmodede om dagpenge fra et tidligere  

 tidspunkt.
I cirkulærets pkt.
IV (vedrørende tidspunktet for ledighedens  

 indtræden) er det anført: »........
Som hovedregel skal det personlige arbejde i virksomheden være helt  

 ophørt, d.v.s. at ledighed normalt ikke kan anses at foreligge, så længe den  

 pågældende tager del i afviklingen af virksomheden. .........« Ved medlemmets indgivelse af efterlønsbegæring den 25. juni 1985 blev det  

 af afgørende betydning, hvorvidt den beskæftigelse, hun havde i december  

 1982, kunne medregnes ved opgørelse af arbejdskravet efter § 55.
 I bekendtgørelse nr. 451 af 11. oktober 1985 om beregning af arbejdskravet  

 er det fastsat:
 § 1. Som lønarbejde betragtes:
 a) arbejde, der uden offentlige løntilskud udføres for en arbejdsgiver her  

 i landet eller i udlandet på løn- og arbejdsvilkår, der er i overensstemmelse  

 med gældende overenskomster for dette eller tilsvarende arbejde .....
 § 2. Selvstændig virksomhed medregnes alene til opfyldelse af  

 arbejdskravet, hvis arbejdet er udført som hovedbeskæftigelse.
 Den til bekendtgørelsen hørende vejledning indeholder følgende passus:
 »Arbejde i en virksomhed, der ejes af pågældendes familie, kan ikke  

 uden videre betragtes som lønarbejde i arbejdsløshedsforsikringslovens  

 forstand, selv om medlemmet ikke er medejer af virksomheden.
 Det må i hvert enkelt tilfælde påses, at medlemmets løn- og  

 ansættelsesvilkår i virksomheden er i overensstemmelse med de vilkår, der  

 ifølge overenskomst gælder for tilsvarende arbejde, jf. det om begrebet  

 lønarbejde oven for anførte.
 Foreligger der dokumentation herfor, samt for at der er indbetalt  

 kildeskat, bidrag til ATP m.v., må det imidlertid anses som hovedreglen, at  

 beskæftigelsen kan betragtes som lønarbejde i relation til  

 arbejdsløshedsforsikringslovens bestemmelser.
 Særligt for så vidt angår arbejde hos ægtefælle/samlever, der driver  

 selvstændig virksomhed, bemærkes, at sådant arbejde almindeligvis ikke kan  

 anses for lønarbejde i relation til opfyldelse af arbejdskravet«.
 Ankenævnet har tidligere i en anden sag tiltrådt en afgørelse, hvorefter  

 et medlems beskæftigelse med løn ved afvikling af et overdraget selskab ikke  

 kunne anses for »dagpengekvalificerende« arbejde i relation til §  

 55.
 Formålet med reglerne i § 55 og bekendtgørelse om forudgående  

 beskæftigelse som betingelse for dagpengeretten er »at sikre, at  

 personer, der modtager arbejdsløshedsdagpenge, har en vis aktuel tilknytning  

 til arbejdsmarkedet«, jf. den lige nævnte vejledning.
Efter det i sagen oplyste om medlemmets beskæftigelse i december 1982, som  

 bestod i afvikling af selskabets aktiviteter, finder jeg ikke at kunne  

 kritisere, at ankenævnet ved afgørelsen af, hvorvidt medlemmet efter § 55 var  

 berettiget til dagpenge den 25. juni 1985, ikke har fundet at kunne medregne  

 denne beskæftigelse.
Jeg har derfor ikke fundet grundlag for at kritisere  

 ankenævnets afgørelse om, at medlemmet ikke er berettiget til efterløn'.
