Bilag 1 Beretning afgivet af Erhvervsudvalget den 11. juni 2008 Beretning over Forslag til folketingsbeslutning om forbedring af forholdene forselvstændigt erhvervsdrivende [af Colette L.
Brix (DF) m.fl.] 1. Udvalgsarbejdet Beslutningsforslaget blev fremsat den 9. april 2008 og var til 1. behandling den 27. maj 2008. Beslutningsforslaget blev herefter henvist til behandling i Erhvervsudvalget.
Møder Udvalget har behandlet beslutningsforslaget i 1 møde.
Spørgsmål Udvalget har stillet 6 spørgsmål til økonomi- og erhvervsministeren til skriftlig besvarelse, som denne har besvaret.
2. Politiske bemærkninger Et flertal i udvalget (V, DF, KF) understreger på baggrund af debatten under førstebehandlingen af beslutningsforslaget og det efterfølgende udvalgsarbejde vigtigheden af, at selvstændigt erhvervsdrivende sikres gode vilkår i Danmark.
De små virksomheder og selvstændigt erhvervsdrivende udgør en central del af dansk erhvervsliv.
Selvstændigt erhvervsdrivende (personligt ejede virksomheder) udgør over halvdelen af de samlede danske virksomheder og beskæftiger omkring 14 pct. af de fuldtidsansatte i Danmark (inklusive ejeren selv). Det bør være attraktivt at starte egen virksomhed og så nemt som muligt at drive den.
Det danner basis for en sund iværksætterkultur.
Flertallet har noteret sig, at der allerede pågår et stort arbejde for at lette byrderne for virksomhederne, herunder de mindre erhvervsdrivende.
I regeringsgrundlaget understreges ambitionen om, at Danmark skal have den mest effektive erhvervsregulering i EU, og at fokus særlig skal være på at lette de små og mellemstore virksomheders oplevede byrder.
Regeringen har bebudet, at den vil fremlægge en afbureaukratiseringsplan i efteråret 2008, som er møntet direkte på at forbedre vilkårene, ikke mindst for de mindre virksomheder.
Herudover har regeringens politik på skatteområdet medført en række specifikke forbedringer for de selvstændigt erhvervsdrivende, f. eks. i forbindelse med etablering af en virksomhed og i forhold til pensionsopsparing.
Regeringen har også indført fradragsret for selvstændigt erhvervsdrivende for ydelser til lægefagligt begrundet sundhedsbehandling, som den selvstændige afholder for sig selv eller for en medarbejdende ægtefælle.
Endelig har regeringen gennemført en nedsættelse af virksomhedsskatten til 25 pct. og lempet skatten på arbejde.
Der er områder, hvor selvstændigt erhvervsdrivende ikke møder de samme regelsæt som andre virksomheder og lønmodtagere, f.eks. på skatte- og arbejdsmarkedsområdet.
Det er vigtigt at være opmærksom på, at sådanne forskelle i reglerne for forskellige ejerformer m.v. er begrundet, så unødvendige ubalancer mellem selvstændigt erhvervsdrivende og andre grupper på arbejdsmarkedet undgås.
 Flertallet finder, at der ikke på nuværende tidspunkt er behov for at nedsætte en kommission, men opfordrer regeringen til, at der fortsat arbejdes med at forbedre vilkårene for mindre virksomheder og selvstændigt erhvervsdrivende og fjerne unødvendige ubalancer, herunder at den afbureaukratiseringsplan, regeringen vil fremlægge til efteråret, indeholder forslag, der vil lette livet for mindre virksomheder og selvstændigt erhvervsdrivende.
Et mindretal i udvalget (S, SF og RV) finder, at målsætningen for erhvervspolitik er at medvirke til et godt og fair erhvervsklima, hvor alle talenter kan bringes i anvendelse for at gøre Danmark stærkere.
Dette gælder således også for selvstændige.
