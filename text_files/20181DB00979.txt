Betænkning afgivet af Retsudvalget den 9. april 2019 Betænkning over Forslag til folketingsbeslutning om en ny definition af voldtægt i straffeloven baseret på samtykke [af Trine Bramsen (S), Pernille Skipper (EL), René Gade (ALT), Lotte Rod (RV) og Karsten Hønge (SF)]:
1. Indstillinger Et flertal i udvalget (DF, V, LA og KF) indstiller beslutningsforslaget til forkastelse.
 Et mindretal i udvalget (S, EL, RV, ALT, SF og IA) indstiller beslutningsforslaget til vedtagelse uændret.
 Nunatta Qitornai, Tjóðveldi og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Dansk Folkeparti, Venstre, Liberal Alliance og Det Konservative Folkeparti Dansk Folkepartis, Venstres, Liberal Alliances og Det Konservative Folkepartis medlemmer af udvalget mener, at voldtægt er en af de alvorligste forbrydelser, der er beskrevet i straffeloven.
Samtidig er bevisbedømmelsen i sager om voldtægt meget vanskelig med deraf følgende risiko for, at skyldige kan gå fri, ligesom uskyldige kan blive dømt.
Partierne hilser derfor med glæde, at justitsministeren ønsker at bede Straffelovrådet om en generel gennemgang af voldtægtsbestemmelsen.
Partierne ønsker i den forbindelse en vurdering af, om frivillighed/samtykke kommer tilstrækkeligt til udtryk i gældende lovgivning.
I modsat fald ønskes konkrete forslag til ændringer.
Partierne ønsker på tilsvarende vis en nærmere belysning af, hvorledes Straffelovrådet mener at frivillighed/samtykke fremover kan komme bedre til udtryk i lovgivningen end tilfældet måtte være i dag.
Socialdemokratiet, Enhedslisten, Radikale Venstre, Alternativet og Socialistisk Folkeparti Socialdemokratiets, Enhedslistens, Radikale Venstres, Alternativets og Socialistisk Folkepartis medlemmer af udvalget mener, at voldtægtslovgivningen skal ændres, så sex altid er baseret på frivillighed, dvs. samtykke, og at det ellers skal betragtes som voldtægt.
Den nuværende lovgivning har fokus på trusler og vold og dermed, om offeret har sagt fra og gjort modstand i tilstrækkelig grad.
Det bør ændres.
Partierne noterer sig med glæde, at dette stemmer overens med det ønske, som statsministeren også udtrykte i Folketingssalen tirsdag den 12. marts 2019. Partierne mener ligesom statsministeren, at der nu skal udformes konkrete ændringsforslag til de enkelte paragraffer i straffeloven.
Partierne forventer derfor, at der kan fremsættes lovforslag om en samtykkebaseret voldtægtslovgivning i næste folketingssamling.
3. Udvalgsarbejdet Beslutningsforslaget blev fremsat den 14. marts 2019 og blev efter fremsættelsen henvist direkte til behandling i Retsudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 3 møder.
Bilag Under udvalgsarbejdet er der omdelt 2 bilag på beslutningsforslaget.
Spørgsmål Udvalget har under udvalgsarbejdet stillet 6 spørgsmål til justitsministeren til skriftlig besvarelse, som ministeren har besvaret.
Peter Skaarup (DF) fmd.
Peter Kofod (DF) Susanne Eilersen (DF) Hans Kristian Skibby (DF) Dennis Flydtkjær (DF) Lise Bech (DF) Preben Bang Henriksen (V) Jan E.
Jørgensen (V) Britt Bager (V) Mads Fuglede (V) Marcus Knuth (V) Michael Aastrup Jensen (V) Henrik Dahl (LA) Christina Egelund (LA) Naser Khader (KF) Simon Kollerup (S) Lars Aslan Rasmussen (S) Mette Reissmann (S) Mogens Jensen (S) nfmd.
Trine Bramsen (S) Rasmus Prehn (S) Morten Bødskov (S) Eva Flyvholm (EL) Søren Søndergaard (EL) René Gade (ALT) Sofie Carsten Nielsen (RV) Lotte Rod (RV) Karsten Hønge (SF) Aaja Chemnitz Larsen (IA) Nunatta Qitornai, Tjóðveldi og Javnaðarflokkurin havde ikke medlemmer i udvalget.
