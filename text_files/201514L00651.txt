Betænkning afgivet af Retsudvalget den 31. marts 2016 Betænkning over Forslag til lov om ændring af lov om udlevering af lovovertrædere, lov om fuldbyrdelse af visse strafferetlige afgørelser i Den Europæiske Union, lov om international fuldbyrdelse af straf m.v. og retsplejeloven (Overførsel af kompetence fra Justitsministeriets departement til anklagemyndigheden i sager om udlevering og fuldbyrdelse af visse strafferetlige afgørelser m.v.) [af justitsministeren (Søren Pind)]:
1. Ændringsforslag Justitsministeren har stillet 1 ændringsforslag til lovforslaget.
2. Udvalgsarbejdet Lovforslaget blev fremsat den 27. januar 2016 og var til 1. behandling den 11. februar 2016. Lovforslaget blev efter 1. behandling henvist til behandling i Retsudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og justitsministeren sendte den 14. december 2015 dette udkast til udvalget, jf.
REU alm. del  bilag 95. Den 27. januar 2016 sendte justitsministeren de indkomne høringssvar og et notat herom til udvalget.
Spørgsmål Udvalget har stillet 16 spørgsmål til justitsministeren til skriftlig besvarelse, som denne har besvaret.
3. Indstillinger og politiske bemærkninger Udvalget indstiller lovforslaget til vedtagelse med det stillede ændringsforslag.
 Dansk Folkepartis medlemmer af udvalget har stillet en række spørgsmål i forbindelse med udvalgsarbejdet for at afdække konsekvenserne af omfanget af udleveringer og hæfter sig særlig ved svaret på spørgsmål 10, hvor ministeren svarer, at Rigsadvokaten vil orientere ministeriet om udviklingen på området, og at Rigsadvokaten besidder de nødvendige faglige kompetencer til at kunne behandle udleveringssager.
 DF's støtte til lovforslaget er alene en støtte til den konkrete kompetenceoverdragelse og er ikke en støtte til eventuelle fremtidige forslag om harmoniseringer inden for den europæiske arrestordre.
 Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ny paragraf Af justitsministeren, tiltrådet af udvalget:
 1) Efter § 4 indsættes som ny paragraf:
»§ 01 I forbindelse med en landsdommers varetagelse af hvervet som formand for Undersøgelseskommissionen i sagen om politiets indgriben over for demonstrationer i forbindelse med kinesiske statsbesøg m.v. kan der udnævnes yderligere 1 landsdommer i den pågældende landsret.
Stillingen bortfalder, første gang en fast landsdommerstilling bliver ledig i den pågældende landsret, efter at den pågældende landsdommer er vendt tilbage.« [Udpegelse af yderligere 1 landsdommer som følge af 1 landsdommers varetagelse af hvervet som formand for en undersøgelseskommission] Bemærkninger Til nr. 1 Antallet af dommere fastsættes ved lov, jf. i den forbindelse, for så vidt angår landsdommere, retsplejelovens § 5.
Der er praksis for, at der i forbindelse med en landsdommers varetagelse af et hverv som formand for en undersøgelseskommission udnævnes yderligere en landsdommer i den pågældende landsret.
Dette sker sædvanligvis, ved at der medtages en tekstanmærkning herom på finansloven.
 Sådan bestemmelse er ikke medtaget i finansloven for 2016 i relation til Undersøgelseskommissionen i sagen om politiets indgriben over for demonstrationer i forbindelse med kinesiske statsbesøg m.v., som blev nedsat den 23. december 2015. Da udnævnelse af yderligere 1 landsdommer i forbindelse med 1 landsdommers varetagelse af hvervet som formand for den pågældende undersøgelseskommission ikke kan afvente vedtagelsen af næste års finanslov, fremsættes forslag herom i dette lovforslag.
 Udnævnelse af den pågældende yderligere landsdommer vil ske efter sædvanlig procedure.
 Som det også er praksis, foreslås det, at den yderligere landsdommerstilling bortfalder, første gang en landsdommerstilling bliver ledig i den pågældende landsret, efter at den pågældende landsdommer er vendt tilbage.
Peter Skaarup (DF) fmd.
Peter Kofod Poulsen (DF) Susanne Eilersen (DF) Kenneth Kristensen Berth (DF) Martin Henriksen (DF) Tilde Bork (DF) Preben Bang Henriksen (V) Jan E.
Jørgensen (V) Britt Bager (V) Jakob Engel-Schmidt (V) Carl Holst (V) Michael Aastrup Jensen (V) Henrik Dahl (LA) Simon Emil Ammitzbøll (LA) Søren Pape Poulsen (KF) Simon Kollerup (S) Kaare Dybvad (S) Mette Reissmann (S) Mogens Jensen (S) nfmd.
Rasmus Prehn (S) Trine Bramsen (S) Søren Søndergaard (EL) Henning Hyllested (EL) Josephine Fock (ALT) Sofie Carsten Nielsen (RV) Emrah Tuncer (RV) Karsten Hønge (SF) Aleqa Hammond (SIU) Aaja Chemnitz Larsen (IA) Tjóðveldi og Javnaðarflokkurin havde ikke medlemmer i udvalget.
