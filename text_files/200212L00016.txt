Fremsat den 2. oktober 2002 af  

 skatteministeren (Svend Erik Hovmand) Forslag til Lov om dansk tiltrædelse af artikel 10  

 (undgåelse af dobbeltbeskatning) i luftfartsoverenskomst af 14. marts  

 2000 mellem Danmark og Hongkong.
§ 1. Artikel 10 (undgåelse af dobbeltbeskatning) i  

 overenskomst mellem Kongeriget Danmarks Regering og Regeringen for det  

 Særlige Administrative Område Hongkong i Folkerepublikken Kina  

 vedrørende regelmæssig lufttrafik kan tiltrædes.
Artiklen  

 er optaget som bilag til denne lov.
 Stk. 2. Artikel 10 træder i kraft og finder anvendelse  

 efter bestemmelserne i artiklens stykke 6.
 § 2. Loven træder i kraft dagen efter  

 bekendtgørelsen i Lovtidende.
 § 3. Loven gælder ikke for Færøerne og  

 Grønland.
Bilag 1 Oversættelse OVERENSKOMST MELLEM KONGERIGET DANMARKS REGERING OG  

 REGERINGEN FOR DET SÆRLIGE ADMINISTRATIVE OMRÅDE HONGKONG I  

 FOLKEREPUBLIKKEN KINA VEDRØRENDE REGELMÆSSIG LUFTTRAFIK ARTIKEL 10 Undgåelse af dobbeltbeskatning (1) Indkomst og fortjeneste, der hidrører fra flyvirksomhed i  

 international trafik, som udøves af et luftfartsselskab  

 hjemmehørende hos en kontraherende part, herunder deltagelse i en  

 puljeflyvning, en fælles luftfartsvirksomhed eller et internationalt  

 driftsforetagende, som er skattepligtig på denne kontraherende parts  

 territorium, skal være fritaget for indkomstskat, skat på  

 fortjeneste og alle andre skatter på indkomst og fortjeneste, som  

 pålægges på den anden kontraherende parts territorium.
 (2) Formue og aktiver, som ejes af et luftfartsselskab  

 hjemmehørende hos en kontraherende part, og som anvendes i forbindelse  

 med flyvirksomhed i international trafik, skal være fritaget for  

 formueskatter, som pålægges på den anden kontraherende  

 parts territorium.
 (3) Fortjeneste, som oppebæres af et luftfartsselskab  

 hjemmehørende hos en kontraherende part ved afhændelse af  

 luftfartøjer, der anvendes i international trafik, og  

 løsøre forbundet med anvendelsen af sådanne  

 luftfartøjer, af hvilken indkomst og fortjeneste ifølge  

 stk. (1) kun er skattepligtig hos denne kontraherende part, skal  

 være fritaget for enhver skat på fortjeneste, som  

 pålægges på den anden kontraherende parts territorium.
 (4) For så vidt angår denne artikel:
 (a)	omfatter udtrykket »indkomst og fortjeneste« vederlag og  

 bruttoindtægter fra driften af luftfartøjer, der transporterer  

 personer, husdyr, gods, post eller handelsvarer i international trafik,  

 herunder:
(i)	chartring eller leje af luftfartøjer, hvis sådan  

 chartring eller leje sker i tilknytning til driften af luftfartøjer i  

 international trafik; (ii)	salg af billetter eller tilsvarende dokumenter, og serviceydelser  

 i forbindelse med sådan transport, med luftfartsselskabet selv eller  

 med andre luftfartsselskaber, men i sidstnævnte tilfælde kun,  

 hvis sådant salg eller leveringen sådanne serviceydelser sker i  

 tilknytning til driften af luftfartøjer i international trafik; og (iii)	rente af midler, der er direkte forbundet med driften af  

 luftfartøjer i international trafik; (b)	betyder udtrykket »international trafik« enhver transport med et  

 luftfartøj, undtagen hvor sådan transport udelukkende er mellem  

 pladser på den anden kontraherende parts territorium; (c)	betyder udtrykket »luftfartsselskab hjemmehørende hos en  

 kontraherende part«, (i)	hvad angår Det Særlige Administrative Område  

 Hongkong, et luftfartsselskab, som er registreret og har sit  

 hovedforretningssted i Det Særlige Administrative Område  

 Hongkong; og (ii)	hvad angår Danmark, ethvert luftfartsselskab, som i henhold  

 til Danmarks love er skattepligtigt dér som følge af hjemsted,  

 bopæl, ledelsens sæde eller ethvert andet kriterium af  

 tilsvarende art, herunder det fælles danske, norske og svenske  

 luftfartskonsortium Scandinavian Airlines System (SAS), men kun for så  

 vidt som fortjeneste, der oppebæres af SAS Danmark A/S, den danske part  

 i Scandinavian Airlines System (SAS), står i forhold til dets andel i  

 dette konsortium; (d)	betyder udtrykker »kompetent myndighed«, (i)	hvad angår Det Særlige Administrative Område  

 Hongkong, »Commissioner of Inland Revenue« eller dennes befuldmægtigede  

 stedfortræder eller enhver person eller ethvert organ, som er  

 bemyndiget til at udøve enhver funktion, som for tiden udøves  

 af denne »Commissioner« eller tilsvarende funktioner; og (ii)	hvad angår Danmark, skatteministeren eller dennes  

 befuldmægtigede stedfortræder.
(5) De kontraherende parters kompetente myndigheder skal gennem  

 konsultationer bestræbe sig på ved gensidig overenskomst at  

 bilægge alle uoverensstemmelser vedrørende fortolkningen eller  

 anvendelsen af denne artikel.
Artikel 17 (Bilæggelse af tvister) skal  

 ikke finde anvendelse for en sådan uoverensstemmelse.
(6) Uanset artikel 21 (Ikrafttræden) skal hver kontraherende part  

 skriftligt underrette den anden om gennemførelsen af de relevante  

 procedurer, der i medfør af dens love er nødvendige for at  

 sætte denne artikel i kraft.
Artiklen skal træde i kraft på  

 den dato, hvor den sidste af de nævnte underretninger modtages, og skal  

 derefter have virkning med hensyn til indkomst, fortjeneste og gevinster, der  

 opstår på eller efter den første dag i januar 1997, og for  

 formue og aktiver, der ejes på eller efter den dato.
 (7) Når meddelelse om opsigelse af denne overenskomst gives i  

 medfør af artikel 19 (Opsigelse), skal nærværende artikel  

 uanset artikel 19 ophøre med at have virkning med hensyn til indkomst,  

 fortjeneste og gevinster, der modtages, såvel som formue og aktiver,  

 der ejes, på eller efter den første dag i januar i  

 kalenderåret, der følger lige efter udløbet af en periode  

 på seks måneder efter datoen, hvor sådan meddelelse er  

 givet.
 (8) Denne artikel skal ophøre med at have virkning i tilfælde  

 af, at en aftale om undgåelse af dobbeltbeskatning med hensyn til  

 skatter på indkomst, der giver tilsvarende fritagelser som i denne  

 artikel, træder i kraft mellem de kontraherende parter.
Bemærkninger til lovforslaget Almindelige bemærkninger Formålet med lovforslaget er at bemyndige regeringen  

 til at gennemføre bestemmelserne om undgåelse af  

 dobbeltbeskatning i den luftfartsoverenskomst, som blev undertegnet den 14.  

 marts 2000 mellem Danmark og Hongkong.
 Luftfartsoverenskomsten indeholder dels en række  

 bestemmelser på det luftfartspolitiske område, dels en  

 bestemmelse om undgåelse af dobbeltbeskatning af indkomst ved  

 luftfart.
Regeringen kan tiltræde den luftfartspolitiske del  

 af overenskomsten uden særskilt lovgivning.
Overenskomsten vil blive  

 offentliggjort i Lovtidende C.
Derimod kan bestemmelserne om undgåelse af  

 dobbeltbeskatning af indkomst ved luftfart kun tiltrædes fra dansk  

 side, når Folketinget har vedtaget en lov, der bemyndiger regeringen  

 til dette.
Herved adskiller en overenskomst om undgåelse af  

 dobbeltbeskatning inden for et afgrænset område sig ikke fra de  

 generelle dobbeltbeskatningsoverenskomster, som Danmark indgår med  

 andre lande.
 Bestemmelserne om undgåelse af dobbeltbeskatning i  

 luftfartsoverenskomsten mellem Danmark og Hongkong svarer i deres indhold til  

 de bestemmelser, der efter de generelle dobbeltbeskatningsoverenskomster  

 gælder for beskatning af indkomst fra luftfartsvirksomhed i  

 international trafik.
Der forhandles i øjeblikket mellem myndighederne i  

 Danmark og Hongkong om indgåelse af en generel  

 dobbeltbeskatningsaftale.
Parterne er endnu ikke fuldt ud nået til  

 enighed om en sådan.
Der kan ikke på indeværende tidspunkt  

 siges noget om, hvornår en generel dobbeltbeskatningsaftale kan  

 forventes at træde i kraft.
 En generel dobbeltbeskatningsaftale vil indeholde  

 bestemmelser om beskatning af luftfart svarende til bestemmelserne om  

 undgåelse af dobbeltbeskatning i artikel 10 i luftfartsoverenskomsten.  

 Det er derfor i luftfartsoverenskomstens artikel 10 bestemt, at artiklen kun  

 skal have virkning, så længe en generel dobbeltbeskatningsaftale  

 mellem Danmark og Hongkong endnu ikke er trådt i kraft.
Økonomiske konsekvenser for stat, amter og  

 kommuner Luftfartsoverenskomsten fjerner bl.a. hindringer, som  

 dobbeltbeskatning kan medføre for udviklingen af luftfarten mellem  

 Hongkong og Danmark.
Danske luftfartsselskaber skattefritages af indkomst fra  

 international luftfartstrafik, som er skattepligtig i Hongkong, og omvendt  

 for luftfartselskaber fra Hongkong.
 Der er ikke holdepunkter for at skønne over  

 størrelsen af provenuvirkningen, men den skønnes at være  

 af meget beskeden størrelse, da trafikken mellem de to lave er meget  

 begrænset.
Økonomiske konsekvenser for erhvervslivet Begrænsede effekter samt klarhed over  

 skattemæssige konsekvenser af økonomiske dispositioner.
Lovforslagets administrative konsekvenser Lovforslaget skønnes ikke at have væsentlige  

 administrative konsekvenser.
Lovforslagets miljømæssige konsekvenser Lovforslaget har ingen miljømæssige  

 konsekvenser.
Forholdet til EU-retten Lovforslaget har ikke EU-retlige aspekter.
Sammenfatning af lovforslagets  

 konsekvenser Positive konsekvenser Negative konsekvenser Økonomiske konsekvenser for stat, amter og  

 kommuner Lovforslaget skønnes at have meget beskeden  

 provenuvirkning.
Administrative konsekvenser for stat, amter og  

 kommuner Økonomiske og administrative konsekvenser for  

 erhvervslivet Begrænsede effekter samt klarhed over  

 skattemæssige konsekvenser af økonomiske  

 dispositioner.
Miljømæssige konsekvenser Ingen Ingen Administrative konsekvenser for borgerne Ingen Ingen Forholdet til EU-retten Ingen EU-retlige aspekter Bemærkninger til lovforslagets  

 enkelte bestemmelser Til § 1 Efter lovforslagets § 1 bemyndiges regeringen til at  

 tiltræde artikel 10 i luftfartsoverenskomsten mellem Danmark og  

 Hongkong.
Artiklen er optaget som bilag til lovforslaget.
Artiklen indeholder  

 følgende bestemmelser:
Efter stk. 1 kan indkomst fra drift af fly i  

 international trafik kun beskattes dér, hvor luftfartsselskabet er  

 hjemmehørende.
Tilsvarende kan efter stk. 2 formue og  

 aktiver, som tilhører et luftfartsselskab, kun beskattes dér,  

 hvor luftfartsselskabet er hjemmehørende.
Det samme er efter  

stk. 3 gældende for fortjeneste ved afhændelse af  

 fly, som anvendes i international trafik, og løsøre som  

 anvendes i forbindelse hermed.
 Stk. 4 indeholder en række definitioner,  

 mens de kompetente myndigheder i Danmark og Hongkong efter stk. 5  

 ved gensidig overenskomst skal søge at løse eventuelle  

 tvivlsspørgsmål om fortolkningen af artikel 10.
Efter stk. 6 skal de kontraherende parter  

 underrette hinanden, når de nødvendige procedurer for  

 ikrafttrædelse af skattebestemmelserne er gennemført.
Dette vil  

 for Danmarks vedkommende sige, at lovforslaget er trådt i kraft.  

 Proceduren svarer til, hvad der gælder ved indgåelse af generelle  

 dobbeltbeskatningsoverenskomster.
Det kan oplyses, at man fra Hongkongs side  

 allerede har gennemført de nødvendige procedurer.
 Stk. 7 fastsætter regler for  

 ophør af skattebestemmelserne ved opsigelse af  

 luftfartsoverenskomsten, mens endelig stk. 8 fastsætter, at  

 luftfartsoverenskomstens artikel 10 kun gælder, så længe en  

 generel dobbeltbeskatningsaftale ikke er trådt i kraft.
Til § 2 Efter lovforslagets § 2 træder loven i kraft  

 dagen efter bekendtgørelsen i Lovtidende.
Efter  

 luftfartsoverenskomstens artikel 10, stk. 6, finder bestemmelserne om  

 undgåelse af dobbeltbeskatning anvendelse fra og med kalenderåret  

 1997. De pågældende bestemmelser er udelukkende af begunstigende  

 karakter.
Til § 3 Efter lovforslagets § 3 gælder loven ikke for  

 Færøerne og Grønland, da skattespørgsmål  

 hører under det færøske og grønlandske  

 landsstyre.
