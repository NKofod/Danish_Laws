Skriftlig fremsættelse (30. november 2010) Beskæftigelsesministeren (Inger Støjberg) Herved tillader jeg mig for Folketinget at fremsætte:
Forslag til lov om ændring af lov om etablering af Dansk Center for Internationale Studier og Menneskerettigheder og visse andre love (Udvidelse af Institut for Menneskerettigheders kompetence til også at omfatte køn) (Lovforslag nr.
L 86) Lovforslaget om ændring af lov om etablering af Dansk Center for Internationale Studier og Menneskerettigheder og visse andre love har til formål at give Institut for Menneskerettigheder kompetence til at varetage de forpligtelser, som følger af artikel 20 i Europa-Parlamentets og Rådets direktiv 2006/54/EF af 5. juli 2006 om gennemførelse af princippet om lige muligheder for og ligebehandling af mænd og kvinder i forbindelse med beskæftigelse og erhverv og artikel 12 i Rådets direktiv 2004/113/EF af 13. december 2004 om gennemførelse af princippet om ligebehandling af mænd og kvinder i forbindelse med adgang til og levering af varer og tjenesteydelser.
I direktiverne stilles der krav om, at medlemsstaterne skal bistå ofre for forskelsbehandling i forbindelse med deres klager over forskelsbehandling på grund af køn.
Medlemsstaterne skal desuden sikre, at der er organer med kompetence til at foretage uafhængige undersøgelser af forskelsbehandling på grund af køn, offentliggøre rapporter og fremsætte henstillinger om spørgsmål vedrørende forskelsbehandling på kønsområdet.
I en begrundet udtalelse fra november 2009 har EU-Kommissionen pålagt regeringen at sikre, at der er et uafhængigt ligestillingsorgan for køn.
Dette uafhængige ligestillingsorgan skal have til opgave at fremme, evaluere og overvåge, samt støtte ligebehandling af kvinder og mænd, herunder ved at bistå ofre for forskelsbehandling med deres klager.
Det foreslås, at lov om etablering af Dansk Center for Internationale Studier og Menneskerettigheder ændres, således at Institut for Menneskerettigheder får kompetence til at overvåge kønsområdet på samme måde, som Instituttet i dag har kompetence i forhold til race eller etnisk oprindelse.
Samtidig indsættes en ny bestemmelse i Ligebehandlingsloven og i Ligestillingsloven.
 Forslaget har administrative og økonomiske konsekvenser for det offentlige, idet de nye opgaver, indenfor kønsområdet, som Institut for Menneskerettigheder skal varetage, forventes at medføre statslige merudgifter på 6,0 mio. kr. årligt, heraf 2,6 mio. kr. i lønsum.
 Lovforslaget træder i kraft den 1. februar 2011.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
