Klage over at en fødsel ikke blev sat i  

 gang på et tidligere tidspunkt eller foretaget ved kejsersnit Der er klaget over, at der ikke på et tidligere  

 tidspunkt skete igangsættelse af fødslen eller blev foretaget  

 kejsersnit.
 Patientklagenævnet fandt, at kvinden var blevet  

 behandlet i overensstemmelse med almindelig anerkendt praksis.
 Nævnet lagde vægt på, at fosteret den  

 22. april 1998 skønnedes til 3900 g, og at det på dette grundlag  

 besluttedes at foretage igangsættelse af fødslen den 26. april  

 1998.
 Nævnet har endvidere lagt vægt på, at  

 kvindens bækken blev skønnet tidligt i graviditeten til at  

 være normalt.
 Nævnet fandt herefter ikke, at der på grund af  

 fosterskønnet på 3900 g var kontraindikation mod  

 igangsættelse af fødsel ad naturlig vej den 26. april 1998.
 Endelig lagde nævnet vægt på, at  

 fosterets hjertelyd under fødslen blev overvåget elektronisk  

 (CTG), og at kvinden blev smertelindret med epiduralblokade, og veerne blev  

 stimuleret med hormon givet gennem drop (Syntocinon drop).
 Nævnet fandt, at den elektroniske registrering af  

 fosterets hjertelyd ikke viste tegn til truende iltmangel, som indikerede, at  

 barnet skulle have været forløst undervejs før det  

 tidspunkt, hvor fødslen rent faktisk fandt sted.
 Begge dele var i overensstemmelse med almindelig god  

 procedure.
 Nævnet kan oplyse, at det er et kendt problem, at  

 børn af mødre med sukkersyge ofte bliver meget store i forhold  

 til graviditetens alder og klinisk er meget umodne i forhold til alderen.  

 Nævnet kan endvidere oplyse, at fastsiddende skuldre er en kendt, men  

 ret sjælden komplikation, der først og fremmest ses hos fostre,  

 der vejer mere end 4500 g.
