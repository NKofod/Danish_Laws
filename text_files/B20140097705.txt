 Bekendtgørelse om sambeskatning af selskaber m.v.
 I medfør af § 31 B, stk. 1, i selskabsskatteloven, jf. lovbekendtgørelse nr. 1082 af 14. november 2012, fastsættes:
Kapitel 1 Anvendelsesområdet, frister m.v.
 § 1. Bekendtgørelsen finder anvendelse på selskaber m.v., der indgår i en national eller international sambeskatning, jf. selskabsskattelovens §§ 31 og 31 A.
 Stk. 2. Faste ejendomme og faste driftssteder sidestilles med selskaber m.v., således at bekendtgørelsen finder tilsvarende anvendelse på henholdsvis faste ejendomme og faste driftssteder, i det omfang bekendtgørelsen er anvendelig herpå.
 § 2. Medmindre andet fremgår af §§ 3-16, påhviler det administrationsselskabet at indgive meddelelser, oplysninger m.v. efter bestemmelserne i denne bekendtgørelse.
 Stk. 2. Medmindre andet fremgår af §§ 3-16, skal meddelelser, oplysninger m.v. efter bestemmelserne i denne bekendtgørelse indgives digitalt ved brug af de digitale kanaler, som SKAT anviser.
 Stk. 3. Medmindre andet fremgår af §§ 3-16, skal meddelelser, oplysninger m.v. efter bestemmelserne i denne bekendtgørelse indgives senest i forbindelse med rettidig indgivelse af selvangivelse, jf. dog stk. 4-7.
 Stk. 4. Meddelelse m.v. efter § 3 skal indgives senest 1 måned efter udpegningen af administrationsselskabet.
 Stk. 5. Meddelelse m.v. efter § 4 skal indgives senest 1 måned efter udpegningen af det nye administrationsselskab.
 Stk. 6. Meddelelser m.v. efter § 5 skal indgives senest 1 måned efter selskabets m.v. indtræden henholdsvis udtræden.
 Stk. 7. Meddelelser m.v. efter § 12 skal indgives senest 1 måned efter selskabets beslutning om genvalg af international sambeskatning.
Kapitel 2 National sambeskatning § 3. Der skal indgives meddelelse om, hvilket selskab m.v. der er administrationsselskab, jf. selskabsskattelovens § 31, stk. 6.
 § 4. Hvis der udpeges et nyt administrationsselskab, jf. selskabsskattelovens § 31, stk. 6, skal det nye administrationsselskab indgive meddelelse om udpegningen og datoen for dets indtræden.
§ 5. Indtræder et selskab m.v. i en sambeskatning, skal der indgives meddelelse om datoen for selskabets m.v. indtræden.
Der skal endvidere indgives meddelelse om den indkomstperiode for det indtrædende selskab m.v., der skal medregnes i sambeskatningsindkomsten.
Herudover skal der indgives meddelelse om årsagen til, at et selskab indtræder i sambeskatningen Stk. 2. Udtræder et selskab m.v. af en sambeskatning, skal der indgives meddelelse om datoen for selskabets m.v. udtræden.
Der skal endvidere indgives meddelelse om den indkomstperiode for det udtrædende selskab m.v., der skal medregnes i sambeskatningsindkomsten.
Herudover skal der indgives meddelelse om årsagen til, at selskabet m.v. udtræder af sambeskatningen.
 § 6. For hvert indkomstår skal der afgives en redegørelse for koncernen, jf. selskabsskattelovens § 31 C, samt ændringer heri, herunder en redegørelse for hvilke selskaber m.v., der indgår i sambeskatningen henholdsvis ikke indgår i sambeskatningen, samt baggrunden herfor.
 Stk. 2. Hvis der ikke er overensstemmelse mellem de selskaber m.v., der indgår i koncernregnskabet, og de selskaber m.v., der indgår i sambeskatningen, skal baggrunden herfor tillige oplyses.
 Stk. 3. I det omfang oplysningerne efter stk. 1 og 2 fremgår af en årsrapport modtaget i Erhvervsstyrelsen, kan selskabet m.v. undlade at indsende oplysningerne.
§ 7. Der skal indgives oplysning om den skattepligtige indkomst før fremførsel og fordeling af underskud for hvert af de sambeskattede selskaber.
SKAT fordeler overskud og underskud mellem de sambeskattede selskaber m.v. og fremfører og beregner eventuelle fremførselsberettigede underskud for det enkelte selskab m.v., jf. dog stk. 2.
 Stk. 2. Skattepligtige efter kulbrinteskatteloven skal indgive oplysning om fordeling af overskud og underskud mellem de sambeskattede selskaber m.v., herunder oplysning om fremførselsberettigede underskud for det enkelte selskab m.v.
 Stk. 3. Hvis selskabet m.v. har valgt at se bort fra underskud, skal der tillige for hvert selskab m.v. indgives oplysning herom, herunder indgives oplysning om efter hvilken bestemmelse, der bortses fra underskuddet, samt indgives en opgørelse af det beløb, der er set bort fra, og som fremføres efter selskabsskattelovens § 12.
Kapitel 3 International sambeskatning § 8. §§ 3-7 finder tilsvarende anvendelse ved international sambeskatning med de ændringer, der følger af selskabsskattelovens § 31 A.
 § 9. Udenlandske selskaber m.v. skal ved omregning af årets resultat fra fremmed valuta til danske kroner ved påbegyndelse af international sambeskatning anvende stk. 2.
 Stk. 2. Regnskaber for udenlandske selskaber m.v., der er aflagt i fremmed valuta, kan alene omregnes til danske kroner efter danske regler, herunder skattekontrollovens § 3 C, stk. 3-14. Anvendes omregning efter skattekontrollovens § 3 C, stk. 3-14, anses meddelelse om, hvilken valuta der ønskes anvendt, og om, hvilken centralbanks kurs der ønskes anvendt ved omregningen af resultatet uanset skattekontrollovens § 3 C, stk. 3, 3. pkt., for rettidig, hvis meddelelsen indgives senest samtidig med, at valget af international sambeskatning foretages.
 § 10. Administrationsselskabet i en international sambeskatning, jf. selskabsskattelovens § 31 A, skal drage omsorg for, at bogføringen m.v. vedrørende de udenlandske selskaber m.v., der er omfattet af den internationale sambeskatning, tilrettelægges således, at resultatopgørelse og balance kan danne grundlag for ligningen af administrationsselskabet, og at regnskabsmateriale m.v. vedrørende de udenlandske selskaber m.v., der er omfattet af den internationale sambeskatning, opbevares i overensstemmelse med de her i landet gældende bestemmelser.
 Stk. 2. Såfremt et eller flere af regnskaberne for de udenlandske selskaber m.v., der er omfattet af den internationale sambeskatning, ikke er udarbejdet på en sådan måde, at det kan danne grundlag for ligningen, påhviler det administrationsselskabet, at der vedlægges selvangivelsen et særligt bilag, hvorpå resultatopgørelsen i årsregnskaberne for de udenlandske selskaber m.v., der er omfattet af den internationale sambeskatning, omformes til at udvise et resultat opgjort efter dansk lovgivning.
Stk. 3. Det regnskab, der vedlægges selvangivelsen, skal være affattet på dansk, norsk, svensk, engelsk, tysk eller fransk.
SKAT kan kræve et regnskab oversat til dansk.
 Stk. 4. På begæring skal regnskabsmateriale, dokumenter m.v., som har betydning for ligningen, indsendes til SKAT, ligesom der på begæring skal meddeles oplysninger i øvrigt, som har betydning for ligningen.
 § 11. Indtræder et udenlandsk selskab m.v. i international sambeskatning, skal der afgives oplysning om opgørelsen af indgangsværdier efter selskabsskattelovens § 31 A, stk. 7-9, herunder i hvilket omfang de pågældende aktiver er erhvervet fra koncernforbundne selskaber.
 § 12. Genvalg af international sambeskatning skal meddeles ved udløbet af det 10. år i bindingsperioden.
 § 13. Hvis administrationsselskabets indkomst i et indkomstår skal forhøjes som følge af ordinær eller fuld genbeskatning, jf. selskabsskattelovens § 31 A, stk. 10 og 11, skal der afgives en redegørelse for grundlaget for beregningen af det beløb, som administrationsselskabets indkomst skal forhøjes med.
 § 14. § 36, stk. 1, nr. 3-5, og stk. 2 og 3, i bekendtgørelse nr. 593 af 12. juni 2006 om krav til det skattemæssige årsregnskab m.v. for større virksomheder (Mindstekravsbekendtgørelsen for større virksomheder) finder tilsvarende anvendelse.
 § 15. Såfremt oplysningerne m.v. som nævnt i §§ 8-13 ikke fremlægges, kan dette anses for, at der ikke er fremlagt tilstrækkelige oplysninger, jf. selskabsskattelovens § 31 B, stk. 3.
Kapitel 4 Ikrafttræden m.v.
 § 16. Bekendtgørelsen træder i kraft den 1. oktober 2014.
 Stk. 2. Samtidig ophæves bekendtgørelse nr. 996 af 26. september 2006 om sambeskatning af selskaber m.v.
 Stk. 3. Bekendtgørelsens §§ 7 og 12 har virkning fra og med indkomståret 2014. Meddelelser m.v. efter § 12 indgives digitalt fra og med den 1. marts 2015.
 Stk. 4. Selskaber m.v. skal senest den 1. november 2014 give SKAT oplysninger som nævnt i §§ 3-5 i bekendtgørelse nr. 996 af 26. september 2006 om sambeskatning af selskaber m.v. om ændringer i sambeskatningskredse, der er foretaget i perioden fra påbegyndelsen af indkomståret 2014 til og med den 30. september 2014, i det omfang oplysningerne ikke tidligere er meddelt SKAT.
