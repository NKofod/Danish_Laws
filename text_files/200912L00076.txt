Fremsat den 18. november 2009 af undervisningsministeren (Bertel Haarder) Forslag til Lov om ændring af lov om arbejdsmarkedsuddannelser m.v. og lov om åben uddannelse (erhvervsrettet voksenuddannelse) m.v.
(Digital tilmelding og framelding ved erhvervsrettet voksen- og efteruddannelse og adgang til arbejdsmarkedsuddannelser m.v.) § 1 I lov om arbejdsmarkedsuddannelser m.v., jf. lovbekendtgørelse nr. 190 af 18. marts 2008, som ændret ved § 2 i lov nr. 1173 af 10. december 2008, lov nr. 49 af 28. januar 2009, § 6 i lov nr. 478 af 12. juni 2009 og § 10 i lov nr. 482 af 12. juni 2009, foretages følgende ændringer:
 1. Efter § 10 indsættes:
 »§ 10 a.  Personer med fast bopæl eller beskæftigelse i Danmark har adgang til arbejdsmarkedsuddannelser og enkeltfag, der er optaget i en fælles kompetencebeskrivelse, jf. dog stk. 2.
 Stk. 2. Undervisningsministeren fastsætter nærmere betingelser for adgang til arbejdsmarkedsuddannelser og enkeltfag, der er optaget i en fælles kompetencebeskrivelse.
 Stk. 3. Undervisningsministeren kan fastsætte nærmere regler om adgangen til arbejdsmarkedsuddannelser og enkeltfag, der er optaget i en fælles kompetencebeskrivelse, for personer med fast bopæl eller beskæftigelse på Færøerne eller i Grønland, som ikke er omfattet af stk. 1, herunder om, at der kan opkræves fuld deltagerbetaling og ydes kost og logi som indtægtsdækket virksomhed.
Stk. 4. Undervisningsministeren kan i regler, der fastsættes i medfør af stk. 3, fravige §§ 20 og 21.« 2. Efter § 18 indsættes:
»Kapitel 5 a Tilmelding og framelding ved erhvervsrettet voksen- og efteruddannelse § 18 a.
Undervisningsministeren kan fastsætte regler om digital tilmelding til og framelding fra arbejdsmarkedsuddannelser og enkeltfag, der er optaget i en fælles kompetencebeskrivelse, herunder om 1) at uddannelsesinstitutionerne skal informere om digital tilmelding og framelding og yde vejledning og bistand i forbindelse hermed, 2) indhold og udformning af ansøgningsskemaer, 3) frister for ansøgning, 4) frister for framelding og 5) betaling ved udeblivelse eller framelding.
 Stk. 2. Undervisningsministeren fastsætter regler om, i hvilke tilfælde tilmelding til og framelding fra arbejdsmarkedsuddannelser og enkeltfag, der er optaget i en fælles kompetencebeskrivelse, kan ske på anden måde end i digital form.
Stk. 3. Undervisningsministeren fastsætter nærmere regler om, hvilke oplysninger om deltageren, herunder dennes CPR-nr., der skal oplyses ved digital tilmelding til og framelding fra arbejdsmarkedsuddannelse og enkeltfag, der er optaget i en fælles kompetencebeskrivelse.« § 2 I lov om åben uddannelse (erhvervsrettet voksenuddannelse) m.v., jf. lovbekendtgørelse nr. 952 af 2. oktober 2009:
 1. Efter § 2 indsættes:
»§ 2 a.
Undervisningsministeren kan fastsætte regler om digital tilmelding til og framelding fra erhvervsrettede uddannelser omfattet af § 2, stk. 1, herunder om 1) at uddannelsesinstitutionerne skal informere om digital tilmelding og framelding og yde vejledning og bistand i forbindelse hermed, 2) indhold og udformning af ansøgningsskemaer, 3) frister for ansøgning, 4) frister for framelding og 5) betaling ved udeblivelse eller framelding.
 Stk. 2. Undervisningsministeren fastsætter regler om, i hvilke tilfælde tilmelding til og framelding fra erhvervsrettede uddannelser omfattet af § 2, stk. 1, kan ske på anden måde end i digital form.
Stk. 3. Undervisningsministeren fastsætter nærmere regler om, hvilke oplysninger om deltageren, herunder dennes CPR-nr., der skal oplyses ved digital tilmelding til og framelding fra erhvervsrettede uddannelser omfattet af § 2, stk. 1.« 2. I § 6, stk. 11, ændres »Rådet for Erhvervsrettet Voksen- og Efteruddannelse« til: »Rådet for Voksen- og Efteruddannelse«.
§ 3 Loven træder i kraft den 1. januar 2010.
Bemærkninger til lovforslaget Almindelige bemærkninger 1. Indledning Som led i finanslovaftalerne for 2009 indgik regeringen (Venstre og Det Konservative Folkeparti), Dansk Folkeparti, Socialdemokraterne, Det Radikale Venstre og Socialistisk Folkeparti »Aftale om gennemførelse af politireformen og styrkelse af politiindsatsen«.
Det er i den forbindelse aftalt, at aftalen bl.a. finansieres ved at etablere et samlet koncept for en digital administration af erhvervsrettet voksen- og efteruddannelse, VEU-administrationen.
Det er samtidig anført, at digitaliseringen vil betyde mindre tidsforbrug hos virksomheder, kursister og uddannelsesinstitutioner samt en bedre service.
Det er hensigten med lovforslaget, at tilmelding til arbejdsmarkedsuddannelser og enkeltfag optaget i en fælles kompetencebeskrivelse og tilmelding til visse erhvervsrettede uddannelser omfattet af lov om åben uddannelse (erhvervsrettet voksenuddannelse) m.v. som udgangspunkt skal ske digitalt.
Enkeltfag, der er optaget i den fælles kompetencebeskrivelse, er enkeltfag på uddannelser udbudt efter lov om åben uddannelse (erhvervsrettet voksenuddannelse) m.v., dvs. enkeltfag på erhvervsuddannelserne, der indgår i en fælles kompetencebeskrivelse og individuel kompetencevurdering efter lov om arbejdsmarkedsuddannelser m.v.
 Der henvises til afsnit 2.1.
Forslaget udgør første fase af lovgivningsarbejdet i forbindelse med digitaliseringen af VEU-administrationen.
Den anden fase indebærer, at ansøgning om godtgørelse i forbindelse med deltagelse i erhvervsrettet voksen- og efteruddannelse efter lov om godtgørelse ved deltagelse i erhvervsrettet voksen- og efteruddannelse og administrationen i forbindelse hermed tilsvarende skal ske digitalt.
Lovforslag herom forventes fremsat i indeværende folketingssamling.
Lov om arbejdsmarkedsuddannelser m.v., jf. lovbekendtgørelse nr. 190 af 18. marts 2008, indeholder i dag ikke regler om, hvem der har adgang til arbejdsmarkedsuddannelsessystemet.
Regler herom er med hjemmel i lov om institutioner for erhvervsrettet uddannelse fastsat i bekendtgørelse om fælles kompetencebeskrivelser for erhvervsrettet voksen- og efteruddannelse og om arbejdsmarkedsuddannelser, jf. lovbekendtgørelse nr. 951 af 2. oktober 2009 og bekendtgørelse nr. 802 af 29. juni 2007. Reglerne indebærer overordnet, at alene personer med fast bopæl eller beskæftigelse i Danmark har adgang til arbejdsmarkedsuddannelser.
Lov om arbejdsmarkedsuddannelser m.v. gælder ikke for Færøerne og Grønland.
 Færøernes hjemmestyre og Grønlands selvstyre har udtalt ønske om, at personer med fast bopæl eller beskæftigelse på Færøerne eller i Grønland, som ikke opfylder kravet om fast bopæl eller beskæftigelse i Danmark, kan få adgang til at deltage på ordinære hold på danske arbejdsmarkedsuddannelser mod fuld deltagerbetaling.
Lovforslaget indeholder på den baggrund forslag om, at der indføjes regler i lov om arbejdsmarkedsuddannelser m.v. om, hvem der har adgang til arbejdsmarkedsuddannelsessystemet, og at undervisningsministeren bemyndiges til at fastsætte nærmere regler om adgang til arbejdsmarkedsuddannelsessystemet for personer med fast bopæl eller beskæftigelse på Færøerne og i Grønland.
Der henvises til afsnit 2.2.
2. Lovforslagets indhold 2.1. Digital tilmelding til erhvervsrettet voksen- og efteruddannelse 2.1.1. Gældende ret I dag er det den enkelte uddannelsesinstitution, der selv fastlægger den nærmere tilmeldingsprocedure i forbindelse med optagelse på arbejdsmarkedsuddannelser m.v.
 Lov om arbejdsmarkedsuddannelser m.v. indeholder således ikke regler om tilmelding til arbejdsmarkedsuddannelser og enkeltfag optaget i en fælles kompetencebeskrivelse og giver ikke mulighed for at kræve, at tilmelding til og framelding fra arbejdsmarkedsuddannelser og enkeltfag optaget i en fælles kompetencebeskrivelse sker digitalt.
2.1.2. Undervisningsministeriets overvejelser I foråret 2007 igangsatte Finansministeriet, Undervisningsministeriet og Ministeriet for Videnskab, Teknologi og Udvikling en digitaliseringsanalyse på SU-området, herunder for den del af VEU-administrationen, som vedrører behandling af ansøgninger om VEU-godtgørelse for ikke-forsikrede kursister, det vil sige de kursister, som ikke er medlemmer af A-kasser.
Analysens konklusion for VEU-området var overordnet set, at der var et væsentligt ressourceforbrug hos institutionerne inden for den samlede VEU-administration, og at store dele af VEU-administrationen enten sker manuelt eller gennem utilstrækkelig it-understøttelse, hvorfor potentialet for at gennemføre digitaliseringsinitiativer blev vurderet til at være væsentligt.
På den baggrund iværksatte Finansministeriet og Undervisningsministeriet i efteråret 2007 en analyse af digitaliseringspotentialet for den samlede administration af erhvervsrettet voksen- og efteruddannelse, VEU-administrationen.
Analysen »Digitalisering af VEU-administrationen« blev foretaget af Deloitte Business Consulting A/S og forelå i endelig form i september 2008. Rapporten er tilgængelig på www.uvm.dk VEU-administrationen blev i denne sammenhæng afgrænset til administrationen af VEU-godtgørelsesberettigede kurser, dvs. kurser der kan berettige deltageren til godtgørelse efter lov om godtgørelse ved deltagelse i erhvervsrettet voksen- og efteruddannelse.
Analysen omfatter forløbet, fra en deltager tilmelder sig uddannelsen, der berettiger til godtgørelse, til deltageren modtager godtgørelsen.
Analysen indeholder en løsningsmodel for digitalisering af VEU-administrationen.
Løsningsmodellen strækker sig over tre faser:
 Første fase: Digital kursustilmelding og online kursuskatalog i form af en VEU-portal  Anden fase: Online kursusbetaling og online registrering af fravær  Tredje fase: Digital ansøgning om godtgørelse og befordringstilskud.
Løsningsmodellen baserer sig på en digital portal, EfterUddannelse.dk, hvor borgere og virksomheder ved digital selvbetjening kan tilgå et online kursus-katalog og gennemføre digital kursustilmelding, online kursusbetaling og afgive digital ansøgning om godtgørelse og befordringstilskud.
Portalen vil kunne tilgås fra internettet, herunder fra www.virk.dk.
En fuld digitalisering af VEU-administrationen vil være meget kompleks.
Derfor er løsningsmodellen baseret på, at det nye digitale system i første omfang alene indføres på uddannelsesinstitutioner, som anvender det studieadministrative system EASY-A.
Dette studieadministrative system anvendes af AMU-centre og erhvervsskoler, der afholder 90-95 pct. af uddannelsesaktiviteten på området.
Professionshøjskoler, universiteter og private udbydere anvender andre systemer.
SOSU-skoler forventes at overgå til samme system den 1. april 2010.
Både for brugerne og uddannelsesinstitutionerne vil digitaliseringen af VEU-administrationen betyde mindre tidsforbrug og bedre service.
Bl.a. vil uddannelsesinstitutionernes behov for manuel sagsbehandling, herunder indtastning, blive reduceret som følge af selvbetjeningsmulighederne.
 Løsningsmodellen for digitalisering af VEU-administrationen forventes at være fuldt implementeret i 2012.
2.1.3. Den foreslåede ordning Det foreslås, at undervisningsministeren bemyndiges til at fastsætte regler om digital tilmelding til og framelding fra arbejdsmarkedsuddannelser og enkeltfag optaget i en fælles kompetencebeskrivelse samt uddannelser efter lov om åben uddannelse (erhvervsrettet voksenuddannelse) m.v.. Det foreslås samtidig, at undervisningsministeren bemyndiges til at fastsætte regler om, i hvilke tilfælde tilmelding fortsat kan ske på anden måde, f.eks. i papirform.
 Det er i første omgang hensigten at fastsætte regler, som indebærer, at selvstændige erhvervsdrivende og arbejdsgivere, der tilmelder deltagere til kurser, skal foretage tilmeldingen digitalt, hvis tilmeldingen sker på en uddannelsesinstitution, som anvender det studieadministrative system EASY-A.
Pligten til digital tilmelding vil gælde for arbejdsmarkedsuddannelser og enkeltfag, der er optaget i en fælles kompetencebeskrivelse efter lov om arbejdsmarkedsuddannelser m.v. og visse erhvervsrettede uddannelser, der er omfattet af § 2, stk. 1, i lov om åben uddannelse.
I andre tilfælde end de nævnte vil selvstændige erhvervsdrivende og arbejdsgivere i første omfang ikke blive forpligtet til digital tilmelding.
I helt særlige tilfælde vil selvstændige erhvervsdrivende og arbejdsgivere, som er forpligtede til at tilmelde sig digitalt, kunne undtages fra forpligtelsen efter skriftlig ansøgning til undervisningsministeriet, hvori den selvstændige eller arbejdsgiveren anfører, hvorfor forpligtelsen til at tilmelde sig digitalt ikke kan ske, f.eks. fordi den fornødne teknologi ikke er til rådighed.
Undervisningsministeren vil udfærdige nærmere regler herom.
 Det er endvidere hensigten at fastsætte regler om, at borgere, der selv tilmelder sig arbejdsmarkedsuddannelser m.v., kan tilmelde sig på anden måde, f.eks. i papirform, da eventuelt manglende digitale kundskaber ikke skal kunne afholde borgere fra at tilmelde sig uddannelserne.
Med bemyndigelsen til at fastsætte regler om, i hvilke tilfælde tilmelding fortsat skal kunne ske på anden måde end i digital form, har undervisningsministeren mulighed for på et senere tidspunkt at udvide målgruppen for kravet om digital tilmelding.
Der vil således f.eks. kunne stilles krav om, at borgere, der selv tilmelder sig arbejdsmarkedsuddannelser m.v., skal tilmelde sig digitalt, når de digitale kundskaber hos målgruppen vurderes at være tilstrækkelige hertil.
Ligesom for selvstændige erhvervsdrivende og arbejdsgivere vil undervisningsministeren udfærdige nærmere regler, hvis borgere forpligtes til digital tilmelding, således at borgerne kan undtages fra forpligtelsen i særlige tilfælde, hvor der f.eks. ikke er internetadgang eller personlige forhold hindrer digital tilmelding.
 Det foreslås endvidere, at undervisningsministeren bemyndiges til at kunne fastsætte regler om, at uddannelsesinstitutionerne skal informere om digital tilmelding og yde vejledning og bistand i forbindelse hermed, om indhold og udformning af ansøgningsskemaer, om frister for ansøgninger om tilmelding, frister for framelding og om betaling ved udeblivelse eller framelding.
 Der forventes at blive fastsat nærmere regler om administrationen i tilknytning til den digitale tilmelding i det omfang, de almindelige bestemmelser om f.eks. betaling ved udeblivelse eller framelding i lov om åben uddannelse vurderes ikke at være tilstrækkelige.
 Det foreslås endvidere, at undervisningsministeren bemyndiges til at fastsætte nærmere regler om, hvilke oplysninger om deltageren, herunder dennes personnummer, der skal oplyses ved digital tilmelding til arbejdsmarkedsuddannelser m.v.
Der er endnu ikke fuldt overblik over, hvilke oplysninger det vil være nødvendigt at indhente digitalt i den samlede digitalisering af VEU-administrationen, herunder på hvilket tidspunkt i forløbet, fra en deltager tilmelder sig uddannelse, der berettiger til godtgørelse, til deltageren modtager godtgørelsen, oplysningerne mest hensigtsmæssigt indhentes.
Bemyndigelsen vil på den baggrund blive anvendt til at fastsætte regler, som er i overensstemmelse med reglerne om udveksling af personoplysninger i lov om behandling af personoplysninger, og som sikrer, at det samlede digitale system for VEU-administrationen kan fungere hensigtsmæssigt.
 Den foreslåede indførelse af digital tilmelding ændrer ikke uddannelsesinstitutionernes nuværende pligter og ansvar, herunder til at foretage visitation af deltagerne og kontrollere, at deltagerne opfylder betingelserne for adgang til arbejdsmarkedsuddannelser m.v. og til uddannelserne under åben uddannelse.
 Der henvises til lovforslagets § 1, nr. 2, og § 2, nr. 1, og bemærkningerne hertil.
2.2. Adgang til arbejdsmarkedsuddannelser m.v., herunder adgang for personer med fast bopæl eller beskæftigelse på Færøerne eller i Grønland 2.2.1. Gældende ret Lov om arbejdsmarkedsuddannelser m.v. indeholder i dag ikke regler om, hvem der har adgang til arbejdsmarkedsuddannelser og enkeltfag optaget i en fælles kompetencebeskrivelse.
Loven indeholder heller ikke en bemyndigelse for undervisningsministeren til at fastsætte sådanne regler.
Lov om institutioner for erhvervsrettet uddannelse § 1, stk. 2, nr. 2, bemyndiger undervisningsministeren til at fastsætte regler om adgang til uddannelserne.
Herved forstås de uddannelser, som udbydes på institutioner omfattet af loven, dvs. erhvervsrettet grund-, efter- og videreuddannelse.
Bestemmelsen anvendes i tilfælde, hvor uddannelseslovgivningen ikke indeholder en tilsvarende bemyndigelsesbestemmelse.
Med hjemmel i institutionslovens § 1, stk. 2, nr. 2, er det i § 8, stk. 2, i bekendtgørelse nr. 802 af 22. september 2003 om fælles kompetencebeskrivelser for erhvervsrettet voksen- og efteruddannelse og om arbejdsmarkedsuddannelser, AMU-bekendtgørelsen, som ændret ved bekendtgørelse nr. 806 af 29. juni 2007, fastsat som overordnet krav for adgang til arbejdsmarkedsuddannelser, at personen har fast bopæl eller beskæftigelse i Danmark på uddannelsestidspunktet.
Personer, der ikke har fast bopæl eller beskæftigelse i Danmark, har således ikke almindelig adgang til arbejdsmarkedsuddannelsessystemet.
 I AMU-bekendtgørelsens § 8 er der fastsat nærmere betingelser for adgangen til arbejdsmarkedsuddannelsessystemet, herunder at ansøgeren opfylder eventuelle adgangskrav fastsat som led i myndighedskrav, hvor der udstedes certifikat for uddannelse, og at ansøgeren kan pålægges at gennemføre en test i undervisningssproget.
 Personer med fast bopæl eller beskæftigelse på Færøerne eller i Grønland, som ikke opfylder kravet om fast bopæl eller beskæftigelse i Danmark, har ikke almindelig adgang til arbejdsmarkedsuddannelsessystemet, men alene adgang i henhold til reglerne om indtægtsdækket virksomhed, hvor hovedprincippet for prisfastsættelsen følger reglerne i Finansministeriets budgetvejledning, blandt andet med krav om adskillelse fra øvrige aktiviteter og fuld omkostningsdækning.
 Hjemmestyret på Færøerne og selvstyret i Grønland har udtalt ønske om, at personer med fast bopæl eller beskæftigelse på Færøerne eller i Grønland kan få adgang til at deltage på ordinære hold på danske arbejdsmarkedsuddannelser mod fuld deltagerbetaling.
2.2.2. Den foreslåede ordning Det foreslås, at det fastsættes i lov om arbejdsmarkedsuddannelser m.v., at personer med fast bopæl eller beskæftigelse i Danmark har adgang til arbejdsmarkedsuddannelser og enkeltfag optaget i en fælles kompetencebeskrivelse, og at undervisningsministeren i samme lov bemyndiges til at fastsætte nærmere betingelser for denne adgang.
 Den gældende bemyndigelseshjemmel i § 1, stk. 2, nr. 2, i lov om institutioner for erhvervsrettet uddannelse foreslås ikke ophævet, da bestemmelsen omfatter andre uddannelser end arbejdsmarkedsuddannelser og enkeltfag optaget i en fælles kompetencebeskrivelse.
Det foreslås endvidere, at undervisningsministeren bemyndiges til at fastsætte nærmere regler om adgang til arbejdsmarkedsuddannelser og enkeltfag optaget i en fælles kompetencebeskrivelse for personer, som ikke har fast bopæl eller beskæftigelse i Danmark, men fast bopæl eller beskæftigelse på Færøerne eller i Grønland.
Undervisningsministeren kan i den forbindelse bl.a. fastsætte nærmere regler om deltagerbetaling og ydelse af kost og logi som indtægtsdækket virksomhed, som følger reglerne om indtægtsdækket virksomhed i Finansministeriets budgetvejledning.
 Det foreslås samtidig, at undervisningsministeren i de fastsatte regler om adgang for personer med fast bopæl eller beskæftigelse på Færøerne eller i Grønland til arbejdsmarkedsuddannelsessystemet kan fravige lov om arbejdsmarkedsuddannelser m.v. § 20 om tilskud til uddannelsesinstitutionerne efter lov om åben uddannelse (erhvervsrettet voksenuddannelse) m.v. og § 21 om mulighed for at opnå tilskud til kost og logi ved indkvartering og til dækning af udgifter til befordring ved deltagelse i bl.a. arbejdsmarkedsuddannelser og enkeltfag optaget i en fælles kompetencebeskrivelse.
 Det er hensigten at fastsætte nærmere regler om, at personer med fast bopæl eller beskæftigelse på Færøerne og i Grønland, som ikke opfylder hovedkravet om fast bopæl eller beskæftigelse i Danmark, har adgang til arbejdsmarkedsuddannelser og enkeltfag optaget i en fælles kompetencebeskrivelse mod fuld deltagerbetaling.
 Der vil være tale om deltagelse i uddannelse på ordinære hold med bevis for deltagelse i arbejdsmarkedsuddannelse m.v. og mod en betaling, der svarer til det taxametertilskud inklusiv deltagerbetaling, der gælder for aktiviteten afholdt for deltagere med bopæl eller beskæftigelse i Danmark.
Med den foreslåede ordning svarer deltagerbetalingen for kurserne til den pris, institutionerne oppebærer for tilsvarende kursister med fast bopæl og beskæftigelse i Danmark.
Ordningen er mere fordelagtig for personer med fast bopæl eller beskæftigelse på Færøerne eller i Grønland end den hidtidige ordning, da den giver adgang til ordinære hold på arbejdsmarkedsuddannelser med stor fleksibilitet i udbuddet af uddannelser.
 Adgangen vil omfatte såvel danske statsborgere på Færøerne og i Grønland som andre personer med fast bopæl eller beskæftigelse på Færøerne og i Grønland.
 Ordningen tilrettelægges således, at de pågældende personer vil kunne deltage i arbejdsmarkedsuddannelser og enkeltfag optaget i en fælles kompetencebeskrivelse mod fuld deltagerbetaling og uden mulighed for godtgørelse eller tilskud til kost, logi og befordring.
 Det er hensigten at fastsætte nærmere regler om, at uddannelsesstederne kan tilbyde personer, omfattet af ordningen, kost og logi efter reglerne om indtægtsdækket virksomhed.
 Der er på den baggrund behov for at kunne fravige de gældende regler om tilskud til institutionen for afholdelse af arbejdsmarkedsuddannelser m.v. og tilskud til kost og logi.
 Der henvises til lovforslagets § 1, nr. 1, og bemærkningerne hertil.
3. Økonomiske og administrative konsekvenser for stat, kommuner og regioner 3.1. Digital tilmelding til arbejdsmarkedsuddannelser og enkeltfag optaget i en fælles kompetencebeskrivelse Deloitte Business Consulting A/Ss analyse viser, at der kan realiseres en digitaliseringsgevinst på 70,4 mio. kr. årligt fra 2012 og frem, når hele den foreslåede løsningsmodel er fuldt implementeret.
Dette udgør dog efter korrektion for overflytningen af ansvaret for ledige med ret til seks ugers selvvalgt uddannelse til Beskæftigelsesministeriet 63,4 mio. kr. i 2009 pris- og lønniveau.
Herfra skal trækkes løbende drifts- og vedligeholdelsesomkostninger på 8,2 mio. kr. årligt samt renter og afdrag af de investerede implementeringsomkostninger på i alt 55,3 mio. kr.
Deloitte angiver en usikkerhed med hensyn til implementeringsomkostningerne på +/- 22 pct.
Når hele løsningsmodellen er fuldt indfaset i 2012, vil ca. 140 årsværk være frigjort på uddannelsesinstitutionerne.
Digitaliseringsgevinsten vil blive udmøntet som effektiviseringskrav via taksterne hovedsageligt på arbejdsmarkedsuddannelsesområdet.
Takstreduktionerne vil først blive indfaset løbende fra 2010 og i takt med løsningsmodellens implementering, jf. følgende tabel.
 Det bemærkes, at ovenstående vurdering af de økonomiske konsekvenser omfatter digitaliseringsprojektets samlede økonomi og dermed således også den samlede økonomi i dette lovforslag og det kommende lovforslag vedrørende ansøgning om godtgørelse ved deltagelse i erhvervsrettet voksen- og efteruddannelse.
 Omkostninger og provenu ved digitaliseringen er indbudgetteret på finansloven for 2009.
 Der henvises til almindelige bemærkninger, afsnit 1.
 Det skønnes, at kommunernes administrative omkostninger vil kunne reduceres med ca. 6 mio. kr. årligt ved fuld indfasning af digitaliseringsprojektet.
3.2. Adgang til arbejdsmarkedsuddannelser m.v., herunder adgang for personer med fast bopæl eller beskæftigelse på Færøerne eller i Grønland Den foreslåede adgang for personer med fast bopæl eller beskæftigelse på Færøerne eller i Grønland til det danske arbejdsmarkedsuddannelsessystem indebærer, at deltagelse i arbejdsmarkedsuddannelser og enkeltfag optaget i en fælles kompetencebeskrivelse vil ske mod fuld deltagerbetaling.
Forslaget har således ikke økonomiske konsekvenser for staten, kommuner eller regioner.
4. Økonomiske og administrative konsekvenser for erhvervslivet 4.1. Digitalisering af administrationen af erhvervsrettet voksen- og efteruddannelse Erhvervs- og Selskabsstyrelsens Center for Kvalitet i ErhvervsRegulering har fået foretaget en vurdering af de administrative konsekvenser for private virksomheder ved en digitalisering af VEU-området som foreslået.
I forbindelse hermed er det estimeret, at virksomhedernes administrative omkostninger årligt vil reduceres med ca. 22 mio. kr. ved implementering af digitaliseringsprojektet.
Det skønnes, at ca. 2/3 af kursisterne på området er beskæftiget i det private erhvervsliv.
Samlet set vil en digitalisering betyde mindre tidsforbrug hos private virksomheder og privatansatte kursister.
4.2. Adgang til arbejdsmarkedsuddannelser m.v., herunder adgang for personer med fast bopæl eller beskæftigelse på Færøerne eller i Grønland Forslaget har ingen økonomiske eller administrative konsekvenser for erhvervslivet.
5. Administrative konsekvenser for borgerne Lovforslaget har ingen administrative konsekvenser for borgerne.
Det bemærkes, at forslaget om pligt til digital tilmelding til arbejdsmarkedsuddannelser og enkeltfag optaget i en fælles kompetencebeskrivelse og erhvervsrettede uddannelser omfattet af § 2, stk. 1, i lov om åben uddannelse (erhvervsrettet voksenuddannelse) m.v., i første omfang ikke vil omfatte borgere, der selv tilmelder sig sådanne uddannelser.
6. Miljømæssige konsekvenser Lovforslaget har ingen miljømæssige konsekvenser.
7. Forholdet til EU-retten Lovforslaget indeholder ikke EU-retlige aspekter.
8. Hørte myndigheder og organisationer Lovforslaget har været sendt i høring hos følgende myndigheder og organisationer m.v.:
 Bestyrelsesforeningen for professionshøjskoler, Bestyrelsesforeningen for social- og sundhedsskoler, Danmarks Evalueringsinstitut, Dansk Arbejdsgiverforening (DA), Dansk El-Forbund, Dansk Erhverv, Dansk Folkeoplysnings Samråd, Dansk Metal, Danske Erhvervsskoler  bestyrelserne, Danske Erhvervsskoler  lederne, Danske Produktionshøjskolers lærerforening, Danske Regioner, Datatilsynet, De landsdækkende oplysningsforbund, De Samvirkende Invalideorganisationer, Det centrale Handicap Råd, DI  Organisation for erhvervslivet, Fagligt Fælles Forbund  3F, FOA  Fag og arbejde, Forbundet Træ-Industri-Byg i Danmark, Foreningen af Daghøjskoler, Foreningen af direktører og forstandere ved AMU-centrene, Foreningen af ledere ved danskuddannelserne, Forstanderkredsen for produktionsskoler og produktionshøjskoler, Funktionærernes og Tjenestemændenes Fællesråd (FTF), Handelsskolernes Lærerforening, HK/Danmark, KL (Kommunernes Landsforening), Landorganisationen i Danmark (LO), Lederforeningen for VUC, Ledernes Hovedorganisation, Nærings- og Nydelsesmiddelarbejderforbundet, Produktionsskoleforeningen, Professionshøjskolernes Rektorkollegium, Rigsrevisionen, Rådet for de Grundlæggende Erhvervsrettede Uddannelser (REU), Rådet for erhvervsakademiuddannelser og professionsbacheloruddannelser, Rådet for Voksen- og Efteruddannelse (VEU-rådet), Sammenslutningen af Landbrugets Arbejdsgiverforeninger, SOSU-lederforeningen, TEKNIQ, Uddannelsesforbundet og Færøernes og Grønlands landsstyrer.
9. Sammenfattende skema Bemærkninger til lovforslagets enkelte bestemmelser Til § 1 Til nr. 1 (§ 10 a) Det foreslås med bestemmelsen i § 10 a, stk. 1, at personer med fast bopæl eller beskæftigelse i Danmark har adgang til arbejdsmarkedsuddannelser og enkeltfag optaget i en fælles kompetencebeskrivelse.
 Det foreslås med bestemmelsen i § 10 a, stk. 2, at undervisningsministeren bemyndiges til at fastsætte nærmere betingelser for adgang til arbejdsmarkedsuddannelser og enkeltfag optaget i en fælles kompetencebeskrivelse.
Regler om adgang til arbejdsmarkedsuddannelserne har hidtil været fastlagt i medfør af bemyndigelsen i § 1, stk. 2, nr. 2, i lov om institutioner for erhvervsrettet uddannelse.
Bemyndigelsen er udmøntet i bekendtgørelse nr. 802 af 22. september 2003 om fælles kompetencebeskrivelser for erhvervsrettet voksen- og efteruddannelse og om arbejdsmarkedsuddannelser, AMU-bekendtgørelsen, som ændret ved bekendtgørelse nr. 806 af 29. juni 2007, hvis § 8, stk. 2, fastsætter, at kun personer, som har fast bopæl eller beskæftigelse i Danmark, har adgang til arbejdsmarkedsuddannelser.
Bemyndigelsen foreslås med bestemmelsen i § 10 a, stk. 2, videreført i lov om arbejdsmarkedsuddannelser m.v.
De gældende betingelser for adgang til AMU-uddannelser, som er fastlagt i AMU-bekendtgørelsens § 8, består bl.a. i, at ansøgeren skal opfylde enten bopælskravet eller beskæftigelseskravet på uddannelsestidspunktet og opfylde eventuelle adgangskrav fastsat som led i myndighedskrav, hvor der udstedes certifikat for uddannelse.
Ansøgeren kan endvidere pålægges at gennemføre en test i undervisningssproget.
De nærmere betingelser for adgang til AMU-uddannelser vil fremover blive fastsat med hjemmel i den foreslåede bestemmelse i § 10 a, stk. 2.
 Der henvises til de almindelige bemærkninger, afsnit 2.2.1.
 Det foreslås med bestemmelsen i § 10 a, stk. 3, at undervisningsministeren bemyndiges til at fastsætte nærmere regler om adgang til arbejdsmarkedsuddannelser og enkeltfag optaget i en fælles kompetencebeskrivelse for personer med fast bopæl eller beskæftigelse på Færøerne eller i Grønland, som ikke er omfattet af den foreslåede bestemmelse i § 10 a, stk. 1, herunder regler om deltagerbetaling og ydelse af kost og logi som indtægtsdækket virksomhed efter reglerne i Finansministeriets budgetvejledning.
Deltagerbetalingen vil svare til det taxametertilskud inklusiv deltagerbetaling, der gælder for aktiviteten afholdt for deltagere med fast bopæl eller beskæftigelse i Danmark.
Der vil blive anført nærmere retningslinjer for deltagerbetalingen i Undervisningsministeriets takstkatalog.
Kravet om fast bopæl eller beskæftigelse på Færøerne eller i Grønland vil blive præciseret nærmere efter drøftelse med landsstyrerne på Færøerne og i Grønland ligesom kravet om fast bopæl eller beskæftigelse i Danmark vil blive præciseret ved tvivl om, hvornår man har fast bopæl eller beskæftigelse i Danmark som forudsætning for at blive optaget på arbejdsmarkedsuddannelser.
Den faste bopæl eller beskæftigelsen skal kunne dokumenteres over for den pågældende uddannelsesinstitution ved tilmelding til uddannelsen.
 Det foreslås med bestemmelsen i § 10 a, stk. 4, at undervisningsministeren bemyndiges til i de regler, der fastsættes efter § 10 a, stk. 3, at kunne fravige § 20 i lov om arbejdsmarkedsuddannelser m.v. om tilskud til uddannelsesinstitutionerne efter lov om åben uddannelse (erhvervsrettet voksenuddannelse) m.v. og § 21 om mulighed for at opnå tilskud til kost og logi ved indkvartering og til dækning af udgifter til befordring ved deltagelse i bl.a. arbejdsmarkedsuddannelser og enkeltfag optaget i en fælles kompetencebeskrivelse.
 Det er hensigten at fravige §§ 20 og 21 således, at personer fra Grønland og Færøerne ikke kan opnå tilskud.
 Der henvises til de almindelige bemærkninger, afsnit 2.2.2.
Til nr. 2 (§ 18 a) Med de foreslåede bestemmelser i § 18 a, stk. 1, nr. 1-5, gives undervisningsministeren bemyndigelse til at kunne fastsætte regler om digital tilmelding til og framelding fra arbejdsmarkedsuddannelser og enkeltfag, der er optaget i en fælles kompetencebeskrivelse, herunder om at uddannelsesinstitutionerne skal informere og vejlede om digital kursustilmelding og yde vejledning og bistand i forbindelse hermed, om indhold og udformning af ansøgningsskemaer, om frister for ansøgninger om tilmelding, frister for framelding og om betaling ved udeblivelse eller framelding.
Ministeren bemyndiges til at fastsætte nærmere regler om administrationen i tilknytning til den digitale tilmelding og framelding.
Der forventes således fastsat regler om, hvordan potentielle deltagere skal orienteres om det nye digitale tilmeldingssystem, herunder hvordan uddannelsesinstitutionernes hjemmesider kan integreres til den digitale portal EfterUddannelse.dk.
Herudover forventes der at blive fastsat nærmere regler om administrationen i tilknytning til den digitale tilmelding, i det omfang de almindelige bestemmelser om f.eks. betaling ved udeblivelse eller framelding i lov om åben uddannelse (erhvervsrettet voksenuddannelse) m.v. ikke vurderes at være tilstrækkelige.
I den foreslåede § 18 a, stk. 2, bemyndiges undervisningsministeren til at fastsætte regler om, i hvilke tilfælde tilmelding til og framelding fra arbejdsmarkedsuddannelse og enkeltfag, der er optaget i en fælles kompetencebeskrivelse, kan ske på anden måde end i digital form.
Bemyndigelsen forventes i første omgang anvendt således, at selvstændige erhvervsdrivende og arbejdsgivere, der tilmelder ansatte til arbejdsmarkedsuddannelser og enkeltfag optaget i en fælles kompetencebeskrivelse, AMU, skal foretage tilmeldingen digitalt.
Kravet om digital tilmelding vil omfatte tilmelding til uddannelser efter lov om arbejdsmarkedsuddannelser m.v., som udbydes på uddannelsesinstitutioner, som anvender det studieadministrative system EASY-A.
Uddannelsesinstitutioner, der anvender andre systemer, vil i første omgang ikke være omfattet af ordningen.
Uddannelsesinstitutionerne skal fortsat foretage visitation af deltagerne, herunder kontrollere, at den pågældende opfylder betingelserne for adgang til AMU.
 Det digitale tilmeldingskrav vil omfatte samtlige arbejdsmarkedsuddannelser og enkeltfag på uddannelser udbudt efter lov om åben uddannelse (erhvervsrettet voksenuddannelse) m.v., dvs. enkeltfag på erhvervsuddannelserne, EUD, der indgår i en fælles kompetencebeskrivelse, FKB, og individuel kompetencevurdering efter lov om arbejdsmarkedsuddannelser m.v.
Borgere, der selv tilmelder sig arbejdsmarkedsuddannelser m.v., kan foretage tilmeldingen digitalt.
Det er imidlertid hensigten i første omgang at fastsætte regler om, at borgere, der selv tilmelder sig arbejdsmarkedsuddannelser m.v., vil kunne tilmelde sig på anden måde, f.eks. i papirform.
Bemyndigelsen i § 18 a, stk. 2, giver endvidere undervisningsministeren mulighed for på et senere tidspunkt at udvide målgruppen for kravet om digital tilmelding.
Der vil således på sigt kunne stilles krav om, at borgere, der selv tilmelder sig arbejdsmarkedsuddannelser m.v., skal foretage tilmeldingen digitalt.
 Den foreslåede bestemmelse i § 18 a, stk. 3, giver undervisningsministeren bemyndigelse til at fastsætte regler om, hvilke oplysninger om deltageren, herunder dennes personnummer, der skal oplyses ved digital tilmelding til og framelding fra arbejdsmarkedsuddannelse og enkeltfag, der er optaget i en fælles kompetencebeskrivelse.
I dag opbevares deltageroplysninger i uddannelsesinstitutionernes studieadministrative system, EASY-A, der lever op til bestemmelserne om beskyttelse af fortrolige oplysninger i lov nr. 429 af 31. maj 2000 om behandling af personoplysninger.
Dette system er anmeldt til Datatilsynet.
Der er endnu ikke fuldt overblik over, hvilke oplysninger det vil være nødvendigt at indhente digitalt i den samlede digitalisering af VEU-administrationen, herunder på hvilket tidspunkt i forløbet, fra en deltager tilmelder sig uddannelse, der berettiger til godtgørelse, til deltageren modtager godtgørelsen, oplysningerne mest hensigtsmæssigt indhentes.
 Bemyndigelsen vil på den baggrund blive anvendt til at fastsætte regler, som er i overensstemmelse med reglerne om udveksling af personoplysninger i lov om behandling af personoplysninger, og som sikrer, at det samlede digitale system for VEU-administrationen kan fungere hensigtsmæssigt.
 Der henvises til de almindelige bemærkninger, afsnittene 2.1.1. og 2.1.2.
Til § 2 Til nr. 1 (§ 2 a) Den foreslåede bestemmelse i § 2 a giver undervisningsministeren bemyndigelse til at fastsætte regler om digital tilmelding til og framelding fra uddannelser efter lov om åben uddannelse.
 De typer af uddannelser, der i henhold til lov om åben uddannelse er omfattet af reglerne om digital tilmelding og framelding, er defineret som erhvervsrettede uddannelser i lov om åben uddannelse (erhvervsrettet voksenuddannelse) m.v., § 2 stk. 1. Det er deltidsuddannelser, heltidsuddannelser tilrettelagt på deltid, enkeltfag, fagspecifikke kurser, korte kurser og særligt tilrettelagte uddannelsesforløb.
 Bestemmelsen svarer i øvrigt til § 18 a i lov om arbejdsmarkedsuddannelser, som affattet ved lovforslagets § 1, nr. 2.
 Der henvises til lovforslagets § 1, nr. 2, med de tilhørende bemærkninger.
Til nr. 2 (§ 6, stk. 11) Der er tale om en konsekvensændring som følge af lov nr. 1173 af 10. december 2008, som bl.a. ændrede navnet for Rådet for Erhvervsrettet Voksen- og Efteruddannelse til Rådet for Voksen- og Efteruddannelse.
Til § 3 Det foreslås, at loven træder i kraft den 1. januar 2010.
Med lovens ikrafttrædelse 1. januar vil personer med fast bopæl eller beskæftigelse på Færøerne eller i Grønland, som tilmelder sig arbejdsmarkedsuddannelser og enkeltfag optaget i en fælles kompetencebeskrivelse efter 1. januar 2010, være omfattet af den nye ordning.
Personer, som tilmelder sig en uddannelse før 1. januar 2010, vil som hidtil blive omfattet af reglerne om indtægtsdækket virksomhed.
