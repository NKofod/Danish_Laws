Skriftlig fremsættelse (15. marts 2006) Skatteministeren  

  

 (Kristian Jensen):
 Herved tillader jeg mig for Folketinget at fremsætte:
Forslag til lov  

 om ændring af dødsboskatteloven (Lempelse af  

 beskatningen af mellemperioden i ikke skattepligtige dødsboer) (Lovforslag nr.
L 175).
Lovforslaget går ud på at lempe beskatningen af  

 mellemperioden, dvs. perioden fra årets begyndelse og frem til dødsfaldet, i  

 de  

 ikke skattepligtige dødsboer.
Lovforslaget berører ca. 500 dødsboer årligt.  

 De  

 skattemæssige forhold for resten af de ca. 60.000 årlige dødsfald berøres  

 ikke.
Lempelsen består i   

 	  

 at den eksisterende  

 beløbsgrænse for, hvornår der opkræves restskat vedrørende mellemperioden,  

 forhøjes fra 21.900 kr. (2006-niveau) til 30.700 kr. (2006-niveau), og   

 	  

 at beløbsgrænsen  

 samtidig ændres fra at være en bagatelgrænse til at være en bundgrænse.
Det  

 vil  

 sige, at SKAT hidtil har opkrævet hele beløbet, hvis beløbsgrænsen på 21.900  

 kr. var overskredet, men at lovforslaget betyder, at SKAT fremover kun vil  

 opkræve den del af beløbet, der overstiger beløbsgrænsen på 30.000 kr.
 Baggrunden for forslaget er, at Skatteministeriet har  

 konstateret, at de gældende regler i visse situationer medfører, at der  

 bliver  

 opkrævet restskat, selv om afdøde har været forskudsregistreret korrekt.  

 Noget  

 sådant forekom ikke, da dødsboskatteloven blev indført pr. 1. januar 1997;  

 problemet er opstået gradvis i takt med, at personskatteprocenterne er  

 sænket.  

 Regeringen finder det uacceptabelt, at de gældende regler har denne effekt.
 Det foreslås, at lempelsen skal have virkning for tilfælde,  

 hvor dødsfaldet er indtruffet den 15. marts 2006 eller senere.
Lovforslaget skønnes at medføre et årligt provenutab på ca.  

 10 mio. kr., for finansåret 2006 dog ca. 5 mio. kr.
Ca. halvdelen af  

 provenutabet vedrører de kommunale skatter.
Lovforslaget skønnes ikke at have  

 nævneværdige administrative konsekvenser for det offentlige.
 Idet jeg i øvrigt henviser til bemærkningerne til  

 lovforslaget, skal jeg anbefale lovforslaget til Folketingets velvillige  

 behandling.
