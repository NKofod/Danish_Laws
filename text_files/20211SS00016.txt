Beretning afgivet af Sundhedsudvalget den 19. april 2022 Beretning om midler til sclerosehospitalerne 1. Politiske bemærkninger Et flertal i udvalget (S, SF, RV og EL) finder det vigtigt, at mennesker med sclerose kan få den hjælp, der skal til for at leve et så godt liv som muligt med sygdommen.
 Flertallet anerkender også den vigtige rolle, som sclerosehospitalerne spiller sammen med den kommunale og regionale indsats ved at tilbyde specialiserede rehabiliterings- og behandlingsforløb til mennesker med sclerose.
Sclerosehospitalerne er private specialsygehuse omfattet af sundhedslovens § 79, stk. 2, hvormed regionerne med den eksisterende fritvalgsramme har pligt til at yde vederlagsfri behandling begrænset til en årlig økonomisk ramme, som for sclerosehospitalerne i Haslev og Ry udgør 77,7 mio. kr.
Regeringen afsatte sammen med Folketingets partier yderligere 11,3 mio. kr. årligt i 2021 og 2022 med aftalen om udmøntning af reserven til foranstaltninger på social-, sundheds- og arbejdsmarkedsområdet for 2021-2024.
 Flertallet noterer sig, at en bevilling ud over den eksisterende fritvalgsramme på 77,7 mio. kr. fra 2023 og frem vil afhænge af de politiske prioriteringer i de kommende forhandlinger om finansloven for 2023. Her noterer flertallet sig også, at det bør ses i sammenhæng med specialiserede rehabiliterings- og behandlingstilbud på andre områder.
 Et mindretal i udvalget (V, DF, KF, Karina Adsbøl (UFG) og Liselott Blixt (UFG)) er enige om, at regeringen skal prioritere midler til sclerosehospitalerne.
 Mindretallet vurderer, at det kan ske ved enten en permanentgørelse eller en fortsættelse af den midlertidige merbevilling, som sclerosehospitalerne fik i 2015.
2. Udvalgsarbejdet Udvalget har behandlet beretningen på 1 møde.
 P.u.v.
