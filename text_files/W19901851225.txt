 Landsskatteretten ansatte ejendomsværdien for en ejerlejlighed, der  

 anvendtes som viceværtbolig, til halvdelen af den skønnede ejendomsværdi for  

 lejligheden som frit omsættelig under henvisning til, at den for  

 lejeforholdet gældende lejelovsbestemmelse § 83, litra c, måtte betragtes som  

 en byrde af offentligretlig karakter, som der skulle tages hensyn til ved  

 ansættelsen.
 A klagede med påstand om nedsættelse over den af skyldrådet ved 18. alm.  

 vurdering pr.
 1.1.1986 foretagne ansættelse af ejendomsværdien for en ejerlejlighed til  

 470.000 kr.
 Ejerlejligheden havde et tinglyst areal på 68 m2 og var beliggende i  

 kælderen i en i 1904 opført 4-etagers moderejendom med et bebygget areal på  

 370 m2. Ejendommen var opdelt i 11 ejerlejligheder.
 Skyldrådet havde over for Landsskatteretten oplyst, at ejerlejligheden var  

 ansat til den skønnede værdi som frit omsættelig i henhold til  

 vurderingslovens § 10.
Til støtte for påstanden anførte klageren bl.a., at ejerlejligheden var  

 udlejet til ejendommens vicevært, og således var en funktionærbolig, der ikke  

 burde vurderes som frit omsættelig.
Endvidere fandt han, at den ansatte  

 værdi, der svarede til ca. 7.000 kr. pr. m2, var for høj for en  

 kælderlejlighed af beskeden standard og med fortov lige uden for vinduerne.
 Skyldrådet besigtigede ejendommen i forbindelse med sagens behandling for  

 Landsskatteretten og indstillede - under hensyn til ejendommens beliggenhed  

 m.v. - ansættelsen nedsat med 70.000 kr. til 400.000 kr.
Ved Landsskatterettens besigtigelse af ejendommen blev det oplyst, at  

 moderejendommen var opdelt i ejerlejligheder for ca. 15 år siden, og at  

 kælderlejligheden oprindeligt havde tjent som portnerbolig.
Efter opdelingen  

 havde den stedse været funktionærbolig for viceværten ved ejendommen.
 Landsskatteretten bemærkede, at ejendomsværdien for en ejerlejlighed i  

 medfør af vurderingslovens § 9, stk. 1, jf. § 8, stk. 2, skal ansættes til  

 handelsværdien på vurderingstidspunktet af den faste ejendom i dens helhed.  

 Endvidere skal der i medfør af vurderingslovens § 10 ved ansættelsen tages  

 hensyn til de til den faste ejendom knyttede rettigheder og byrder af  

 offentligretlig karakter.
 Efter de foreliggende oplysninger og det ved besigtigelsen konstaterede om  

 ejendommens beliggenhed, standard og vedligeholdelsesstand, fandt  

 Landsskatteretten, at den ansatte værdi for ejendommen som frit omsættelig  

 ejerlejlighed var for høj og passende kunne opgøres til 280.000 kr.
Endvidere bemærkede retten, at lejeforholdet vedrørende ejendommen var  

 omfattet af lejelovens § 83, litra c.
Herefter var udlejerens adgang til  

 opsigelse af lejemålet bl.a. betinget af, at der var tale om en  

 viceværtlejlighed, og at det var af væsentlig betydning for  

 funktionærarbejdet ved ejendommens drift, at funktionæren boede i ejendommen.  

 Endvidere var det en betingelse for opsigelse, at udlejeren godtgjorde, at  

 arbejdet ikke havde været udført på tilfredsstillende måde, og at lejligheden  

 ved genudlejning skulle anvendes af efterfølgeren.
Landsskatteretten var efter det således oplyste af den opfattelse, at der  

 påhvilede ejerlejligheden en byrde af offentligretlig karakter, der  

 forringede handelsværdien.
Ansættelsen fandtes derfor passende at kunne  

 nedsættes til halvdelen af den skønnede handelsværdi som frit omsættelig  

 ejerlejlighed eller til 140.000 kr.
