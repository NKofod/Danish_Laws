Erstatningsansvarslovens § 14a  overgangsbeløb, nævnets j. nr. 08-520-10156 N. j.nr. 08-520-10156 Ansøgers voksne søn blev dræbt med et knivstik i ansøgers og sønnens fælles hjem, hvor de havde boet sammen i over 7 år.
Ansøger nedlagde i retten påstand om godtgørelse til efterladte, jf. erstatningsansvarslovens § 26a og om overgangsbeløb.
Østre Landsret tilkendte 100.000 kr. i godtgørelse efter § 26a til efterladte.
Retten lagde til grund, at ansøger måtte anses for at været en efterlevende, der stod afdøde særligt nær, idet de i en længere årrække havde haft fælles bolig og husholdning.
Resten af erstatningskravet blev udskudt til civilt søgsmål.
Foruden godtgørelsen til efterladte, som var et retskrav efter offererstatningslovens § 11a, stk. 1, tilkendte nævnet ansøger et overgangsbeløb efter § 14a, idet nævnet lagde vægt på, at formålet med overgangsbeløbet er at hjælpe den efterladte i den økonomisk ændrede situation, vedkommende står i efter, at den person, den efterladte har haft fælles husholdning med, er død.
Dette hensyn er det samme, når der er tale om en far og en voksen søn, der har haft fælles bolig og husholdning i en længere årrække, som når der er tale om ægtefæller eller samlevende.
