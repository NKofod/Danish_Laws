Bekendtgørelse om ændring af bekendtgørelse om restriktioner for skoler og uddannelsesinstitutioner på Kulturministeriets område i forbindelse med håndtering af covid-19 § 1 I bekendtgørelse nr. 406 af 12. marts 2021 om restriktioner for skoler og uddannelsesinstitutioner på Kulturministeriets område i forbindelse med håndtering af covid-19, som ændret ved bekendtgørelse nr. 488 af 21. marts 2021, foretages følgende ændringer:
 1. § 2 affattes således:
 »§ 2. Videregående kunstneriske uddannelsesinstitutioner på Kulturministeriets område, der i en periode har været helt eller delvist lukket af hensyn til at forebygge eller inddæmme udbredelse af covid-19, genåbnes gradvist, jf. dog stk. 4, for:
 1) Studerende, som i sommeren 2021 afslutter en bachelor, kandidat eller solistafgang således at den ugentlige fysiske tilstedeværelsesprocent for disse studerende på hver geografisk lokalitet ikke overstiger 50 pct., jf. dog stk. 2 og § 3.
 2) Alle øvrige studerende, der ikke er omfattet af nr. 1, dog således at den samlede ugentlige tilstedeværelsesprocent for disse studerende på hver geografisk lokalitet ikke overstiger 20 pct. jf. dog stk. 2 og § 3.
 3) Studiegrupper m.v. i nærmere bestemt omfang har adgang til uddannelsesinstitutionen, herunder værksteder, øvefaciliteter, prøvesale m.v., jf. dog stk. 2 og § 3.
 4) Alle offentlige forskningsaktiviteter og kunstnerisk- og pædagogisk udviklingsvirksomhed, der kræver fysisk tilstedeværelse, jf. dog § 3.
 5) Afvikling af eksamener samt aflæggelse af prøver, der kræver fysisk fremmøde, hvor omlægning til digital eksamen ikke er praktisk mulig.
 Stk. 2. Afgrænsningen af hvilke studerende uddannelsesinstitutionen kan genåbnes for, jf. stk. 1, nr. 1-5, tilrettelægges af uddannelsesinstitutionen efter gældende retningslinjer.
 Stk. 3. Uddannelsesinstitutionen iværksætter og tilrettelægger genåbning efter stk. 1 under hensyntagen til sundhedsmyndighedernes retningslinjer herom.
Stk. 4. Uddannelsesinstitutioner, som er beliggende i de geografiske områder, der fremgår af bilag 1, skal holde lukket.« 2. I § 3, stk. 1, indsættes efter »§ 1, stk. 1«: »og § 2, stk. 1«.
 3. Efter § 3 indsættes:
 »Testkapacitet, supervision, selvpodning m.v.
§ 3 a.
Folkehøjskoler, hvis elever og ansatte er omfattet af § 3, stk. 1, skal have kapacitet på folkehøjskolen til at gennemføre undersøgelse for covid-19, jf. stk. 2-4 og §§ 3 b-3 d, af elever og ansatte, i det omfang de pågældende har pligt til at dokumentere gennemført test efter § 3.
 Stk. 2. Folkehøjskolen kan etablere kapaciteten i samarbejde med en eller flere andre skoler og institutioner.
 Stk. 3. Undersøgelser efter stk. 1 skal ske ved antigentest for covid-19 ved brug af testudstyr (testkit) udleveret af regionsrådet i den region, som folkehøjskolen geografisk er beliggende i.
 Stk. 4. Lederen af folkehøjskolen skal sørge for, at folkehøjskolen overholder de regler og retningslinjer og lignende, som sundhedsmyndighederne og Kulturministeriet har fastsat om bl.a. følgende forhold:
 1) De fysiske rammer, hvorunder undersøgelsen finder sted.
 2) Hygiejnemæssige retningslinjer for undersøgelsen.
 3) Indberetning af alle undersøgelsesresultater til Statens Serum Institut.
 4) Alle positive undersøgelsesresultater indberettes til Styrelsen for Patientsikkerhed via telefon og sikker mail.
 5) Håndtering af elever og ansatte med positivt undersøgelsesresultat.
§ 3 b.
Folkehøjskolens undersøgelser af elever og ansatte efter § 3 a, stk. 1, skal finde sted på eller i umiddelbar nærhed af folkehøjskolen.
Stk. 2. Undersøgelserne efter § 3 a, stk. 1, skal finde sted i elevens og ansattes undervisnings- og arbejdstid, jf. dog 3. pkt.
Folkehøjskolens leder kan beslutte at afbryde, fremskynde eller udskyde undervisning for at gennemføre undersøgelse af elever efter 1. pkt.
Lederen kan beslutte, at undersøgelse af elever i særlige tilfælde kan ske i fastsatte perioder.
§ 3 c.
Ved en undersøgelse efter § 3 a, stk. 1, foretager eleven eller den ansatte selv podningen og den efterfølgende håndtering af podningen, jf. dog § 3 d.
Folkehøjskolen kan dog i særlige tilfælde tilbyde eleven eller den ansatte, at en supervisor, jf. § 3 d, foretager podningen og den efterfølgende håndtering af podningen.
§ 3 d.
Folkehøjskolen gennemfører undersøgelser efter § 3 a, stk. 1, herunder podning og efterfølgende håndtering af podningen, under medvirken af personer (supervisorer), som er ansat af og udpeget hertil af lederen af folkehøjskolen.
Supervisoren kan dog være udpeget hertil af lederen af folkehøjskolen, hvis supervisoren ledelsesmæssigt direkte er til rådighed for folkehøjskolen ved en aftale herom mellem på den ene side folkehøjskolen og på den anden side en anden skole eller institution, et vikarbureau eller lignende.
 Stk. 2. Folkehøjskolens supervisorer skal have modtaget oplæring i at gennemføre folkehøjskolens undersøgelser i overensstemmelse med reglerne herfor.
 Stk. 3. Supervisorer har under ansvar over for lederen af folkehøjskolen til opgave at påse følgende:
 1) At undersøgelsen, herunder elevers og ansattes podning og efterfølgende håndtering af podningen, udføres efter de instruktioner, der gælder for det pågældende testudstyr (testkit).
 2) At aflæsning og tolkning af undersøgelsesresultatet sker og er korrekt.
 3) At undersøgelsesresultatet relateres til den elev eller ansatte, som podningen vedrører.
 4) Håndtering af elever og ansatte med positivt undersøgelsesresultat.
§ 3 e.
Folkehøjskolen kan efter aftale med eleven supplere en undersøgelse efter § 3 a, stk. 1, som har et positivt resultat, med en undersøgelse i form af en PCR-test, som en virksomhed eller lignende efter aftale med folkehøjskolen gennemfører fysisk på eller i umiddelbar nærhed af folkehøjskolen.
Det er en betingelse, at folkehøjskolen har modtaget oplysning om resultatet af PCR-testen senest 12 timer efter skolens undersøgelse efter § 3 a, stk. 1.
 Stk. 2. Resultatet af en PCR-test efter stk. 1 træder, så snart folkehøjskolen rettidigt har modtaget oplysningen herom, i stedet for det positive resultat af skolens undersøgelse efter § 3 a, stk. 1.
Stk. 3. Når en undersøgelse efter § 3 a, stk. 1, har et positivt resultat, skal folkehøjskolen uden at afvente et resultat af en PCR-test efter stk. 1 straks håndtere eleven i overensstemmelse med § 3 a, stk. 4, nr. 5, herunder om selvisolation.
Folkehøjskolens pligt til at håndtere eleven efter 1. pkt. ophører, når eleven kan dokumentere, at vedkommende efter undersøgelsen med positivt resultat efter § 3 a, stk. 1, og inden for de seneste 12 timer har opnået et negativt undersøgelsesresultat ved en PCR-test, eller når elevens fysiske ophold på folkehøjskolen ophører.
Stk. 4. Folkehøjskolen må ikke opkræve betaling fra eleven til hel eller delvis dækning af folkehøjskolens udgifter til en PCR-test efter stk. 1.« 4. I § 6 indsættes som stk. 3:
»Stk. 3. Kapacitet efter § 3 a skal opbygges hurtigst muligt og senest den 15. april 2021.« 5. Som bilag 1 indsættes bilag 1 til denne bekendtgørelse.
§ 2 Bekendtgørelsen træder i kraft den 6. april 2021.
