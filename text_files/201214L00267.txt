Betænkning afgivet af Kommunaludvalget den 29. november 2012 Betænkning over Forslag til lov om ændring af lov om kommunernes styrelse og regionsloven (Afskaffelse af kommunale kvalitetskontrakter samt kommunale og regionale udbudsstrategier) [af økonomi- og indenrigsministeren (Margrethe Vestager)]:
1. Udvalgsarbejdet Lovforslaget blev fremsat den 3. oktober 2012 og var til 1. behandling den 26. oktober 2012. Lovforslaget blev efter 1. behandling henvist til behandling i Kommunaludvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og økonomi- og indenrigsministeren sendte den 6. juli 2012 dette udkast til udvalget, jf.
KOU alm. del  bilag 154  (2011-12). Den 25. september 2012 sendte økonomi- og indenrigsministeren de indkomne høringssvar og et notat herom til udvalget, jf.
L 5  bilag 1.
Samrådsspørgsmål Udvalget har stillet 1 samrådsspørgsmål til mundtlig besvarelse til økonomi- og indenrigsministeren.
Ministeren har besvaret spørgsmålet i et samråd med udvalget den 15. november 2012. Ministeren har efterfølgende sendt udvalget det talepapir, som lå til grund for ministerens besvarelse af spørgsmålet, jf.
L 5  bilag 5.
Spørgsmål Udvalget har stillet 6 spørgsmål til ministeren til skriftlig besvarelse, som denne har besvaret.
2. Indstillinger og politiske bemærkninger Et flertal i udvalget (S, RV, EL, SF og LA) indstiller lovforslaget til vedtagelse uændret.
Socialdemokraternes, Radikale Venstres og Socialistisk Folkepartis medlemmer af udvalget er optaget af at flytte fokus fra proces til resultater.
Partierne ønsker at give kommuner og regioner mere frihed til selv at tilrettelægge arbejdet med kvalitetsudvikling og konkurrenceudsættelse ud fra en tillid til, at kommuner og regioner kan skabe bedre resultater, hvis de selv får mulighed for at definere mål og løsninger.
Konkurrenceudsættelse handler ikke om ideologi, men om at finde de løsninger, som er mest hensigtsmæssige lokalt.
Lovforslaget understøtter således målsætningen om mindre bureaukrati og mere tillid.
Enhedslistens medlemmer af udvalget finder, at afskaffelsen af udbudsstrategierne vil lette kommuner og regioner for en unødig bureaukratisk byrde, der alene har til formål at skabe mere privat leveret kommunal og regional service.
EL støtter initiativer, der har til formål at give kommunerne frihed fra tvungen privatisering i alle dens former  udlicitering, offentlig-private partnerskaber, frasalg af offentlig ejendom.
Ligeledes støtter EL initiativer, der kan flytte ressourcer væk fra unødig administration over til borgernær velfærdsservice.
 Et mindretal i udvalget (V, DF og KF) indstiller lovforslaget til forkastelse ved 3. behandling.
 Venstres, Dansk Folkepartis og Det Konservative Folkepartis medlemmer af udvalget finder, at konkurrenceudsættelse er godt  både for den borger, der modtager en given offentlig service, og for skatteborgeren, som betaler regningen.
 Derfor er partierne modstandere af, at regeringen helt bevidst løfter foden fra speederen og afskaffer kravet til kommuner og regioner om at lave en udbudsstrategi samt kvalitetskontrakter.
Kravet sikrer, at der er fokus både blandt politikere og blandt embedsmænd på at fremme udbud og kvalitetssikring  ikke af hensyn til kommunen eller regionen  men af hensyn til borgeren.
Hvorvidt et udbud medfører, at opgaven skal overtages af en anden, evt. privat leverandør, bør være op til en lokal/regional beslutning.
Man har i den senere tid set, at andelen af offentlige opgaver, der er konkurrenceudsat, er stagneret i kommunerne og ligefrem faldet i regionerne.
Det er en udvikling, som lovforslaget vil være med til at forstærke, hvilket er den forkerte vej at gå, hvis man skal have mere for skattekronerne og have den offentlige sektor til at køre længere på literen.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Simon Kollerup (S) Annette Lind (S) Jan Johansen (S) Daniel Toft Jakobsen (S) Lennart Damsbo-Andersen (S) Mette Reissmann (S) Rasmus Prehn (S) Liv Holm Andersen (RV) fmd.
Hans Vestager (RV) Nadeem Farooq (RV) Lisbeth Bech Poulsen (SF) Pernille Vigsø Bagge (SF) Lars Dohn (EL) Rosa Lund (EL) Stine Brix (EL) Erling Bonnesen (V) Michael Aastrup Jensen (V) Martin Geertsen (V) Jacob Jensen (V) Jan E.
Jørgensen (V) Sophie Løhde (V) Anni Matthiesen (V) Hans Christian Thoning (V) Morten Marinus (DF) Mikkel Dencker (DF) Dennis Flydtkjær (DF) Mette Hjermind Dencker (DF) Leif Mikkelsen (LA) Mike Legarth (KF) nfmd.
 Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 5 Bilagsnr.
