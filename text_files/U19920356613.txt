 Arbejdsretssag afvist på grund af manglende søgsmålskompetence, da der  

 ikke fandtes at foreligge noget overenskomstforhold mellem parterne.
En virksomhed J blev 1/12-87 optaget i arbejdsgiverforeningen A og som  

 sådan undergivet den gældende brancheoverenskomst.
Under et mæglingsmøde den  

 13/9-88 mellem fagforbundet V og A blev der behandlet nogle  

 uoverensstemmelser på J.
Der blev opnået enighed om bl.a., at J skulle betale  

 et medlem af V 30.000 kr.
I et referat fra mødet nævntes, at alle implicerede  

 på arbejdersiden var medlemmer af V, og der henvistes til et tidligere  

 fællesmødereferat, hvori arbejdsgiversiden havde taget forbehold for, om V  

 var part i den gældende overenskomst, eller om V havde selvstændigt krav på  

 at forhandle en overenskomst.
Dette skyldtes, at der verserede en sag ved de  

 almindelige domstole om, hvorvidt V var lovligt udmeldt af Dansk  

 Funktionærforbund.
 V begærede udlæg for de nævnte 30.000 kr., men denne sag blev af  

 fogedretten henvist til Arbejdsretten, hvorefter V indklagede J for  

 overenskomstbrud for Arbejdsretten.
 Højesteret fastslog den 4/6-1991, at V ikke var lovlig udmeldt af  

 Dansk Funktionærforbund.
Arbejdsretten fandt ikke, at A den 13/9-1988 stiltiende havde  

 anerkendt V som overenskomstpart.
Herefter havde V ikke søgsmålskompetence i  

 sagen, og en af J nedlagt afvisningspåstand blev taget til følge.
 Denne sag drejer sig om, hvorvidt klageren, Dansk Vagt- Forbund, har  

 søgsmålskompetence som overenskomstpart over for indklagede, Jalo Vagtservice  

 ApS, under følgende omstændigheder:
 Den 1. december 1987 blev indklagede optaget i Vagt- og Alarmbranchens  

 Arbejdsgiverforening og som sådan undergivet den gældende brancheoverenskomst  

 for vagtselskaber af juni 1987.
Den 12. januar 1988 blev der afholdt et mæglingsmøde mellem Vagt- og  

 Sikkerhedsfunktionærernes Landssammenslutning og Vagt- og Alarmbranchens  

 Arbejdsgiverforening i anledning af diverse uoverensstemmelser hos  

 indklagede.
Man enedes om, at medarbejdere ansat før den 1. december 1987  

 skulle aflønnes efter den nævnte brancheoverenskomst med et særligt tillæg.
 Den 13. september 1988 blev der afholdt møde mellem Dansk Vagt-Forbund og  

 Vagt- og Alarmbranchens Arbejdsgiverforening.
 Mødereferatet er sålydende:
 »Der er d.d. afholdt mæglingsmøde mellem nedenstående organisationer  

 vedrørende diverse konkrete fagretlige problemer hos Jan Jalo ApS.
 Efter det oplyste er alle implicerede på arbejdersiden medlem af Dansk  

 Vagt-Forbund, jfr. fællesmødeprotokollat af 19. april 1988.
 Fra arbejdsgiverside tilkendegav man, at de af Jan Jalo ApS anvendte  

 ansættelseskontrakter var overenskomststridige, for så vidt angår punkterne  

 1, 3 og 12.
 Yderligere blev det tilkendegivet, at virksomheden vil tilmelde sine  

 medarbejdere Specialarbejderskolen.
 For så vidt angår Søren Thomas Johnson, tilkendegav arbejdsgiversiden, at  

 man ville trække bortvisningen tilbage, således at denne alene er at betragte  

 som en opsigelse.
 Fra arbejdstagerside erkendte man ikke opsigelsens lovlighed.
 For så vidt angår Jim Eisenreich betaler virksomheden til fuld og endelig  

 afgørelse af ansættelsesforholdet 30.000 kr. inden 14 dage.
Fra Dansk Vagt-Forbunds side forbeholdt man sig ret til at videreføre de  

 punkter, hvorom enighed ikke kunne opnås, for Arbejdsretten for at opnå  

 bod.« Det i mødereferatet nævnte fællesmødeprotokollat af 19. april 1988  

 vedrørte et fællesmøde i Dansk Arbejdsgiverforening i anledning af en af  

 Vagt- og Alarmbranchens Arbejdsgiverforening rejst klage over, at et antal  

 medlemmer af Dansk Vagt-Forbund beskæftiget hos ISS Securitas A/S, Fyns-  

 afdeling havde etableret en overenskomststridig kollektiv arbejdsnedlæggelse  

 den 14. april 1988. I dette mødereferat er det anført, at arbejdsgiversiden  

 erkendte, at Dansk Vagt-Forbund var forhandlingsberettiget for så vidt angår  

 sine medlemmer, idet der dog blev taget forbehold for, om Dansk Vagt-Forbund  

 er part i den gældende overenskomst, eller om Dansk Vagt- Forbund har  

 selvstændig krav på at forhandle en overenskomst.
Der blev fra  

 arbejdsgiverside i den anledning henvist til den ved Østre Landsret  

 verserende retssag mellem Dansk Funktionærforbund og Dansk Vagt-Forbund.
 I den pågældende sag blev der afsagt dom i Østre landsret den 30. juni  

 1989. Dommen blev anket til Højesteret, der afsagde dom den 4. juni 1991.
 Dommen vedrørte følgende problem:
Vagt- og Sikkerhedsfunktionærernes Landssammenslutning var sammen med  

 andre landssammenslutninger tilknyttet Dansk Funktionærforbund.
I foråret  

 1987 blev der med Dansk Funktionærforbunds samtykke etableret strejke af  

 offentligt ansat personale under Vagt- og Sikkerhedsfunktionærernes  

 Landssammenslutning.
Efter nogle underhåndsforhandlinger med det offentlige  

 besluttede Dansk Funktionærforbunds hovedbestyrelse den 1. juli 1987 at  

 bemyndige forretningsudvalget til at afslutte forlig.
Et af forligsmanden  

 fremsat mæglingsforslag blev forkastet ved urafstemning blandt de strejkende,  

 men efter en kongres i Dansk Funktionærforbund blev forslaget vedtaget som  

 forlig.
På et i Vagt- og Sikkerhedsfunktionærernes Landssammenslutning  

 afholdt delegeretmøde vedtoges - men ikke med den i Dansk Funktionærforbunds  

 love krævede majoritet - en udmeldelse af Dansk Funktionærforbund.
Vagt- og  

 Sikkerhedsfunktionærernes Landssammenslutning dannede herefter sit eget  

 forbund, Dansk-Vagtforbund, og påstod under sagen bl.a., at forbundet lovligt  

 var udtrådt af Dansk Funktionærforbund.
Ved Højesterets dom fik forbundet  

 ikke medhold i denne påstand.
 Det fremgår af sagen, at Dansk Vagt-Forbund blev etableret den 25. januar  

 1988.
På grundlag af mødereferatet af 13. september 1988 rettede klageren  

 henvendelse til fogedretten i Tårnby med begæring om udlæg for 30.000 kr.
Ved  

 kendelse af 17. maj 1989 henviste fogedretten sagen til Arbejdsretten.
 Klageskrift blev herefter indgivet den 5. oktober 1989 med påstand om, at  

 indklagede havde gjort sig skyld i brud på overenskomsten, handlet  

 organisationsfjendtlig og tilligemed påstand om betaling af en betydelig bod.
 Indklagede har påstået afvisning under hensyn til, at klageren ikke har  

 søgsmålkompetence, da der ikke foreligger et overenskomstforhold mellem  

 parterne.
 Sagen har været stillet i bero på udfaldet af den ved Østre landsret og  

 Højesteret verserende sag og har herefter i første halvår 1992 gentagne gange  

 måtte udsættes på grund af vanskeligheder med berammelse af domsforhandling.
Klagerne har fastholdt, at der foreligger et overenskomstforhold mellem  

 parterne, idet indklagede var omfattet af den gældende brancheoverenskomst,  

 og Vagt- og Alarmbranchens Arbejdsgiverforening har ved uden forbehold at  

 indlede forhandling den 13. september 1988 stiltiende anerkendt, at klageren  

 er blevet part i dette overenskomstforhold.
At klageren har identitet som  

 juridisk person, er efter Højesterets dom ubestrideligt og er i øvrigt også  

 anerkendt i arbejdsretlig praksis.
 Indklagede har bestridt, at mødet den 13. september 1988 skal tages som  

 udtryk for, at Vagt- og Alarmbranchens Arbejdsgiverforening har anerkendt  

 Dansk Vagt-Forbund som overenskomstpart, og klagerne har herefter ikke  

 søgsmålskompetence, fordi der ikke foreligger nogen overenskomst mellem  

 parterne.
 Indklagede har under sagen afgivet procesunderretning til Vagt- og  

 Alarmbranchens Arbejdsgiverforening.
 Arbejdsretten skal udtale:
 Arbejdsretten finder ikke grundlag for at fastslå, at Vagt- og  

 Alarmbranchens Arbejdsgiverforening ved at deltage i mæglingsmødet den 13.  

 september 1988 stiltiende har anerkendt, at klageren var overenskomstpart.  

 Der blev under mødet udtrykkeligt henvist til, at alle implicerede på  

 arbejdersiden var medlem af Dansk Vagt-Forbund, og der blev tillige henvist  

 til et fællesmødeprotokollat af 19. april 1988, hvor man fra Dansk  

 Arbejdsgiverforening udtrykkeligt har taget forbehold om Dansk Vagt-Forbunds  

 stilling som eventuel overenskomstpart.
 Klagerne har herefter ikke søgsmålskompetence i sagen, og indklagedes  

 påstand om afvisning tages herefter til følge.
 T h i k e n d e s f o r r e t :
 Denne sag afvises.
 Inden 14 dage betaler klageren, Dansk Vagt-Forbund, 2.000 kr. i  

 sagsomkostninger til Arbejdsretten.
 (* 1) Henvisninger: Per Jacobsen s.425 f., Christensen Kommentar s.84 f.,  

 Højesterets dom i Ugeskrift for Retsvæsen 1991, side 624.
