Bekendtgørelse om forretningsorden for Epidemikommissionen I medfør af § 7, stk. 5, i epidemiloven, lov nr. 285 af 27. februar 2021, fastsættes:
Formandens opgaver § 1. Formanden leder Epidemikommissionens møder.
 Stk. 2. Formanden tilrettelægger med bistand fra Epidemikommissionens sekretariat, jf. § 8, kommissionens arbejde og fastlægger tid, sted og dagsorden for kommissionens møder, herunder om møder helt eller delvist skal foregå virtuelt.
 Stk. 3. Formanden kan beslutte, at Epidemikommissionen skal træffe beslutning i skriftlig procedure.
 § 2. Formanden har til opgave at udtale sig på vegne af kommissionen.
 § 3. I formandens fravær varetages formandens opgaver efter §§ 1 og 2 samt § 4, stk. 2-4, af næstformanden, jf. dog stk. 2.
 Stk. 2. Når både formand og næstformand har forfald, kan Epidemikommissionens øvrige medlemmer udpege ét af medlemmerne til midlertidigt at varetage formandens opgaver efter §§ 1 og 2 samt § 4, stk. 2-4.
Udførelse af arbejdet i Epidemikommissionen § 4. Epidemikommissionens møder er ikke offentlige, jf. dog stk. 2 og 3.
Stk. 2.  Epidemikommissionen kan invitere faglige eksperter med henholdsvis sundhedsfaglig og samfundsvidenskabelig baggrund til at deltage i møder.
Beslutning efter 1. pkt. træffes af formanden.
Stk. 3. Epidemikommissionen kan invitere andre personer til at deltage i møder, herunder repræsentanter for andre myndigheder, andre særligt sagkyndige og interesseorganisationer.
Beslutning efter 1. pkt. træffes af formanden.
 Stk. 4. Næstformanden kan, uanset om formanden er fraværende eller ej, overvære kommissionens møder. Øvrige stedfortrædere for kommissionens medlemmer og Epidemikommissionens sekretariat, jf. § 8, kan efter aftale med formanden overvære kommissionens møder.
 § 5. Epidemikommissionen er beslutningsdygtig, når mindst seks af kommissionens medlemmer deltager i mødet, herunder følgende:
 1) Formanden, jf. dog § 3.
 2) Mindst to ud af de tre medlemmer, som er udpeget efter indstilling fra henholdsvis Styrelsen for Patientsikkerhed, Sundhedsstyrelsen og Statens Serum Institut.
 Stk. 2. Stk. 1 finder tilsvarende anvendelse, når beslutning træffes i skriftlig procedure, jf. § 1, stk. 3.
Stk. 3. Epidemikommissionens medlemmer indkaldes til møder med et varsel på mindst ét døgn og i hastende tilfælde med kortere varsel.
Et tilsvarende varsel gælder, når beslutninger træffes i skriftlig procedure, jf. § 1, stk. 3.
 Stk. 4. Er et medlem af Epidemikommissionen forhindret i at varetage sine opgaver, meddeles dette til sekretariatet sammen med meddelelse om, hvorvidt medlemmets stedfortræder varetager medlemmets opgaver.
§ 6. Epidemikommissionen yder så vidt muligt rådgivning og afgiver indstilling i enighed.
Kan enighed imidlertid ikke opnås, skal uenigheden afspejles i kommissionens rådgivning eller indstilling.
 Stk. 2. Epidemikommissionens indstillinger og rådgivning, jf. stk. 1, skal indeholde en nuanceret gengivelse af de overvejelser, der ligger bag.
 § 7. Epidemikommissionens indstilling til vedkommende minister udfærdiges skriftligt, jf. dog stk. 2.
Stk. 2. I hastende tilfælde vil indstilling kunne afgives mundtligt.
Indstillingen vil i disse tilfælde efterfølgende skulle nedskrives og sendes til vedkommende minister hurtigst muligt.
Epidemikommissionens sekretariat § 8. Sundhedsministeriet stiller sekretariatsbistand til rådighed for Epidemikommissionen.
Stk. 2. Sekretariatet bistår Epidemikommissionen i dens arbejde.
Sekretariatet står herunder for den praktiske forberedelse, gennemførelse og opfølgning på kommissionens møder, herunder udfærdigelse og samling af dagsorden og mødemateriale.
 Ikrafttrædelse m.v.
 § 9. Bekendtgørelsen træder i kraft den 1. oktober 2022.
 Stk. 2. Bekendtgørelse nr. 507 af 24. marts 2021 om forretningsorden for Epidemikommissionen ophæves.
