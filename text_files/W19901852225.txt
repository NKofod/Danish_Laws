 Ved beregning af afskrivningsgrundlag for en i 1986 købt og overtaget  

 landbrugsejendom var klageren gået ud fra årsreguleringen pr. 1.
 april 1985, medens myndighederne lagde 18. alm. vurdering pr. 1.
januar 1986 til grund.
Den fremkomne difference var mindre end 20%,  

 jf.
SD-cirkulære 1978-40, men Landsskatteretten fandt, at 20%-reglen ikke  

 kunne anvendes, da det var en forudsætning herfor, at det selvangivne  

 afskrivningsgrundlag var opgjort på grundlag af forskelsværdien og  

 ejendomsværdien ved den sidst kendte vurdering på tidspunktet for indgivelse  

 af selvangivelse.
 A klagede for indkomståret 1986 over, at de stedlige skattemyndigheder  

 havde opgjort afskrivningsgrundlaget for driftsbygningerne på klagerens  

 ejendom til 423.027 kr., medens han havde selvangivet afskrivningsgrundlaget  

 til 522.060 kr.
 Af sagen fremgik, at klageren havde købt landbrugsejendommen ved  

 slutseddel i maj 1986 med overtagelsesdag den 1. august 1986. Ved  

 udfærdigelsen af selvangivelsen for 1986 havde klagerens revisor ved  

 købesummens fordeling opgjort afskrivningsgrundlaget for driftsbygningerne  

 med udgangspunkt i årsreguleringen pr. 1. april 1985.
 De stedlige skattemyndigheder havde imidlertid ved opgørelsen af  

 afskrivningsgrundlaget taget udgangspunkt i 18. alm. vurdering pr. 1. januar  

 1986, da denne var den sidst kendte vurdering ved udfærdigelsen af  

 selvangivelsen for 1986.
 For Landsskatteretten gjorde klagerens revisor gældende, at det var den  

 sidst kendte vurdering på købstidspunktet, der burde lægges til grund ved  

 opgørelsen af afskrivningsgrundlaget, og anmodede om, at indkomsten blev  

 nedsat til det selvangivne beløb.
Told- og Skattestyrelsens afdeling for vurdering af fast ejendom udtalte  

 efter besigtigelse bl.a., at det af de stedlige ligningsmyndigheder beregnede  

 afskrivningsgrundlag på 423.027 kr. skønnedes at være et passende udtryk for  

 den andel af købesummen, som kunne henføres til driftsbygningerne.
Styrelsens  

 vurderingsafdeling bemærkede dog, at afvigelsen mellem det selvangivne og det  

 af de stedlige skattemyndigheder beregnede afskrivningsgrundlag var mindre  

 end 20%, hvorfor det selvangivne afskrivningsgrundlag kunne godkendes, jf.  

 SD-cirkulære 1978-40.
 Landsskatteretten bemærkede hertil, at SD-cirkulære 1978-40 måtte forstås  

 således, at det selvangivne afskrivningsgrundlag kun var beskyttet mod  

 tilsidesættelse, når det var opgjort på grundlag af forskelsværdien og  

 ejendomsværdien ved den sidst kendte vurdering på tidspunktet for indgivelse  

 af selvangivelse.
Landsskatteretten fandt herefter, at det var med rette, at de stedlige  

 skattemyndigheder havde opgjort afskrivningsgrundlaget som sket.
Den  

 påklagede ansættelse blev derfor stadfæstet.
 LV 1989, G 6.1.9.3.
 (* 1) Afgørelsen er offentliggjort i Skat 9, 1990, s. 709.
