 I en sag om erstatningsudmåling tiltrådte Ankestyrelsen fastsættelse  

 af varigt men til 8% og tab af erhvervsevne til under 15% til en mand M, der  

 ved arbejdsskaden pådrog sig en brystlæsion, iltmangel og brud på kæbe og  

 tænder.
Ankestyrelsen tiltrådte endvidere, at der ikke var hjemmel i  

 arbejdsskadeforsikringslovens § 29 til at forlænge lovens almindelige 5 års  

 frist for genoptagelse, medmindre det skete med henblik på eventuel ændring  

 af omfanget af erhvervsevnetabet eller det varige men.
Der var således ikke  

 hjemmel til at forlænge fristen for genoptagelse alene med henblik på senere  

 betaling af behandlingsudgifter.
 REDEGØRELSE FOR SAGEN:
 En mand M pådrog sig ved en arbejdsskade den 16. april 1985 en  

 lungebeskadigelse, iltmangel og brud på kæbe og tænder.
 M genoptog arbejdet efter 2 2/1 måned.
 M's tandskade blev behandlet af praktiserende tandlæge, der i den  

 udfærdigede regning af 30. maj 1985 gjorde opmærksom på, at der kunne opstå  

 senskader som følge af ulykken, som ikke i dag var klinisk synlige.
 Af kirurgisk speciallægeerklæring af april 1987 fremgik, at der ikke kunne  

 påvises følger efter brystlæsion eller den forbigående iltmangel i hjernen.  

 Der forelå derimod nedsættelse af »livskvaliteten« på grund af  

 besværet tyggefunktion og lettere taleændringer.
 Efter at Sikringsstyrelsen havde truffet afgørelse vedrørende  

 erstatningsudmålingen anmodede K's faglige organisation om, at der i  

 afgørelsen blev indbygget en mulighed for genoptagelse udover 5 års fristen  

 af hensyn til eventuelle senskader.
AFGØRELSEN, DER KLAGES OVER: Sikringsstyrelsen fastsatte mengraden til 8%,  

 mens tab af erhvervsevne ikke ansås for nedsat med 15% eller derover som  

 følge af skaden.
M var derfor ikke berettiget til erstatning for tab af  

 erhvervsevne efter lov om arbejdsskadeforsikring, jf. § 27.
 Sikringsstyrelsen traf endvidere afgørelse om, at styrelsen ikke havde  

 fundet grundlag for at forlænge fristen for sagens genoptagelse med henblik  

 på senere betaling af behandlingsudgifter, jf. lovens § 29.
 Sikringsstyrelsen begrundede sin afgørelse med, at udgifter af denne art  

 kun kan betales, mens sagen er under behandling.Dette gælder også ved  

 genoptagelse og forudsætter, at genoptagelsen sker med henblik på ændret  

 vurdering af erhvervsevnetabet og det varige men.
 Om forlængelse af fristen for genoptagelse af  

 arbejdsskadeforsikringslovens § 29 anførte Sikringsstyrelsen, at  

 fristoverskridelse efter § 29 kun kan ske, når styrelsen i det enkelte  

 tilfælde skønner, at den endelige afgørelse af omfanget af erhvervsevnetabet  

 eller af det varige men ikke kan træffes inden 5 år efter styrelsens 1.  

 afgørelse af disse spørgsmål.
 KLAGEN TIL ANKESTYRELSEN:
 K's faglige organisation indankede begge Sikringsstyrelsens afgørelser.
 LOVGRUNDLAG:
 Arbejdsskadeforsikringslovens § 27, § 28 og § 29.
 ANKESTYRELSENS AFGØRELSE:
M's erhvervsevne skønnes ikke at være forringet med 15% eller derover som  

 følge af arbejdsskaden, da M har genoptaget sit arbejde.
M er derfor ikke  

 berettiget til erstatning for tab af erhvervsevne.
 Arbejdsskaden skønnes - på baggrund af de foreliggende oplysninger i sagen  

 - at have medført varigt men på 8%.
 Ankestyrelsen tiltræder således Sikringsstyrelsens afgørelse om  

 erstatningsspørgsmålet.
 Ankestyrelsen tiltræder endvidere, at der ikke er hjemmel i  

 arbejdsskadeforsikringslovens § 29 til at forlænge lovens almindelige 5 års  

 frist for genoptagelse, medmindre det sker med henblik på eventuel ændring af  

 omfanget af erhvervsevnetabet eller det varige men.
