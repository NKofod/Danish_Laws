Fremsat den 6. oktober 2010 af kulturministeren (Per Stig Møller) Forslag til Lov om ændring af lov om radio- og fjernsynsvirksomhed1) (Gennemførelse af medieaftale for 2011-2014 m.v.) § 1 I lov om radio- og fjernsynsvirksomhed, jf. lovbekendtgørelse nr. 477 af 6. maj 2010, foretages følgende ændringer:
 1. Fodnote1) til lovens titel affattes således:
»1) Loven indeholder bestemmelser, der gennemfører dele af Europa-Parlamentets og Rådets direktiv 2010/13/EU af 10. marts 2010 om samordning af visse love og administrative bestemmelser i medlemsstaterne om udbud af audiovisuelle medietjenester (direktiv om audiovisuelle medietjenester), EU-Tidende 2010 nr.
L 95, side 1.« 2. § 6, stk. 1, 1. pkt., affattes således:
»Ejere af fællesantenneanlæg skal sikre, at der i anlægget sker fordeling af DR1, DR2, DR K, DR Ramasjang og TV 2, herunder de regionale programmer, der er bestemt til modtagning i det pågældende område, tegnsprogstolkede nyhedsudsendelser fra DR og TV 2/DANMARK A/S, programmer fra DR1 og DR2 med synstolkning samt tv-kanalen FOLKETINGET.« 3. § 11, stk. 5, affattes således:
»Stk. 5. Den fjerde FM-radiokanal skal være en public service-kanal med nyheds-, aktualitets-, kultur- og debatprogrammer suppleret med en bred musikprofil.
Tilladelse til programvirksomheden på den fjerde FM-radiokanal kan ikke meddeles til DR.« 4. I § 11, stk. 9, indsættes som 2. og 3. pkt.:
»Finansiering af public service-virksomhed på den fjerde FM-radiokanal sker gennem tilladelseshaverens andel af licensafgifterne.
Kulturministeren kan fastsætte nærmere regler om finansieringen af public service-virksomheden på den fjerde FM-radiokanal.« 5. § 11 a affattes således:
»§ 11 a.
Efter regler fastsat af kulturministeren kan Det Danske Filminstitut yde tilskud til produktion af dansk tv-drama, tv-dokumentarprogrammer og public service-tv-programmer for børn og unge til udsendelse på andre fjernsynsforetagender end DR, de regionale TV 2-virksomheder og ikke-kommercielle lokal-tv-stationer, jf. § 92 a.
Stk. 2. Efter regler fastsat af kulturministeren kan Det Danske Filminstitut herudover yde tilskud til produktion af danske public service-radioprogrammer til udsendelse af andre radioforetagender end DR, tilladelseshaveren til den fjerde FM-radiokanal og ikke-kommercielle lokal-radio-stationer.« 6. I § 13 a ændres »§ 11, stk. 3-5« til: »§ 11, stk. 4«.
 7. I § 39, stk. 1, indsættes efter 3. pkt.:
»Formanden skal være jurist.« 8. I § 40, stk. 1, 1. pkt., ændres »§§ 41-44 a« til: »§§ 41-44 b«.
 9. Efter § 44 a indsættes:
»§ 44 b.
Radio- og tv-nævnet træffer efter ansøgning eller af egen drift afgørelse om godkendelse af DRs og de regionale TV 2-virksomheders iværksættelse af væsentlige nye tjenester og væsentlige ændringer af eksisterende tjenester.
 Stk. 2. Ved afgørelser efter stk. 1 skal Radio- og tv-nævnet foretage en afvejning af tjenestens public service-værdi for samfundet og tjenestens indvirkning på andre tjenester på markedet.
 Stk. 3. Ved en ny tjeneste forstås et større sammenhængende, konkret initiativ på en platform, der ikke er pålagt DR eller de regionale TV 2-virksomheder i medfør af public service-kontrakterne eller er godkendt af Radio- og tv-nævnet.
Stk. 4. Kulturministeren kan efter indhentet udtalelse fra Konkurrence- og Forbrugerstyrelsen fastsætte nærmere regler om Radio- og tv-nævnets afgørelser efter stk. 1, herunder om fremgangsmåde ved og kriterier for nævnets afgørelser.« 10. I § 69 a, stk. 1, ændres »medierelaterede formål« til: »medie- og filmrelaterede formål«.
 11. § 75, stk. 1, affattes således:
»Reklamer i radio og fjernsyn må højst udgøre 12 minutter pr. time.« 12. § 85 a affattes således:
»§ 85 a.
Produktplacering i programmer i fjernsyn og on demand-audiovisuelle medietjenester er ikke tilladt, jf. dog stk. 3.
 Stk. 2. Ved produktplacering forstås i denne lov visning eller omtale af en vare, en tjenesteydelse eller et varemærke som led i et program mod betaling eller anden modydelse.
Stk. 3. Uanset stk. 1 er produktplacering tilladt i spillefilm, film og serier produceret til fjernsyn eller on-demand audiovisuelle medietjenester, sportsprogrammer og lette underholdningsprogrammer.
Bestemmelsen i 1. pkt. gælder ikke for programmer henvendt til børn under 14 år.
Bestemmelsen i 1. pkt. gælder heller ikke for DRs og de regionale TV 2-virksomheders programmer.
Stk. 4. Stk. 1 er ikke til hinder for medtagelse af eller henvisning til en vare, en tjenesteydelse eller et varemærke i et program (produktsponsorering), hvis 1) varen, tjenesteydelsen eller varemærket ikke har nogen betydelig værdi, og 2) ingen relevant medietjenesteudbyder eller tilknyttet person har modtaget betaling eller anden modydelse i relation til medtagelsen af eller henvisningen til varen, tjenesteydelsen eller varemærket i programmet.
Stk. 5. Kulturministeren kan fastsætte nærmere regler om produktplacering, herunder om fravigelse af forbuddet mod produktplacering i stk. 1, og de krav, som programmer med produktplacering efter stk. 3 skal opfylde, og nærmere regler om produktsponsorering.« 13. I § 93, stk. 1, nr. 3, ændres »stk. 2« til: »stk. 1«.
§ 2 Stk. 1. Loven træder i kraft den 1. januar 2011, jf. dog stk. 2.
 Stk. 2. Kulturministeren fastsætter tidspunktet for ikrafttræden af § 11 a i lov om radio- og fjernsynsvirksomhed som affattet ved denne lovs § 1, nr. 5.
§ 3 DR kan uanset § 11, stk. 5, i lov om radio- og fjernsynsvirksomhed som affattet ved denne lovs § 1, nr. 3, fortsat udøve programvirksomhed på den fjerde FM-radiokanal på grundlag af tilladelse, som før lovens ikrafttræden er meddelt eller forlænget af Radio- og tv-nævnet efter reglerne i § 11, stk. 4, i lov om radio- og fjernsynsvirksomhed, indtil en ny tilladelseshaver kan påbegynde sin virksomhed.
Bemærkninger til lovforslaget 1. Indledning Hovedformålet med lovforslaget er at gennemføre den aftale om mediepolitikken for perioden 2011-2014, som regeringen (Venstre og Det Konservative Folkeparti), Dansk Folkeparti og Liberal Alliance indgik den 26. maj 2010. Lovforslaget gennemfører de ændringer af loven, som er nødvendige på baggrund af medieaftalen (bilag 2), samt en mindre ændring vedrørende Radio- og tv-nævnets sammensætning.
 Lovforslaget gennemfører følgende hovedpunkter fra medieaftalen:
 Udbygning af den nuværende værditestordning  Udbud af den fjerde landsdækkende FM-radiokanal  Videreførelse og udbygning af Public Service-Puljen  Styrkelse af dansk film  Ændring af »must carry«-forpligtelserne  Adgang til produktplacering m.v.
 Gennemførelse af øvrige punkter i medieaftalen kræver ikke lovændring, men vil blive gennemført administrativt ved udstedelse af bekendtgørelser i medfør af loven og ved indgåelse af nye public service-kontrakter med DR og de regionale TV 2-virksomheder for perioden 2011-2014 samt justering af TV 2/DANMARK A/S tilladelse til at udøve public service-programvirksomhed.
2. Baggrund Af medieaftalen fremgår følgende om de ovenfor nævnte hovedpunkter:
2.1. Udbygning af den nuværende værditestordning Den nuværende værditestordning for vurdering af public service-værdien af væsentlige nye DR-tjenester og væsentlige ændringer af eksisterende tjenester fra DR skal udbygges til at være en mere uafhængig ordning, der også inddrager en vurdering af sådanne DR-tjenesters indvirkning på andre tjenester på markedet og høringer af offentligheden.
Radio- og tv-nævnet tillægges kompetence til at træffe afgørelse om DRs iværksættelse af de omhandlede tjenester.
Nævnet kan på eget initiativ eller på grundlag af henvendelser fra andre beslutte at anmode DR om at igangsætte en ansøgningsprocedure (»call-in«-beføjelse). Der indføres tillige en »call-in«-beføjelse for Radio- og tv-nævnet til på eget initiativ eller på grundlag af henvendelser fra andre at beslutte at anmode de regionale TV 2-virksomheder om at igangsætte en godkendelsesprocedure efter retningslinierne i den nye værditestordning for DR i tilfælde, hvor de regionale virksomheder iværksætter væsentlige nye tjenester eller væsentlige ændringer af eksisterende tjenester.
2.2. Udbud af den fjerde landsdækkende FM-radio-kanal Det er hensigten at udbyde den fjerde landsdækkende FM-radio-kanal, som p.t. benyttes af DR, på følgende vilkår:
 Der stilles krav om nyheds-, aktualitets-, kultur- og debatprogrammer.
Programprofilen skal herudover være en bred musikprofil.
  Der stilles DAB-kapacitet til rådighed med henblik på digital paralleludsendelse af kanalen.
  Der afsættes op til 100 mio. kr. årligt af licensmidlerne til driften af kanalen.
  Der er ikke adgang til at sende reklamer på kanalen.
  Udbudsformen er skønhedskonkurrence (men med priselement af hensyn til statsstøttereglerne).
  Der er ikke adgang for DR til at byde, da målet er reel konkurrence på public service-indhold på radioområdet.
Der nedsættes i henhold til medieaftalen et hurtigt arbejdende udvalg med eksterne deltagere til i august 2010 at komme med forslag til en mere præcis og sammenhængende programprofil for den fjerde FM-kanal indenfor ovenstående skitserede public service-rammer.
Udvalget skal komme med et oplæg til drøftelse blandt aftalepartierne, før de nærmere udbudsvilkår fastsættes af aftalepartierne.
Udvalget vil bestå af 3-5 medlemmer, der udpeges af ministeren efter drøftelse med aftalepartierne.
Den nærmere fastlæggelse af udbudsvilkår mv. vil finde sted efter drøftelse med aftalepartierne.
Da der knyttes licensmidler til kanalen, vil udbuddet blive tilrettelagt efter drøftelse med EU-Kommissionen.
2.3. Videreførelse og udbygning af Public Service-Puljen Det er hensigten at videreføre Public Service Puljen og udbygge og justere den ved at øge Puljen til 37.5 mio. kr. årligt og ved at åbne op for tilskud til public service tv-programmer for børn og unge samt public service-radioprogrammer.
Dokumentarprogrammer kan omfatte såvel enkeltstående programmer som dokumentar-serier.
Der fastsættes regler om, at de tv-programmer, som har modtaget støtte fra puljen, skal udsendes senest 24 måneder efter tidspunktet for bevilling af støtten.
Der fastsættes ligeledes regler om, at en enkelt tv-station højst kan modtage 50 pct. af midlerne i puljen. Ændringen af ordningen skal notificeres for EU-Kommissionen.
2.4. Styrkelse af dansk film DRs og TV 2/DANMARK A/S gældende forpligtelser i forhold til dansk filmproduktion på henholdsvis 77 mio. kr. og 68 mio. kr. årligt nedsættes til hver 60 mio.kr. årligt (som gennemsnit over aftaleperioden) i perioden 2011-2014. Der sker herved en justering af licensen til DR som følge af reduktionen af DRs filmforpligtelser på 17 mio. kr. årligt.
Samtidig overføres der i perioden 25 mio. kr. årligt fra licensprovenuet til Det Danske Filminstitut til støtte af dansk filmproduktion.
2.5. Ændring af »must carry«-forpligtelserne Fællesantenneanlæggenes »must carry«-forpligtelser udvides med Folketings-tv-kanalen samt DR K og DR Ramasjang.
 2.6. Adgang til produktplacering m.v.
Der gives  bortset fra DR og de regionale TV 2-virksomheder  adgang til produktplacering i tv-udsendelser og produktplacering i tv-lignende on-demand tjenester i overensstemmelse med reglerne i EU-direktivet om audiovisuelle medietjenester (AVMS-direktivet). For DR og de regionale TV 2-virksomheder opretholdes alene den eksisterende generelle adgang til produktsponsorering samt adgangen til at udsende spillefilm og kort- og dokumentarprogrammer, som indeholder produktplacering, samt indkøbte programmer fra udlandet, som indeholder produktplacering.
Reglerne om højeste daglige sendetid for reklameudsendelser udgår.
3. Hovedpunkter i lovforslaget 3.1. »Værditestordning« 3.1.1. Gældende ret DR skal i henhold til DRs public service-kontrakt, der er indgået mellem kulturministeren og DR for perioden 1. januar 2007 til 31. december 2010, underkaste nye public service-tjenester, herunder on-demand tjenester, en intern prøve for at sikre, at tjenesterne opfylder kulturelle, demokratiske og sociale behov i samfundet (»Værditest«).
Ved en »ny tjeneste« forstås et større sammenhængende, konkret initiativ på en given platform, der ikke allerede er pålagt DR i medfør af kontrakten på tidspunktet for kontraktens indgåelse.
Værditesten er således en ordning, der finder anvendelse på nye public service-aktiviteter, der ønskes iværksat af DR, og som ikke allerede er omfattet af DRs public service-forpligtelser som fastsat i kontrakten.
DR skal forelægge foretagne værditests af nye tjenester og resultatet heraf for Radio- og tv-nævnet til udtalelse inden aktiviteterne påbegyndes, jf. lovens § 40, stk. 3. DR skal afvente nævnets udtalelse inden de pågældende nye aktiviteter iværksættes af DR, idet den endelige afgørelse om iværksættelse træffes af DRs ledelse.
Nævnet skal offentliggøre nævnets udtalelser om de af DR udførte værditests.
De nærmere regler om nævnets sagsbehandling i forbindelse med nævnets udtalelser er fastsat i bekendtgørelse nr. 101 af 28. januar 2010 om forretningsorden for Radio- og tv-nævnet.
Ved vurderingen af hvilke tjenester, der skal underkastes værditesten og forelægges Radio- og tv-nævnet til udtalelse, skal DR bl.a. tage udgangspunkt i kriterier om tjenestens effekt og finansielle størrelse, tjenestens nyhed i forhold til DRs aktiviteter og public service-forpligtelser og varigheden af initiativet.
Vurderingen af om en ny tjeneste opfylder kulturelle, demokratiske eller sociale behov i det danske samfund skal basere sig på om tjenesten tilfører en merværdi for samfundet og/eller det enkelte individ ved opfyldelse af kulturelle, demokratiske, eller sociale behov, og om tjenesten er almindeligt tilgængelig for danskerne.
 De regionale TV 2-virksomheder er ikke underlagt krav om værditests, hvilket bl.a. skal ses i lyset af de regionale TV 2-virksomheders i forhold til DR langt mere begrænsede public service-opgaver og tilstedeværelse på internettet m.v.
3.1.2. Kulturministeriets overvejelser og forslag EU-Kommissionens nyligt reviderede meddelelse om statsstøttereglernes anvendelse på public service-radio og tv-virksomhed (EF-Tidende 27.10.2009 C/257) stiller krav om, at medlemsstaterne ved en forudgående evalueringsprocedure baseret på en åben offentlig høring skal undersøge, om public service-selskabernes planlagte væsentlige nye tjenester og væsentlige ændringer i eksisterende tjenester tilgodeser demokratiske, sociale og kulturelle behov i samfundet og samtidig tage hensyn til de potentielle virkninger for samhandels- og konkurrencevilkårene.
Der skal således ske en »ex ante«-kontrol af planlagte nye væsentlige tjenester fra public service-foretagender, hvorefter medlemsstaterne skal gennemføre såvel en vurdering af tjenestens værdi for offentligheden samt en vurdering af tjenestens indvirkning på markedet.
Det indgår endvidere i meddelelsen, at alle interesserede parter skal have ret til at fremsætte deres bemærkninger angående den planlagte væsentlige nye tjeneste som led i en åben høring.
Udfaldet af høringen, den vurdering, der anlægges, og begrundelsen for den beslutning, der træffes, skal stilles til rådighed for offentligheden.
På grundlag af udfaldet af den åbne høring skal medlemsstaterne vurdere en ny tjenestes samlede virkning på markedet ved at sammenligne situationen med og uden den planlagte nye tjeneste.
Ved vurderingen af, hvordan markedet påvirkes, bør f.eks. følgende relevante aspekter tages i betragtning: spørgsmålet om, hvorvidt der findes lignende eller alternative tilbud, redaktionel konkurrence, markedsstruktur, public service selskabets markedsstilling, konkurrencens omfang og potentielle virkninger for private initiativer.
Disse virkninger skal afvejes mod de pågældende tjenesters værdi for samfundet.
Er der tale om overvejende negative virkninger på markedet, vil statsmidler til tjenesterne kun forekomme proportionale, hvis de er berettigede på grundlag af den merværdi, de skaber i form af opfyldelse af demokratiske, sociale og kulturelle behov i samfundet, idet der også tages hensyn til det samlede eksisterende public service tilbud.
En sådan vurdering vil ifølge meddelelsen kun være objektiv, hvis den foretages af et organ, som i praksis er uafhængigt af public service-foretagendets ledelse.
På baggrund af EU-Kommissionens meddelelse og medieaftalen for 2011-2014 tillægges Radio- og tv-nævnet med den foreslåede nye bestemmelse i § 44 b kompetence til efter ansøgning eller af egen drift at træffe afgørelse om godkendelse af DRs og de regionale TV 2-virksomheders iværksættelse af væsentlige nye tjenester og væsentlige ændringer af eksisterende tjenester.
Radio- og tv-nævnet skal ved disse afgørelser foretage en afvejning af tjenestens public service-værdi for samfundet og tjenestens indvirkning på andre tjenester på markedet.
Samtidig foreslås fastsat i loven, at der ved en ny tjeneste forstås et større sammenhængende, konkret initiativ på en platform, der ikke er pålagt DR eller de regionale TV 2-virksomheder i medfør af DRs eller de regionale TV 2-virksomheders public service-kontrakter eller er godkendt af Radio- og tv-nævnet.
Der foreslås endvidere indført en bemyndigelsesbestemmelse i den foreslåede bestemmelse i § 44 b, hvorefter kulturministeren efter indhentet udtalelse fra Konkurrence- og Forbrugerstyrelsen kan fastsætte nærmere regler om Radio- og tv-nævnets afgørelser efter stk. 1, herunder om fremgangsmåde ved og kriterier for nævnets afgørelser.
 Det er hensigten at benytte den foreslåede bemyndigelse til at fastsætte nærmere regler om, at den nye ordning om Radio- og tv-nævnets godkendelse af DRs og de regionale TV 2-virksomheders nye tjenester som en nyskabelse skal inddrage en vurdering af tjenesternes indvirkning på andre tjenester på markedet og høringer af offentligheden.
Det er i den forbindelse i overensstemmelse med medieaftalen hensigten at fastsætte nærmere regler om, at nævnets vurdering af DRs nye tjenester sker på baggrund af en ansøgning fra DR om godkendelse, idet nævnet dog tillige af egen drift, herunder på grundlag af henvendelser fra andre, kan beslutte at anmode DR om at igangsætte en ansøgningsprocedure.
Nævnet skal foretage to delvurderinger som led i en samlet værditest  en vurdering af tjenestens public service-værdi for samfundet og en vurdering af tjenestens indvirkning på andre tjenester på markedet.
Det er tillige hensigten at fastsætte, at nævnet indhenter en udtalelse fra et uafhængigt konsulentfirma med konkurrenceretlige ekspertise om tjenestens indvirkning på markedet, og at udtalelsen forinden afgivelsen til nævnet skal have været forelagt Konkurrence  og Forbrugerstyrelsen til udtalelse.
Nævnet gennemfører med udgangspunkt i de to vurderinger den samlede værditest.
Nævnets godkendelse af tjenesten forudsætter, at en formodet negativ virkning på markedet af tjenesten retfærdiggøres eller opvejes af tjenestens formodede public service-værdi.
Det vil dermed kunne blive aktuelt at godkende også tjenester, som i udgangspunktet kan have konkurrencebegrænsende virkninger, forudsat, at det vurderes, at disse har andre positive samfundsmæssige virkninger, som vejer tungere.
 For de regionale TV 2-virksomheders vedkommende er det som følge af disses langt mere begrænsede public service-opgaver og aktiviteter alene hensigten at fastsætte regler om, at Radio- og tv-nævnet af egen drift, herunder på grundlag af henvendelser fra andre, kan beslutte at igangsætte en godkendelsesprocedure i tilfælde, hvor de regionale TV 2-virksomheder iværksætter væsentlige nye tjenester eller væsentlige ændringer af eksisterende tjenester.
 Kulturministeriet vil de kommende år følge Radio- og tv-nævnets administration i forhold til den foreslåede nye regulering med henblik på at vurdere om der med udgangspunkt i erfaringerne er behov for at foretage evt. justeringer af regelgrundlaget.
3.1.2.1. Tjenester, som skal godkendes Hensynet til DRs og de regionale TV 2-virksomheders evne til innovation og dynamisk tjenesteudvikling samt det ressourcebrug, som den foreslåede nye ordning vil indebære, tilsiger, at alene væsentlige nye tjenester og væsentlige ændringer af eksisterende tjenester, skal være underlagt den foreslåede nye godkendelsesordning.
Med forslaget til definitionen af en ny tjeneste i den foreslåede bestemmelse i § 44 b, stk. 3, videreføres den definition, som indgår i DRs public service-kontrakt for perioden 1. januar 2007 til 31. december 2010  dog med den ændring, at en ny tjeneste også skal afgrænses i forhold til tjenester, som allerede måtte være godkendt af Radio- og tv-nævnet efter de foreslåede regler om en ny værditestordning.
Det er hensigten at benytte den foreslåede bemyndigelse i § 44 b, stk. 4, til at fastsætte regler med kriterier for hvilke nye tjenester, der er væsentlige, herunder kriterier for, hvad der udgør væsentlige ændringer af eksisterende tjenester, og derfor er underlagt den foreslåede nye godkendelsesordning.
I den forbindelse er det hensigten  med evt. justeringer  at videreføre de nuværende væsentlighedskriterier i DRs public service-kontrakt, jf. afsnit 3.1.1. i de almindelige bemærkninger.
Herefter vil mindre justeringer af DRs eller de regionale TV 2-virksomheders eksisterende tilbud ikke være omfattet af den foreslåede nye godkendelsesordning.
Tilsvarende gælder ændringer af DRs anvendelse af den DAB-kapacitet, som DR har rådighed over i medfør af public service-kontrakten samt pilotprojekter af kortere varighed.
Andre midlertidige tiltag af kortere varighed end pilotprojekter  eksempelvis tjenester, som igangsættes for at imødekomme et uforudset eller enkeltstående informationsbehov  kan tillige være undtaget fra den nye godkendelsesordning.
Det er hensigten at benytte bemyndigelsen i den foreslåede bestemmelse i § 44 b, stk. 4, til at fastsætte en tidsgrænse for hvor længe en midlertidig tjeneste kan drives uden, at det udløser pligt til at igangsætte en godkendelsesprocedure.
Derimod vil nye aktiviteter af en vis tyngde  eksempelvis nye net-tv-kanaler og øvrige større satsninger på internettet såsom emneorienterede portaler være omfattet af ordningen.
Ved større emneorienterede portaler forstår ministeriet eksempelvis portaler som »dr.dk/sundhed« og »dr.dk/tvaers«.
3.1.2.2. Vurderingskriterier Det er endvidere hensigten at benytte bemyndigelsen i den foreslåede bestemmelse i § 44 b, stk. 4, til at fastsætte kriterier for vurderingerne af henholdsvis tjenestens public service-værdi for samfundet og tjenestens indvirkning på andre tjenester på markedet.
For så vidt angår vurderingen af tjenestens public service-værdi for samfundet er det hensigten at fastsætte, at tjenesten  som i den nuværende værditestordning, der er fastsat i DRs public service-kontrakt, - skal opfylde kulturelle, demokratiske og sociale behov i samfundet.
Det er i den forbindelse hensigten at præcisere de nuværende relativt overordnede kriterier for vurderingen, således at det bliver mere klart, hvilke forhold vurderingen skal basere sig på.
Dette kan ske ved at præcisere, at vurderingen skal indeholde en vurdering af om tjenesten gennem opfyldelse af DRs public service-formål som fastlagt i public service-kontrakten vil tilføre en merværdi for samfundet og/eller det enkelte individ.
Vurderingen kan tillige indeholde en stillingtagen til forholdet mellem nytteværdien af tjenesten og dens omkostninger.
I relation til vurderingen af tjenestens indvirkning på andre tjenester på markedet er det hensigten  efter udtalelse fra Konkurrence- og Forbrugerstyrelsen  at fastsætte retningslinier med rammer og metodik for vurderingen, herunder kriterier for vurderingen.
Kriterierne kan i overensstemmelse med EU-kommissionens meddelelse f.eks. adressere spørgsmålet om, hvorvidt der findes lignende eller alternative tilbud, redaktionel konkurrence, markedsstruktur, DRs markedsstilling, konkurrences omfang og potentielle virkninger for private initiativer.
3.1.2.3. Sagsbehandlingsregler Det er desuden hensigten at benytte bemyndigelsen i den foreslåede bestemmelse i § 44 b, stk. 4, til at fastsætte regler om sagsbehandlingen i den foreslåede nye ordning.
Der skal i den forbindelse fastsættes regler om krav til ansøgninger om godkendelse, tidsrammen for den samlede sagsbehandlingstid, høringer af offentligheden med udgangspunkt i ansøgninger, som kan indgå i de to respektive vurderinger om tjenestens public service-værdi og virkningen på markedet, vilkår for en godkendelse m.v.
Det er hensigten at fastlægge en maksimal tidsramme for den samlede sagsbehandlingstid, som sikrer en relativ hurtig behandling, idet der dog skal være mulighed for forlængelse af de fastsatte frister, hvis særlige forhold tilsiger det.
Dette kan eksempelvis være tilfældet i komplekse sager, hvor der er behov for dialog med DR eller de regionale TV 2-virksomheder om mulige justeringer i en planlagt tjeneste eller det er tidskrævende at fremskaffe de relevante oplysninger.
 Vilkår for en godkendelse kan eksempelvis dreje sig om vilkår, som kan bidrage til at reducere eventuelle konkurrencebegrænsende virkninger af, at tjenesten tilbydes.
Der kan i forhold til de foreslåede høringer af offentligheden m.v. opstå spørgsmål om beskyttelse af konkurrencefølsomme oplysninger i materiale fra såvel DR og de regionale TV 2-virksomheder og fra private aktører.
Sådanne konkurrencefølsomme oplysninger vil være underlagt reglerne i offentlighedsloven, herunder adgang til at undtage sådanne oplysninger fra offentliggørelse.
For så vidt angår den begrænsning, der er gennemført i radio- og fjernsynslovens § 86, med hensyn til de offentligretlige regler, der skal gælde for DR og de regionale TV 2-virksomheder i relation til stationernes programvirksomhed og forretningsmæssige forhold i tilknytning hertil, bemærkes, at sager vedrørende Radio- og tv-nævnets godkendelse af nye tjenester efter den foreslåede nye ordning  på linie med sager om bl.a. kulturministerens godkendelse af DRs og de regionale TV 2-virksomheders regnskaber  vil være omfattet af offentlighedsloven.
 Det foreslås, at Radio- og tv-nævnets afgørelser efter den foreslåede nye ordning ikke kan indbringes for anden administrativ myndighed, jf. lovforslagets § 1, nr. 8.
3.2. Udbud af den fjerde landsdækkende FM-radiokanal 3.2.1. Gældende ret I henhold til radio- og fjernsynslovens § 11, stk. 3, indgår programvirksomheden på den fjerde FM-radiokanal i den samlede public service-virksomhed og skal dermed som sådan opfylde de generelle krav, der stilles til denne virksomhed i lovens § 10 om kvalitet, alsidighed og mangfoldighed samt vægt på saglighed og upartiskhed.
 Efter lovens § 11, stk. 5, skal den fjerde FM-radiokanal være en nuanceret public service-orienteret kanal med klassisk musik, suppleret med præsentation af rytmisk musik, jazz og dansk musik, kulturprogrammer, samfunds- og debatprogrammer mv.
 Efter lovens § 11, stk. 9, finansieres public service-virksomhed på den fjerde og den femte FM-radiokanal af tilladelseshaverne.
 Tilladelse til programvirksomhed på den fjerde FM-radiokanal meddeles af Radio- og tv-nævnet efter udbud efter reglerne i lovens kapitel 8, jf. lovens § 11, stk. 3. Tilladelsen kan betinges af betaling af koncessionsafgift, jf. lovens § 45, stk. 3. I givet fald skal afgiftens mindstestørrelse, beregningsgrundlag mv. fremgå af udbudsmaterialet, jf. lovens § 45, stk. 4. Kulturministeren kan fastsætte regler om udbuddet og tilladelsen, herunder om udøvelse af programvirksomheden og varigheden af tilladelsen, jf. lovens § 45, stk. 5. Kulturministeren kan endvidere fastsætte, at Radio- og tv-nævnet i forbindelse med udstedelse af tilladelser til programvirksomhed og efter regler fastsat af kulturministeren kan fastsætte vilkår for programvirksomheden m.v.
 Efter lovens § 11, stk. 4, kan tilladelse til programvirksomheden på den fjerde FM-radiokanal efter kulturministerens nærmere bestemmelse meddeles af Radio- og tv-nævnet uden forudgående udbud efter reglerne i kapitel 8. Kulturministeren kan bestemme, at sådan tilladelse i særlige tilfælde kan forlænges.
I 2001 blev den fjerde FM-radiokanal udbudt ved en skønhedskonkurrence.
Der indkom i alt seks ansøgninger.
DR vandt konkurrencen og fik på den baggrund tilladelse til at udøve programvirksomhed på kanalen (»P 2«) for en 8-årig periode - fra 1. april 2001 til 31. marts 2009.
 Radio- og tv-nævnet har efter retningslinier fra kulturministeren i forbindelse med, at tilladelsen udløb den 31. marts 2009, forlænget og meddelt tilladelse til DR til at udøve programvirksomhed på den fjerde FM-radiokanal på de i tilladelsen hidtil angivne vilkår indtil 31. december 2010.
3.2.2. Kulturministeriets overvejelser og forslag Det foreslås på baggrund af medieaftalen fastsat i loven, at den fjerde FM-radiokanal skal være en public service-kanal med nyheds-, aktualitets-, kultur- og debatprogrammer suppleret med en bred musikprofil, og at tilladelse til programvirksomheden på den fjerde FM-radiokanal ikke kan meddeles til DR.
Med forslaget vil en kommende tilladelseshaver  i lighed med de gældende regler - skulle efterleve radio- og fjernsynslovens generelle krav til public service-virksomheden i lovens § 10.
Der vil således med forslaget ikke være adgang for DR til at byde på den fjerde FM-radiokanal.
Baggrunden herfor er et ønske i kredsen af partier bag medieaftalen om at skabe et alternativ til DR og derved skabe grundlag for konkurrence på public service-indhold på radioområdet.
Der er i den forbindelse i medieaftalen af licensmidlerne afsat op til 100,0 mio. kr. årligt i aftaleperioden til driften af den fjerde FM-radiokanal.
Det er hensigten, at kanalen efter reglerne i lovens kapitel 8 skal udbydes af Radio- og tv-nævnet ved skønhedskonkurrence med et priselement af hensyn til statsstøttereglerne.
Udbuddet vil blive tilrettelagt efter drøftelse med EU-Kommissionen med henblik på at undgå overkompensation af en kommende tilladelseshaver.
Der foreslås i den forbindelse med forslaget til lovens § 11, stk. 9, indført en bemyndigelsesbestemmelse i loven, hvorefter kulturministeren kan fastsætte nærmere regler om finansieringen af public service-virksomheden på den fjerde FM-radiokanal.
 Kulturministeren og partierne bag medieaftalen har i juni 2010 udpeget det i medieaftalen nævnte hurtigt arbejdende udvalg vedrørende nærmere fastlæggelse af programprofilen for den fjerde FM-radiokanal.
Udvalget skal i henhold til udvalgets kommissorium på baggrund af medieaftalen fremkomme med forslag til en overordnet, sammenhængende programprofil på den fjerde FM-radiokanal, der kan danne grundlag for en politisk beslutning om fastsættelse af de nærmere konkrete programkrav ved udbud af kanalen.
Det er i den forbindelse udgangspunktet, at der ikke bliver tale om en kanal, hvis sendeflade er domineret af popmusik.
Høje lyttertal er således ikke det vigtigste succeskriterium.
Det indgår endvidere i kommissoriet, at udgangspunktet er, at tilladelsen til den fjerde FM-radiokanal udstedes for en 8-årig periode.
Udvalget skal tage højde for, at udvalgets samlede forslag, herunder krav til indhold og kvalitet af de enkelte programtyper, kan forventes at kunne gennemføres inden for en ramme på op til 100 mio. kr. årligt.
Udvalgets forslag præsenteres for aftalepartierne i august 2010. Desuden fremgår det af kommissoriet, at når medieaftalepartierne på baggrund af udvalgets forslag har truffet beslutning om programprofilen for den nye radiokanal, vil Styrelsen for Bibliotek og Medier udarbejde oplæg til udbudskrav med henblik på forelæggelse og beslutning i medieaftalekredsen.
 Udvalget afleverede sit forslag til programprofil den 3. september 2010.
Det er hensigten, at bemyndigelsen i den foreslåede bestemmelse i lovens § 11, stk. 9, og bemyndigelsen i lovens § 45, stk. 5, anvendes til, at kulturministeren i overensstemmelse med medieaftalen og på baggrund af aftalepartiernes beslutning om programprofilen og den ovennævnte dialog med EU-Kommissionen  som grundlag for Radio- og tv-nævnets udbud af kanalen  kan fastsætte regler om udbuddet og den efterfølgende tilladelse, som nævnet skal meddele til vinderen af udbuddet, herunder om vilkår for programvirksomheden og tilladelseshaverens organisatoriske forhold, regnskabsaflæggelse, indtægtsforhold m.v.
Det er i den forbindelse i overensstemmelse med medieaftalen hensigten at fastsætte, at tilladelseshaveren ikke kan oppebære reklameindtægter fra programvirksomheden.
Det er tillige hensigten at benytte bemyndigelsen til at fastsætte i hvilket omfang andre indtægter kan indgå i finansieringen af programvirksomheden.
 Kulturministeren har benyttet bemyndigelsen i lovens § 11, stk. 4, til at meddele Radio- og tv-nævnet retningslinier om forlængelse af DRs tilladelse til at udøve programvirksomhed på den fjerde FM-radiokanal på de i tilladelsen hidtil angivne vilkår frem til 1. november 2011, hvor en ny tilladelseshaver vil kunne påbegynde sin virksomhed med henblik på at undgå »tom æter« i dette tidsrum.
3.3. Public Service Puljen 3.3.1. Gældende ret Public Service Puljen blev etableret i henhold til medieaftalen for 2007-2010 med et engangsbeløb på 75 mio. kr. finansieret af overskydende licensprovenu fra 2005 og 2006. Puljen, som administreres af Det Danske Filminstitut, har til formål at yde støtte til produktion af dansk tv-drama og tv-dokumentarprogrammer til udsendelse på andre fjernsynsforetagender end DR, de regionale TV 2-virksomheder og ikke-kommercielle lokal-tv-stationer, jf. lovens § 11 a.
Puljen er efterfølgende medio 2009 forøget med 20 mio.kr til i alt 95 mio.kr., jf. tillægsaftalen af 9. juni 2009 til medieaftalen.
De første uddelinger blev foretaget den 27. marts 2008, hvilket primært skyldes, at EU-Kommissionen først skulle godkende den statsstøtte, der ydes i kraft af puljemidlerne.
 I Kulturministeriets bekendtgørelse nr. 1127 af 26. november 2008 om tilskud til produktion af dansk tv-drama og tv-dokumentarprogrammer er der i medfør af lovens § 11 a fastsat nærmere regler om på, hvilke betingelser, der kan ydes tilskud til de omhandlende programmer.
Blandt betingelserne er, at et tv-program, der ydes støtte til, skal produceres af et uafhængigt produktionsselskab, jf. bekendtgørelsens § 3. For at opnå støtte skal programmet være på dansk.
Et støttet program skal udsendes i tidsrummet kl. 18.30-23.00 på en kanal, der modtages af mindst 50 pct. af de danske husstande.
Dog kan programmer rettet til børn og unge udsendes på tidspunkter, hvor disse målgrupper typisk ser fjernsyn.
Filminstituttet kan yde produktionsstøtte til enkeltstående tv-programmer og til tv-serier.
Støtte til tv-drama forudsætter medfinansiering fra anden side på 50 pct. af produktionsbudgettet, mens støtte til tv-dokumentarprogrammer forudsætter medfinansiering på 20 pct., jf. bekendtgørelsens § 5.
3.3.2. Kulturministeriets overvejelser og forslag Med medieaftalen for 2011-2014 videreføres Public Service Puljen, idet Puljen samtidig øges til 37.5 mio. kr. årligt, og der åbnes op for tilskud til public service-tv-programmer for børn og unge samt public service-radioprogrammer.
På baggrund af medieaftalen foreslås bemyndigelsesbestemmelsen i lovens § 11 a udvidet til at omfatte public service tv-programmer inden for alle genrer for børn og unge samt public service-radioprogrammer.
For så vidt angår public service-radioprogrammer foreslås det samtidig fastsat, at der alene kan ydes støtte til programmer til udsendelse af andre radioforetagender end DR, tilladelseshaveren til den fjerde FM-radiokanal og ikke-kommercielle lokal-radio-stationer.
Det er hensigten at benytte den foreslåede bemyndigelsesbestemmelse til at ændre bekendtgørelsen om tilskud til produktion af dansk tv-drama og tv-dokumentarpro-grammer i overensstemmelse med den ovennævnte udvidelse af Puljens anvendelsesområde.
Det er i den forbindelse hensigten at fastsætte, at der ikke vil kunne ydes tilskud til radio, der alene distribueres via internettet, da internetradio har en så begrænset udbredelse i den samlede radiolytning, at intentionen med Public Service Puljen om at udbrede public service-programmer til en så stor del af befolkningen som muligt, ikke vil kunne opfyldes.
Den nærmere fastlæggelse af kredsen af ansøgningsberettigede radioforetagender, f.eks. for så vidt angår mindstekrav til lytterdækning af støttede programmer, kræver nærmere overvejelse og vil blive fastlagt i bekendtgørelsen efter drøftelse med partierne bag medieaftalen for 2011-2014. Desuden er det hensigten i bekendtgørelsen at fastsætte regler om, hvilke radioprogramtyper, der kan ydes støtte til.
Herudover er det i overensstemmelse med medieaftalen hensigten at benytte bemyndigelsesbestemmelsen til at præcisere, at dokumentarprogrammer kan omfatte såvel enkeltstående programmer som dokumentar-serier.
Det er tillige hensigten i bekendtgørelsen at fastsætte regler om, at de tv-programmer, som har modtaget støtte fra Puljen, skal udsendes senest 24 måneder efter tidspunktet for bevilling af støtten, og at en enkelt tv-station højst kan modtage 50 pct. af midlerne i Puljen.
EU-Kommissionens godkendelse af den foreslåede udbyggede ordning skal indhentes, inden den kan iværksættes.
Notifikation af Puljen vil blive iværksat forud for udstedelse af den ændrede bekendtgørelse.
3.4. Licens 3.4.1. Gældende ret Radio- og fjernsynslovens kapitel 10 fastsætter rammerne for pålæggelse, betaling og fordeling af medielicens og radiolicens.
 I Kulturministeriets bekendtgørelse nr. 436 af 4. juni 2009 om licens som ændret ved bekendtgørelse nr. 76 af 22. januar 2010 er der i medfør af radio- og fjernsynsloven fastsat en række uddybende regler om licensens størrelse, betalingspligt, til- og afmelding m.v.
 Medielicensen og radiolicensen opkræves af DR og fordeles efter kulturministerens nærmere bestemmelse til DR, de regionale TV 2-virksomheder og eventuelle andre medierelaterede formål, jf. lovens § 69 a, stk. 1. Sidstnævnte del af bestemmelsen blev indsat ved ændringen af radio- og fjernsynsloven i 1996 som konsekvens af nedlæggelsen af Radiofonden og TV 2-fonden og oprettelsen af en række helt eller delvis licensfinansierede puljer på lokal radio- og tv-området.
3.4.2. Kulturministeriets overvejelser og forslag Med medieaftalen for 2011-2014 overføres i perioden 25 mio. kr. årligt fra licensprovenuet til Det Danske Filminstitut til støtte af dansk filmproduktion.
 Det foreslås i den forbindelse i loven præciseret, at medielicensen og radiolicensen efter kulturministerens nærmere bestemmelse også kan fordeles til eventuelle filmrelaterede formål.
3.5. »Must carry« 3.5.1. Gældende ret Ejere af fællesantenneanlæg er ifølge radio- og fjernsynslovens § 6 forpligtet til i anlægget at fordele en række public service-programmer.
Disse forpligtelser benævnes almindeligvis »must carry«-forpligtelserne og har udgangspunkt i et kulturpolitisk begrundet ønske om at sikre hele Danmarks befolkning adgang til de danske public service-programmer.
Efter radio- og fjernsynslovens § 6, stk. 1, skal ejere af fællesantenneanlæg sikre, at der i anlægget sker fordeling af DR1, DR2 og TV 2, herunder de regionale programmer, der er bestemt til modtagning i det pågældende område, og tegnsprogstolkede nyhedsudsendelser fra DR og TV 2/DANMARK A/S.
Forpligtelsen til at fordele TV 2 gælder ikke, såfremt kulturministeren udnytter bemyndigelsen i lovens § 38 a, stk. 2, 1. pkt., om finansiering af TV 2/DANMARK A/S public service-programvirksomhed ved abonnementsbetaling.
Den gældende formulering af bestemmelsen om afgrænsning af »must carry«-forpligtelserne til public service-hovedkanalerne blev indført ved lov nr. 426 af 30. maj 2009 om ændring af lov om radio- og fjernsynsvirksomhed.
Baggrunden for ændringen var bl.a. et ønske om at skabe mere lige konkurrence blandt nicheorienterede DR-kanaler og tilsvarende kanaler udsendt af kommercielle foretagender.
I Kulturministeriets bekendtgørelse nr. 1011 af 28. oktober 2009 om fordeling af billedprogrammer i fællesantenneanlæg er der i medfør af lovens § 6, stk. 2, fastsat nærmere regler om fordeling af billedprogrammer i fællesantenneanlæg.
I bekendtgørelsens § 1, stk. 1, er bl.a. præciseret, at ejere af fællesantenneanlæg skal sikre, at der i anlægget tillige sker fordeling af de regionale TV 2-virksomheders udsendelser i den digitale tv-sendemulighed MUX 1 mellem kl. 20-21. Disse udsendelser ligger uden for TV 2s sendeflade.
Det er endvidere i bekendtgørelsens § 1, stk. 2, fastsat, at der i fællesantenneanlæg skal ske fordeling af programmer fra DR1 og DR2 med synstolkning.
»Must carry«-forpligtelserne er fastsat i overensstemmelse med reglerne i Europa-Parlamentets og Rådets Direktiv 2002/22/EF af 7. marts 2002 om forsyningspligt og brugerrettigheder i forbindelse med elektroniske kommunikationsnet og tjenester (forsyningspligtdirektivet). Ifølge direktivet må medlemslandene kun pålægge »must carry«-forpligtelser, hvis det er nødvendigt for at opfylde klart definerede målsætninger i almenhedens interesse.
Forpligtelserne skal desuden stå i et rimeligt forhold til det tilsigtede mål og være transparente.
3.5.2. Kulturministeriets overvejelser og forslag I forbindelse med ophøret af analog udsendelse af tv fra de jordbaserede sendere den 1. november 2009 har DR i den digitale tv-sendemulighed MUX 2 etableret og påbegyndt udsendelse af en digital børne-tv-kanal (DR Ramasjang), en digital tv-kanal med historie-, kultur- og musikprogrammer (DR K) og en digital HDTV-kanal (DR HD). DR har endvidere samtidig videreført den daglige udsendelse af nyhedskanalen DR Update via sendemulighederne på MUX 2. Desuden har Folketinget pr. 1. november på sendemuligheden begyndt udsendelse af tv-kanalen FOLKETINGET, som transmitterer fra Folketingets forhandlinger og høringer m.v.
Kanalerne er etableret med udgangspunkt i beslutningspapir af 11. juni 2007 om retningslinier for udbud af digitalt tv m.v., som partierne bag den mediepolitiske aftale for 2007-2010 har tiltrådt som opfølgning på aftalen, og denne ordførerkreds efterfølgende beslutninger.
 På baggrund af medieaftalen for 2011-2014 foreslås det fremover fastsat, at »must carry«-forpligtelserne udvides til at omfatte Folketingets nye tv-kanal »FOLKETINGET« og DRs to nichekanaler DR K og DR Ramasjang.
Dermed vil flere borgere med Folketingets nye tv-kanal få sikret mulighed for at følge med i Folketingets politiske debatter.
Dette er i overensstemmelse med Europa-Parlamentets og Rådets forsyningspligtdirektiv om, at medlemslandene kun må pålægge »must carry«-forpligtelser, hvis det er nødvendigt for at opfylde klart definerede målsætninger i almenhedens interesse.
DR K og DR Ramasjang fordeles på nuværende tidspunkt ifølge det oplyste allerede i langt de fleste fællesantenneanlæg.
Derimod fordeler en del fællesantenneanlæg ikke DRs to øvrige nichekanaler DR Update og DR HD.
Det vil derfor ikke være uproblematisk i forhold til fællesantenneanlæggene at medtage disse to kanaler.
På denne baggrund foreslås DR Update og DR HD ikke medtaget i »must carry«-forpligtelserne.
 3.6. Produktplacering m.v.
3.6.1. Gældende ret Radio- og fjernsynslovens kapitel 11 fastsætter rammerne for reklamer og sponsorering af programmer og produktplacering i programmer.
 I kulturministeriets bekendtgørelse nr. 105 af 28. januar 2010 om reklamer og sponsorering m.v. af programmer i radio, fjernsyn og on-demand audiovisuelle medietjenester samt indgåelse af partnerskaber (reklamebekendtgørelsen) er der fastsat nærmere regler på området.
3.6.1.1. Produktplacering Med lov nr. 1269 af 16. december 2009 om ændring af lov om radio- og fjernsynsvirksomhed og lov om ophavsret blev der med henblik på implementering af Europa-Parlamentets og Rådets direktiv 2007/65/EF af 11. december 2007 om ændring af Rådets direktiv 89/552/EØF om samordning af visse love og administrative bestemmelser i medlemsstaterne vedrørende udøvelse af tv-spredningsvirksomhed (Direktivet om audiovisuelle medietjenester)  som efterfølgende er kodificeret ved Europa-Parlamentets og Rådets direktiv 2010/13/EU af 10. marts 2010 om samordning af visse love og administrative bestemmelser i medlemsstaterne om udbud af audiovisuelle medietjenester (direktiv om audiovisuelle medietjenester)  i loven indført et forbud mod produktplacering i alle typer programmer i fjernsyn og on demand-audiovisuelle medietjenester, som er produceret i Danmark, jf. lovens § 85 a.
Ved en on demand-audiovisuel medietjeneste forstås i lov om radio- og fjernsynsvirksomhed en audiovisuel medietjeneste, der udbydes af en medietjenesteudbyder med henblik på, at programmer kan modtages på et brugervalgt tidspunkt og på den enkelte brugers anmodning på grundlag af et programkatalog udvalgt af medietjenesteudbyderen.
Forbuddet mod produktplacering er dog fraveget ved en adgang til at vise danske og udenlandske spillefilm og kort- og dokumentarfilm, som indeholder produktplacering.
Herudover er der adgang til at vise programmer (dog ikke børneprogrammer og nyheds- og aktualitetsprogrammer) produceret uden for Danmark, som indeholder produktplacering.
Samtidig med den ovennævnte ændring af loven blev adgangen til produktsponsorering efter de hidtidige regler bibeholdt, idet der dog som en nyskabelse i overensstemmelse med direktivets regler er fastsat strengere regler om kreditering for produktsponsorering med ydelser af betydelig værdi.
Dette skal ses i lyset af, at produktsponsorering med ydelser af betydelig værdi ifølge direktivet skal opfattes som produktplacering og dermed underlægges de nedenfor i afsnit 3.6.2.1. omtalte krav om tilladelige genrer, information af seerne m.v., der gælder for produktplacering.
Produktplacering er i loven defineret som visning eller omtale af en vare, en tjenesteydelse eller et varemærke som led i et programs handling mod betaling eller anden modydelse.
Produktplacering ligner således produktsponsorering på den måde, at der indgås en aftale mellem parterne om, at et bestemt produkt skal indgå i et program.
Sponsortilskud omfatter imidlertid ikke  som ved produktplacering  betaling af vederlag til tv-foretagendet i forbindelse med indgåelse af en aftale om produktsponsorering, men alene direkte og indirekte tilskud til finansieringen af produktionen af det pågældende tv-program.
 De nærmere regler om produktplacering, herunder om fravigelse af forbuddet mod produktplacering, og om produktsponsorering er fastsat i reklamebekendtgørelsen i medfør af bemyndigelsesbestemmelsen i lovens § 85 a, stk. 4.
3.6.1.2. Tilladt reklametid Efter lovens § 75, stk. 1, og reklamebekendtgørelsens § 7, stk. 1, må reklamer i radio og fjernsyn højst udgøre 15 pct. af den enkelte tilladelseshavers eller en registreret programvirksomheds daglige sendetid og højst 12 minutter pr. time.
Disse regler svarer til de tidligere minimumregler i Rådets direktiv 89/552/EØF om samordning af visse love og administrative bestemmelser i medlemsstaterne vedrørende udøvelse af tv-spredningsvirksomhed som ændret ved Europa-Parlamentets og Rådets direktiv 97/36/EF af 30. juni 1997 (direktivet om »Fjernsyn uden grænser«). Endvidere gælder, at reklamer i fjernsyn i form af direkte tilbud til seerne med henblik på salg, køb eller leje af produkter eller tjenesteydelser (teleshoppingindslag) sammenlagt ikke må overstige 1 time pr. dag og skal være indeholdt i den ovennævnte sendetid, jf. bekendtgørelsens § 7, stk. 3.
3.6.2. Kulturministeriets overvejelser og forslag 3.6.2.1. Produktplacering I relation til produktplacering er der som en nyskabelse i direktivet om audiovisuelle tjenester, der er et minimumdirektiv, indført regler, som  trods direktivets generelle forbud mod produktplacering  muliggør produktplacering i programmer i tv-udsendelser og audiovisuelle on demand-tjenester, herunder tv-programmer, som man har indkøbt uden for den enkelte medlemsstat, jf. afsnit 4.3.2. i de almindelige bemærkninger om produktplacering i forslag til lov om ændring af lov om radio- og fjernsynsvirksomhed og lov om ophavsret af 7. oktober 2009 (L 25).
 Som følge af opbygningen af direktivets regler om produktplacering skal medlemsstaterne implementere et forbud mod produktplacering, men de kan som undtagelse herfra tillade produktplacering i særlige programgenrer.
 Direktivets nærmere bestemmelser om produktplacering kan opsummeres som følger:
  Medlemsstaterne skal implementere et generelt forbud mod produktplacering i tv-udsendelser og audiovisuelle on-demand-tjenester.
  Medlemsstaterne kan bestemme at tillade produktplacering i spillefilm, film og serier produceret til audiovisuelle medietjenester, sportsprogrammer og lette underholdningsprogrammer, men ikke i programmer til børn.
  Medlemsstater kan også beslutte at tillade produktsponsorering i alle typer programmer (herunder børneprogrammer).
  Programmer, som indeholder produktplacering, skal overholde bestemmelserne om redaktionel uafhængighed og unødig fremhævelse af produkter m.v. og må ikke direkte tilskynde til køb eller leje af produkter eller tjenesteydelser.
  Seerne skal informeres tydeligt om, at der foregår produktplacering ved begyndelsen og afslutningen af programmet og efter en reklamepause.
  Medlemsstaterne kan beslutte at fravige dette identifikationskrav for spillefilm og for programmer, som ikke er produceret eller bestilt af medietjenesteudbyderen selv eller en virksomhed, der er tilknyttet medietjenesteudbyderen.
  Produktplacering af tobaksvarer eller cigaretter eller produktplacering fra foretagender, hvis hovedvirksomhed er fremstilling eller salg af cigaretter og andre tobaksvarer, er forbudt.
  Produktplacering af bestemte lægemidler eller medicinske behandlinger, der er receptpligtige, er forbudt.
Udover de ovennævnte begrænsninger fastsætter direktivet yderligere krav i relation til menneskelig værdighed og opførsel, diskrimination og beskyttelse af mindreårige.
Særligt kræves, at enhver produktplacering af alkoholiske drikkevarer ikke rettes specifikt mod mindreårige og ikke må tilskynde til umådeholden indtagelse.
På baggrund af medieaftalen for 2011-2014 foreslås det med henblik på at styrke danske tv-foretagenders konkurrenceposition at ændre lovens § 85 a, så der i overensstemmelse med ovennævnte vilkår i direktivet i fjernsyn og on demand-audiovisuelle medietjenester gives adgang til produktplacering i spillefilm, film og serier produceret til fjernsyn eller on demand-audiovisuelle medietjenester, sportsprogrammer og lette underholdningsprogrammer, men ikke i programmer henvendt til børn under 14 år.
Samtidig foreslås fastsat, at denne adgang dog ikke gælder for DRs og de regionale TV 2-virksomheders programmer.
Hermed vil såvel DRs og de regionale TV 2-virksomheders egenproducerede som eksternt producerede programmer være undtaget fra den foreslåede adgang til produktplacering, idet det dog som anført nedenfor er hensigten, at DR fortsat skal have adgang til at udsende spillefilm og kort- og dokumentarfilm, som indeholder produktplacering.
Endvidere foreslås det med forslaget til lovens § 85 a, stk. 5, at udvide bemyndigelsesbestemmelsen i lovens § 85 a, stk. 4, til at ministeren kan fastsætte nærmere regler om de krav, som programmer med produktplacering i overensstemmelse med direktivets regler skal opfylde.
Det er endvidere hensigten at benytte den foreslåede udvidede bemyndigelsesbestemmelse til at fastsætte nærmere regler om, at den foreslåede adgang til produktplacering ikke finder anvendelse for DR og de regionale TV 2-virksomheder.
For DR og de regionale TV 2-virksomheder opretholdes alene den eksisterende generelle adgang til produktsponsorering samt adgangen til at udsende spillefilm og kort- og dokumentarfilm, som indeholder produktplacering, samt indkøbte programmer fra udlandet, som indeholder produktplacering.
3.6.2.2. Tilladt reklametid Direktivet om audiovisuelle medietjenester har indført en forenkling og liberalisering af de tidligere bestemmelser i direktivet om »Fjernsyn uden grænser« om højeste tilladte reklametid i tv-programmer.
Efter de nye regler må tv-reklame- eller teleshoppingindslag ikke fylde mere end 20% af en given klokketime, dvs. 12 minutter, mens de tidligere regler om højeste daglige sendetid for reklameudsendelser er udgået. 12-minutters-reglen finder ikke anvendelse på de annonceringer, som tv-foretagendet foretager i forbindelse med egne programmer og produkter med direkte tilknytning til disse programmer (egenreklamer), samt sponsorannonceringer og produktplaceringer.
 På baggrund af medieaftalen for 2011-2014 foreslås det med henblik på at styrke danske tv-foretagenders konkurrenceposition at ændre lovens § 75, så reglerne om højeste daglige sendetid for reklameudsendelser udgår i overensstemmelse med liberaliseringen i direktivet om audiovisuelle medietjenester, mens 12-minuttersreglen bibeholdes.
3.7. Sammensætning af Radio- og tv-nævnet 3.7.1. Gældende ret Radio- og tv-nævnet nedsættes i henhold til lovens § 39, stk. 1, af kulturministeren.
Nævnet består af 8 medlemmer.
Ministeren udpeger 7 medlemmer, herunder formand og næstformand, og Samarbejdsforum for Danske Lytter- og Seerorganisationer udpeger 1 medlem.
De af ministeren udpegede medlemmer skal repræsentere juridisk, økonomisk/administrativ, erhvervsmæssig og mediemæssig/kulturel sagkundskab.
Nævnet nedsættes for 4 år ad gangen.
Nævnets medlemmer er senest udpegede for perioden 1. januar 2009 - 31. december 2012.
Radio- og tv-nævnet varetager en række i loven nærmere opregnede opgaver på radio- og tv-området, jf. lovens §§ 40-44 a.
Nævnets afgørelser efter lovens §§ 41-44 a kan ikke indbringes for anden administrativ myndighed.
3.7.2. Kulturministeriets overvejelser og forslag Under hensyn til Radio- og tv-nævnets endelige afgørelseskompetence på en række områder i radio- og fjernsynsloven og den foreslåede udvidelse af nævnets kompetence i lovforslagets § 1, nr. 9, i forhold til en udbygget værditestordning foreslås det, at formanden for Radio- og tv-nævnet i lighed med gældende krav for formandshvervet for en række andre uafhængige nævn skal være jurist.
4. Økonomiske konsekvenser for det offentlige For Radio- og tv-nævnets vedkommende vil der blive tale om øgede administrative opgaver, idet det foreslås at nævnets kompetence udvides med afgørelser om DRs og de regionale TV 2-virksomheders iværksættelse af væsentlige nye tjenester og væsentlige ændringer af eksisterende tjenester.
Der vil endvidere blive tale om nye opgaver af mindre omfang for Konkurrence- og Forbrugerstyrelsen i forbindelse med forelæggelsen for styrelsen af den udtalelse, som et uafhængigt konsulentfirma med konkurrenceretlige ekspertise skal afgive til Radio- og tv-nævnet om tjenestens indvirkning på markedet i forbindelse med den nye værditestordning.
Særligt som følge af de nye opgaver for Radio- og tv-nævnet vedrørende den nye værditestordning forventes arbejdet knyttet til Styrelsen for Bibliotek og Mediers sekretariatsbetjening af Radio- og tv-nævnet at blive forøget.
Styrelsen for Bibliotek og Mediers andel af licensprovenuet er derfor i medieaftalen for 2011-2014 forhøjet med 1,8 mio. kr. årligt med henblik på styrelsens sekretariatsbetjening af nævnet.
Der vil herudover være udgifter til de uafhængige konsulentfirmaer, som skal forestå de konkrete vurderinger af nye tjenesters indvirkning på markedet.
Endvidere skal Konkurrence- og Forbrugerstyrelsen med udgangspunkt i et konkret timeforbrug ydes økonomisk kompensation i forhold til det arbejde, som styrelsen vil skulle udføre i forhold til markedsvurderingerne.
Dette vil blive dækket ved de i medieaftalen afsatte licensmidler på 8 mio. kr. i 2011 og derefter 2 mio. kr. årligt.
I henhold til medieaftalen for 2011-2014 tilføres Public Service Puljen 37,5 mio. kr. årligt i aftaleperioden fra licensmidlerne.
Af puljen anvendes 1,1 mio. kr. årligt til dækning af Det Danske Filminstituts lønudgifter til administration af puljen.
5. Administrative konsekvenser for det offentlige For Radio- og tv-nævnet vil der blive tale om øgede administrative opgaver, idet det foreslås at nævnets kompetence udvides med afgørelser om DRs og de regionale TV 2-virksomheders iværksættelse af væsentlige nye tjenester og væsentlige ændringer af eksisterende tjenester.
Der vil endvidere blive tale om nye opgaver af mindre omfang for Konkurrence- og Forbrugerstyrelsen i forbindelse med forelæggelsen for styrelsen af den udtalelse, som et uafhængigt konsulentfirma med konkurrenceretlige ekspertise skal afgive til Radio- og tv-nævnet om tjenestens indvirkning på markedet i forbindelse med den nye værditestordning.
Med lovforslaget videreføres Det Danske Filminstituts administration af Public Service Puljen.
6. Økonomiske konsekvenser for erhvervslivet Videreførelsen og udbygningen af Public Service Puljen vil have positive økonomiske konsekvenser for erhvervslivet, idet der herved bliver øgede muligheder for at opnå tilskud til public service-programmer.
 Indførelsen af adgang til produktplacering i programmer i fjernsyn og on-demand audiovisuelle medietjenester og afskaffelsen af reglerne om højeste daglige sendetid for reklameudsendelser vil styrke danske tv-foretagenders konkurrenceposition.
 Udbuddet af den fjerde FM-radiokanal kan have positive økonomiske konsekvenser for erhvervslivet, idet der af licensmidlerne afsættes op til 100,0 mio. kr. årligt i medieaftalen for 2011-2014 til driften af den fjerde FM-radiokanal, som efter drøftelse med EU-Kommissionen vil blive udbudt uden adgang for DR til at byde.
7. Administrative konsekvenser for erhvervslivet Lovforslaget har ikke administrative konsekvenser for erhvervslivet.
8. Miljømæssige konsekvenser Lovforslaget indeholder ingen miljømæssige konsekvenser.
9. Administrative konsekvenser for borgere Lovforslaget har ingen administrative konsekvenser for borgere.
10. Forholdet til EU-retten Lovforslaget indeholder bestemmelser, der gennemfører dele af Europa-Parlamentets og Rådets direktiv 2010/13/EU af 10. marts 2010 om samordning af visse love og administrative bestemmelser i medlemsstaterne om udbud af audiovisuelle medietjenester (direktiv om audiovisuelle medietjenester), EU-Tidende 2010 nr.
L 95, side 1.
 Forslaget indeholder desuden bestemmelser, der tager højde for EU-Kommissionens meddelelse om statsstøttereglernes anvendelse på public service-radio og tv-virksomhed, EF-Tidende 27.10.2009 C/257.
 Forslaget er i overensstemmelse med Europa-Parlamentets og Rådets direktiv nr. 2002/22/EF af 7. marts 2002 om forsyningspligt og brugerrettigheder i forbindelse med elektroniske kommunikationsnet og -tjenester.
Ændringen af Public Service-Puljen skal notificeres for EU-Kommissionen med henblik på at sikre forenelighed med EU-retten.
Notifikation vil finde sted forud for udstedelse af ny bekendtgørelse om ordningen.
 Udbuddet af den fjerde FM-radiokanal vil blive tilrettelagt efter drøftelse med EU-Kommissionen med henblik på at undgå overkompensation af en kommende tilladelseshaver.
11. Hørte myndigheder og organisationer De hørte myndigheder og organisationer m.v. er: Beskæftigelsesministeriet, Finansministeriet, Forsvarsministeriet, Indenrigs- og Sundhedsministeriet, Justitsministeriet, Kirkeministeriet, Klima- og Energiministeriet, Miljøministeriet, Ministeriet for Flygtninge, Indvandrere og Integration, Ministeriet for Fødevarer, Landbrug og Fiskeri, Ministeriet for Videnskab, Teknologi og Udvikling, Skatteministeriet, Socialministeriet, Statsministeriet, Transportministeriet, Udenrigsministeriet, Undervisnings-ministeriet, Økonomi- og Erhvervsministeriet, 3, Advokatfirma Lassen Ricard, Aller Press A/S, Arbejderbevægelsens Erhvervsråd, Berlingske Media, BFE, Boligselskabernes Landsforening, Bonnier Publications A/S, Boxer TV Aps, Brancheforum Digitale Medier c/o BFE, Broadcast Service Danmark A/S, Bryggeriforeningen, Canal Digital Danmark A/S, Copy-Dan, Danmarks Idræts-Forbund, Danmarks Lokal-Tv Forening, Danske Annoncørforening (DAF), Dansk Blindesamfund, Dansk Boldspil-Union, Dansk Erhverv, Dansk Håndbold Forbund, Dansk Industri, Dansk IT, Dansk Journalistforbund, Dansk Magasinpresses Udgiverforening (DMU), Dansk Student Tv Forening, Danske Advokater, Danske Dagblades Forening, Danske Døves Landsforbund, Danske Filminstruktører, Danske Mediers Forum, Danske Regioner, Danske Reklame- og Relationsbureauers Brancheforening, Dantoto Racing Live, De Samvirkende Invalideorganisationer, Den Kristne Producentkomité, Det Centrale Handicapråd, Det Danske Filminstitut, Det Ny Public Serviceråd - Sekretariatet v/Preben Sørensen, DILEM (Danske Idebaserede Lokale Elektroniske Medier), Dk4, DR, Att. : Juridisk og politisk sekretariat, Egmont International Holding A/S, Erhvervs- og Selskabsstyrelsen, Erhvervs- og Selskabs-styrelsens Center for kvalitet i Erhvervs Regulering (EU høringer), Erhvervs- og Selskabsstyrelsens Center for kvalitet i Erhvervs Regulering (Nationale høringer), Folketingets Præsidium, Forbruger-ombudsmanden, Forbrugerrådet, Forbrugerstyrelsen, Forenede Danske Antenneanlæg, Foreningen af Danske Interaktive Medier, Gold FM/Klassisk FM ApS, GRAMEX, HORESTA, Høreforeningen, I/S DIGI-TV, IT- og Telestyrelsen, IT-Branchen, ITEK - Dansk Industri, Jyllandsposten, KODA, KOMM c/o Carsten Warming, Kommunernes Landsforening (KL), Konkurrencestyrelsen, Landsorganisationen i Danmark (LO), Lægemiddelstyrelsen, Medierådet for Børn og Unge, METV - Mesopotamia TV, MTG A/S, Ophavsretligt Forum, Politiken, Producent-foreningen, Radio 100FM/Talpa Radio, Radio 2, Radio- og tv-nævnet, Radioerne, Rigsrevisionen, Samarbejdsforum for Danske Lytter- og Seer organisationer, SAML Sammenslutningen Af Medier i Lokalsamfundet, Samrådet for Ophavsret, SBS Radio A/S, SBS TV A/S, SBS-Net, Sendesamvirket i København, Kanal 23, SLRTV, Sport One Danmark, TDC, Team Danmark, Teleklagenævnet, Telenor, Telia Stofa A/S, TV Midt Vest, TV SYD, TV2/Bornholm, TV2/DANMARK A/S, TV2/FYN, TV2/Lorry, TV2/Nord, TV2/Øst, TV2/Østjylland, TV3 A/S, UBOD og YOUSEE.
Bemærkninger til lovforslagets enkelte bestemmelser Til § 1 Til nr. 1 (fodnote til lovens titel) I fodnote 1) til lov om radio- og fjernsynsvirksomhed angives, at loven indeholder bestemmelser, der gennemfører dele af Europa-Parlamentets og Rådets direktiv 2010/13/EU af 10. marts 2010 om samordning af visse love og administrative bestemmelser i medlemsstaterne om udbud af audiovisuelle medietjenester (direktiv om audiovisuelle medietjenester), EU-Tidende 2010 nr.
L 95, side 1.
Til nr. 2 (§ 6, stk. 1) Det foreslås at udvide anvendelsesområdet for bestemmelsen i lovens § 6, stk. 1, om fordeling af programmer i fællesantenneanlæg til at omfatte Folketingets nye tv-kanal »FOLKETINGET« og DRs to nichekanaler DR K og DR Ramasjang.
Samtidig foreslås det af klarhedsmæssige hensyn, at den nuværende forpligtelse i § 1, stk. 2, i Kulturministeriets bekendtgørelse nr. 1011 af 28. oktober 2009 om fordeling af billedprogrammer i fællesantenneanlæg om, at der i fællesantenneanlæg skal ske fordeling af programmer fra DR1 og DR2 med synstolkning, indskrives i lovens § 6, stk. 1.
 Om baggrunden for og Kulturministeriets overvejelser i forhold til bestemmelsen henvises til afsnit 3.5.2. i de almindelige bemærkninger.
 Det er hensigten at benytte bemyndigelsesbestemmelsen i lovens § 6, stk. 2, til i bekendtgørelsen om fordeling af billedprogrammer i fællesantenneanlæg at præcisere, at forpligtelsen for ejere af fællesantenneanlæg til at sikre, at der i anlægget sker fordeling af de regionale TV 2-programmer, der er bestemt til modtagning i det pågældende område - ud over tidsrummet kl. 20  21 i den digitale tv-sendemulighed MUX 1 - vil omfatte den yderligere sendetid (1- 2 timer), som de regionale TV 2-virksomheder i medfør af medieaftalen for 2011-2014 tildeles fra 2012 i MUX 1. Det bemærkes, at fællesantenneanlæg  når kulturministeren i 2012 forventes at udnytte bemyndigelsen i lovens § 38 a, stk. 2, 1. pkt., om finansiering af TV 2/DANMARK A/S public service-programvirksomhed ved abonnementsbetaling  ikke længere vil være forpligtede til at fordele de regionale TV 2-virksomheders programmer i TV 2s sendeflade.
Til nr. 3 (§ 11, stk. 5) Det foreslås, at den fjerde FM-radiokanal skal være en public service-kanal med nyheds-, aktualitets-, kultur- og debatprogrammer suppleret med en bred musikprofil, og at tilladelse til programvirksomheden på den fjerde FM-radiokanal ikke kan meddeles til DR.
Med forslaget vil en kommende tilladelseshaver  i lighed med de gældende regler - skulle efterleve radio- og fjernsynslovens generelle krav til public service-virksomheden i lovens § 10.
Der vil således med forslaget ikke være adgang for DR til at byde på den fjerde FM-radiokanal.
Baggrunden herfor er et ønske i kredsen af partier bag medieaftalen for 2011-2014 om at skabe et alternativ til DR og derved skabe grundlag for konkurrence på public service-indhold på radioområdet.
Der er i den forbindelse i medieaftalen af licensmidlerne afsat op til 100,0 mio. kr. årligt i aftaleperioden til driften af den fjerde FM-radiokanal.
Det er hensigten, at kanalen efter reglerne i lovens kapitel 8 skal udbydes af Radio- og tv-nævnet ved skønhedskonkurrence med et priselement af hensyn til statsstøttereglerne.
Udbuddet vil blive tilrettelagt efter drøftelse med EU-Kommissionen med henblik på at undgå overkompensation af en kommende tilladelseshaver.
 Om baggrunden for og Kulturministeriets overvejelser i forhold til bestemmelsen henvises til afsnit 3.2.2. i de almindelige bemærkninger.
Til nr. 4 (§ 11, stk. 9) Det foreslås, at finansiering af public service-virksomhed på den fjerde FM-radiokanal sker gennem tilladelseshaverens andel af licensafgifterne.
Herved muliggøres, at den kommende tilladelseshaver finansierer virksomheden på kanalen ved de licensmidler, der er afsat i medieaftalen for 2011-2014, og ved de midler, som forventes afsat i næstkommende medieaftaleperiode i forbindelse med Radio- og tv-nævnets forventede udstedelse af en 8-årig tilladelse til tilladelseshaveren.
Det foreslås endvidere, at kulturministeren kan fastsætte nærmere regler om finansieringen af public service-virksomheden på den fjerde FM-radiokanal.
Med den foreslåede bemyndigelse gives der mulighed for, at kulturministeren som grundlag for Radio- og tv-nævnets udbud af kanalen kan fastsætte regler om udbuddet og den efterfølgende tilladelse, som nævnet skal meddele til vinderen af udbuddet, i forhold til tilladelseshaverens organisatoriske forhold, regnskabsaflæggelse, indtægtsforhold m.v.
Det er i den forbindelse i overensstemmelse med medieaftalen hensigten at fastsætte, at tilladelseshaveren ikke kan oppebære reklameindtægter fra programvirksomheden.
Det er tillige hensigten at benytte bemyndigelsen til at fastsætte i hvilket omfang andre indtægter kan indgå i finansieringen af programvirksomheden.
 Om baggrunden for og Kulturministeriets overvejelser i forhold til bestemmelsen henvises til afsnit 3.2.2. i de almindelige bemærkninger.
Til nr. 5 (§ 11 a) Det foreslås at udvide den nuværende bemyndigelsesbestemmelse i lovens § 11 a om Public Service Puljen til at omfatte public service tv-programmer for børn og unge samt public service-radioprogrammer til udsendelse af andre radioforetagender end DR, tilladelseshaveren til den fjerde FM-radiokanal og ikke-kommercielle lokal-radio-stationer.
 Om baggrunden for og Kulturministeriets overvejelser i forhold til bestemmelsen henvises til afsnit 3.3.2. i de almindelige bemærkninger.
Ændringen af Public Service Puljen skal notificeres for EU-Kommissionen.
Da det er usikkert, hvilken tidshorisont der er forbundet med notifikationen, foreslås det i lovforslagets § 2, at kulturministeren kan fastsætte tidspunktet for denne bestemmelses ikrafttræden.
Til nr. 6 (§ 13 a) Der er tale om en konsekvensændring som følge af lovforslagets § 1, nr. 3, hvorefter tilladelse til programvirksomheden på den fjerde FM-radiokanal ikke kan meddeles til DR.
 DR kan dog uanset § 11, stk. 5, i lov om radio- og fjernsynsvirksomhed som affattet ved lovforslagets § 1, nr. 3, fortsat udøve programvirksomhed på den fjerde FM-radiokanal på grundlag af tilladelse, som før lovens ikrafttræden er meddelt eller forlænget af Radio- og tv-nævnet efter reglerne i lovens § 11, stk. 4, indtil en ny tilladelseshaver kan påbegynde sin virksomhed, jf. lovforslagets § 3.
Til nr. 7 (§ 39, stk. 1) Det foreslås, at formanden for Radio- og tv-nævnet i lighed med gældende krav for formandshvervet for en række andre uafhængige nævn skal være jurist.
 Om baggrunden for og Kulturministeriets overvejelser i forhold til bestemmelsen henvises til afsnit 3.7.2. i de almindelige bemærkninger.
Til nr. 8 (§ 40, stk. 1) Der er tale om en konsekvensændring som følge af lovforslagets § 1, nr. 9.
Til nr. 9 (§ 44 b) Om baggrunden for og Kulturministeriets overvejelser i forhold til bestemmelsen henvises til afsnit 3.1.2. i de almindelige bemærkninger.
Det er hensigten, at de nærmere regler om den nye ordning om Radio- og tv-nævnets godkendelse af DRs og de regionale TV 2-virksomheders nye tjenester, jf. beskrivelsen nedenfor, fastsættes i en bekendtgørelse.
Derfor forslås indsat en bemyndigelse til ministeren til at fastsætte nærmere regler herom, jf. bemærkningerne nedenfor om den foreslåede bestemmelses stk. 1-4.
Til stk. 1 og 2 Det foreslås, at Radio- og tv-nævnet tillægges kompetence til efter ansøgning eller af egen drift at træffe afgørelse om godkendelse af DRs og de regionale TV 2-virksomheders iværksættelse af væsentlige nye tjenester og væsentlige ændringer af eksisterende tjenester.
Det foreslås endvidere, at Radio- og tv-nævnet ved disse afgørelser skal foretage en afvejning af tjenestens public service-værdi for samfundet og tjenestens indvirkning på andre tjenester på markedet.
Det er hensigten at benytte den foreslåede bemyndigelse i § 44 b, stk. 4, jf. nedenfor, til at fastsætte nærmere regler om, at den nye ordning om Radio- og tv-nævnets godkendelse af DRs og de regionale TV 2-virksomheders nye tjenester som en nyskabelse skal inddrage en vurdering af tjenesternes indvirkning på andre tjenester på markedet og høringer af offentligheden.
Det er i den forbindelse i overensstemmelse med medieaftalen hensigten at fastsætte nærmere regler om, at nævnets vurdering af DRs nye tjenester sker på baggrund af en ansøgning fra DR om godkendelse, idet nævnet dog tillige af egen drift, herunder på grundlag af henvendelser fra andre, kan beslutte at anmode DR om at igangsætte en ansøgningsprocedure.
Nævnet skal foretage to delvurderinger som led i en samlet værditest  en vurdering af tjenestens public service-værdi for samfundet og en vurdering af tjenestens indvirkning på andre tjenester på markedet.
Det er tillige hensigten at fastsætte, at nævnet indhenter en udtalelse fra et uafhængigt konsulentfirma med konkurrenceretlige ekspertise om tjenestens indvirkning på markedet, og at udtalelsen forinden afgivelsen til nævnet skal have været forelagt Konkurrence  og Forbrugerstyrelsen til udtalelse.
Nævnet gennemfører med udgangspunkt i de to vurderinger den samlede værditest.
Nævnets godkendelse af tjenesten forudsætter, at en formodet negativ virkning på markedet af tjenesten retfærdiggøres eller opvejes af tjenestens formodede public service-værdi.
Det vil dermed kunne blive aktuelt at godkende også tjenester, som i udgangspunktet kan have konkurrencebegrænsende virkninger, forudsat, at det vurderes, at disse har andre positive samfundsmæssige virkninger, som vejer tungere.
 For de regionale TV 2-virksomheders vedkommende er det som følge af disses langt mere begrænsede public service-opgaver og aktiviteter alene hensigten at fastsætte regler om, at Radio- og tv-nævnet af egen drift, herunder på grundlag af henvendelser fra andre, kan beslutte at igangsætte en godkendelsesprocedure i tilfælde, hvor de regionale TV 2-virksomheder iværksætter væsentlige nye tjenester eller væsentlige ændringer af eksisterende tjenester.
 Til stk. 3.
 Samtidig foreslås fastsat i loven, at der ved en ny tjeneste forstås et større sammenhængende, konkret initiativ på en platform, der ikke er pålagt DR eller de regionale TV 2-virksomheder i medfør af DRs eller de regionale TV 2-virksomheders public service-kontrakter eller er godkendt af Radio- og tv-nævnet.
Med forslaget til definitionen af en ny tjeneste videreføres den definition, som indgår i DRs public service-kontrakt for perioden 1. januar 2007 til 31. december 2010  dog med den ændring, at en ny tjeneste også skal afgrænses i forhold til tjenester, som allerede måtte være godkendt af Radio- og tv-nævnet efter de foreslåede regler om en ny værditestordning.
Det er hensigten at benytte den foreslåede bemyndigelse i § 44 b, stk. 4, jf. nedenfor, til at fastsætte regler med kriterier for hvilke nye tjenester, der er væsentlige, herunder kriterier for, hvad der udgør væsentlige ændringer af eksisterende tjenester, og derfor er underlagt den foreslåede nye godkendelsesordning.
I den forbindelse er det hensigten  med evt. justeringer  at videreføre de nuværende væsentlighedskriterier i DRs public service-kontrakt, jf. afsnit 3.1.1. i de almindelige bemærkninger.
Herefter vil mindre justeringer af DRs eller de regionale TV 2-virksomheders eksisterende tilbud ikke være omfattet af den foreslåede nye godkendelsesordning.
Tilsvarende gælder ændringer af DRs anvendelse af den DAB-kapacitet, som DR har rådighed over i medfør af public service-kontrakten samt pilotprojekter af kortere varighed.
Andre midlertidige tiltag af kortere varighed end pilotprojekter  eksempelvis tjenester, som igangsættes for at imødekomme et uforudset eller enkeltstående informationsbehov  kan tillige være undtaget fra den nye godkendelsesordning.
Det er hensigten at benytte bemyndigelsen i den foreslåede bestemmelse i § 44 b, stk. 4, jf. nedenfor, til at fastsætte en tidsgrænse for hvor længe en midlertidig tjeneste kan drives uden, at det udløser pligt til at igangsætte en godkendelsesprocedure.
Derimod vil nye aktiviteter af en vis tyngde  eksempelvis nye net-tv-kanaler og øvrige større satsninger på internettet såsom emneorienterede portaler være omfattet af ordningen.
Ved større emneorienterede portaler forstår ministeriet eksempelvis portaler som »dr.dk/sundhed« og »dr.dk/tvaers«.
 Til stk. 4.
 Der foreslås indført en bemyndigelsesbestemmelse, hvorefter kulturministeren efter indhentet udtalelse fra Konkurrence- og Forbrugerstyrelsen kan fastsætte nærmere regler om Radio- og tv-nævnets afgørelser efter stk. 1, herunder om fremgangsmåde ved og kriterier for nævnets afgørelser.
 Udover de ovenfor nævnte forhold er det hensigten at benytte den foreslåede bemyndigelse til at fastsætte kriterier for vurderingerne af henholdsvis tjenestens public service-værdi for samfundet og tjenestens indvirkning på andre tjenester på markedet.
For så vidt angår vurderingen af tjenestens public service-værdi for samfundet er det hensigten at fastsætte, at tjenesten  som i den nuværende værditestordning, der er fastsat i DRs public service-kontrakt, - skal opfylde kulturelle, demokratiske og sociale behov i samfundet.
Det er i den forbindelse hensigten at præcisere de nuværende relativt overordnede kriterier for vurderingen, således at det bliver mere klart, hvilke forhold vurderingen skal basere sig på.
Dette kan ske ved at præcisere, at vurderingen skal indeholde en vurdering af om tjenesten gennem opfyldelse af DRs public service-formål som fastlagt i public service-kontrakten vil tilføre en merværdi for samfundet og/eller det enkelte individ.
Vurderingen kan tillige indeholde en stillingtagen til forholdet mellem nytteværdien af tjenesten og dens omkostninger.
I relation til vurderingen af tjenestens indvirkning på andre tjenester på markedet er det hensigten  efter udtalelse fra Konkurrence- og Forbrugerstyrelsen  at fastsætte retningslinier med rammer og metodik for vurderingen, herunder kriterier for vurderingen.
Kriterierne kan i overensstemmelse med EU-kommissionens meddelelse f.eks. adressere spørgsmålet om, hvorvidt der findes lignende eller alternative tilbud, redaktionel konkurrence, markedsstruktur, DRs markedsstilling, konkurrences omfang og potentielle virkninger for private initiativer.
Det er desuden hensigten at benytte bemyndigelsen til at fastsætte regler om sagsbehandlingen i den foreslåede nye ordning.
Der skal i den forbindelse fastsættes regler om krav til ansøgninger om godkendelse, tidsrammen for den samlede sagsbehandlingstid, høringer af offentligheden med udgangspunkt i ansøgninger, som kan indgå i de to respektive vurderinger om tjenestens public service-værdi og virkningen på markedet, vilkår for en godkendelse m.v.
Det er hensigten at fastlægge en maksimal tidsramme for den samlede sagsbehandlingstid, som sikrer en relativ hurtig behandling, idet der dog skal være mulighed for forlængelse af de fastsatte frister, hvis særlige forhold tilsiger det.
Dette kan eksempelvis være tilfældet i komplekse sager, hvor der er behov for dialog med DR eller de regionale TV 2-virksomheder om mulige justeringer i en planlagt tjeneste eller det er tidskrævende at fremskaffe de relevante oplysninger.
 Vilkår for en godkendelse kan eksempelvis dreje sig om vilkår, som kan bidrage til at reducere eventuelle konkurrencebegrænsende virkninger af, at tjenesten tilbydes.
Til nr. 10 (§ 69 a, stk. 1) Med medieaftalen for 2011-2014 overføres i perioden 25 mio. kr. årligt fra licensprovenuet til Det Danske Filminstitut til støtte af dansk filmproduktion.
 Det foreslås i den forbindelse præciseret i lovens § 69 a, stk. 1, at medielicensen og radiolicensen efter kulturministerens nærmere bestemmelse også kan fordeles til eventuelle filmrelaterede formål.
Til nr. 11 (§ 75, stk. 1) Det foreslås, at reklamer i radio og fjernsyn højst må udgøre 12 minutter pr. time.
 Om baggrunden for og Kulturministeriets overvejelser i forhold til bestemmelsen henvises til afsnit 3.6.2.2. i de almindelige bemærkninger.
Til nr. 12 (§ 85 a) Med forslaget til affattelse af lovens § 85 a, stk. 1, foreslås, at »forbudt« ændres til »ikke tilladt«.
Der er ikke tilsigtet en ændring i retstilstanden.
 Med forslaget til affattelse af lovens § 85 a, stk. 2, om definitionen af produktplacering er der tale om en redaktionel tilretning af bestemmelsen i overensstemmelse med definitionen af produktplacering i direktivet om audiovisuelle medietjenester.
Med forslaget til affattelse af lovens § 85 a, stk. 3, gives der uanset forbuddet mod produktplacering i programmer i fjernsyn og on-demand audiovisuelle medietjenester i lovens § 85 a, stk. 1, adgang til produktplacering i spillefilm, film og serier produceret til fjernsyn eller on-demand audiovisuelle medietjenester, sportsprogrammer og lette underholdningsprogrammer.
Denne adgang gælder dog ikke for programmer henvendt til børn under 14 år og heller ikke for DRs og de regionale TV 2-virksomheders programmer.
 Herudover foreslås det med forslaget til lovens § 85 a, stk. 5, at udvide bemyndigelsesbestemmelsen i lovens § 85 a, stk. 4, til at ministeren kan fastsætte nærmere regler om de krav, som programmer med produktplacering skal opfylde.
 Om baggrunden for og Kulturministeriets overvejelser i forhold til bestemmelsen henvises til afsnit 3.6.2.1. i de almindelige bemærkninger.
Til nr. 13. (§ 93, stk. 1) Ved lov nr. 426 af 30. maj 2009 om ændring af lov om radio- og fjernsynsvirksomhed (Ny ordning for udsendelse af ikke-kommercielt tv, ændring af »must carry«-reglerne, opkrævning af licens m.v.) blev der i forbindelse med ændringen af »must carry«-reglerne indført en bemyndigelse til ministeren til at fastsætte nærmere regler om fordeling af billedprogrammer i fællesantenneanlæg, jf. lovens § 6, stk. 2. Samtidig blev det fastsat, at den, der overtræder lovens § 6, stk. 2, straffes med bøde, jf. lovens § 93, stk. 1, nr. 3, og at der i forskrifter, der udstedes efter § 6, stk. 2, kan fastsættes straf af bøde for overtrædelse af bestemmelser i forskrifterne, jf. lovens § 93, stk. 2. Det beror på en fejl, at der i lovens § 93, stk. 1, nr. 3, er henvist til bemyndigelsesbestemmelsen i lovens § 6, stk. 2. Den korrekte henvisning er til lovens § 6, stk. 1, om afgrænsning af »must carry«-forpligtelserne til public service-hovedkanalerne.
Med forslaget til ændring af § 93, stk. 1, nr. 3, rettes op på den nævnte fejl ved at ændre henvisningen i lovens § 93, stk. 1, nr. 3, til »stk. 2« til »stk. 1« Til § 2 Til stk. 1 Det foreslås, at loven træder i kraft den 1. januar 2011.
Til stk. 2 I lovforslagets § 1, nr. 5, foreslås det at udvide den nuværende bemyndigelsesbestemmelse i lovens § 11 a om Public Service Puljen til at omfatte public service tv-programmer for børn og unge samt public service-radioprogrammer til udsendelse af andre radioforetagender end DR, tilladelseshaveren til den fjerde FM-radiokanal og ikke-kommercielle lokal-radio-stationer.
I de almindelige bemærkninger i afsnit 3.3.2. er det anført, at den foreslåede udbyggede ordning skal godkendes af EU-kommissionen inden den kan iværksættes.
En sådan godkendelse skal ske via en notifikationsprocedure.
Da tidshorisonten for en sådan procedure kan variere, foreslås det derfor i lovforslagets § 2, stk. 2, at kulturministeren kan fastsætte tidspunktet for bestemmelsens ikrafttræden.
Til § 3 Det foreslås, at DR uanset § 11, stk. 5, i lov om radio- og fjernsynsvirksomhed som affattet ved lovforslagets § 1, nr. 3, fortsat kan udøve programvirksomhed på den fjerde FM-radiokanal på grundlag af tilladelse, som før lovens ikrafttræden er meddelt eller forlænget af Radio- og tv-nævnet efter reglerne i lovens § 11, stk. 4, indtil en ny tilladelseshaver kan påbegynde sin virksomhed.
 Herved muliggøres, at DR på baggrund af en forlængelse af DRs hidtidige tilladelse til at udøve programvirksomhed på den fjerde FM-radiokanal i en kort overgangsperiode kan fortsætte virksomheden indtil en ny tilladelseshaver kan påbegynde sin virksomhed.
 Om baggrunden for og Kulturministeriets overvejelser i forhold til bestemmelsen henvises til afsnit 3.2.2. i de almindelige bemærkninger.
Bilag 1 Lovforslaget sammenholdt med gældende lov Bilag 2 Fokus på kvalitet og mangfoldighed Mediepolitisk aftale for 2011-2014 af 26. maj 2010 1. FOKUS PÅ DRS OG DE REGIONALE TV2-VIRKSOMHEDERS PUBLIC SERVICE-OPGAVER 1.1 DR DR skal videreføres og udvikles som hele Danmarks førende udbyder af public service, der via fjernsyn, radio, internet og lignende sikrer et bredt udbud af programmer og tjenester omfattende nyhedsformidling, oplysning, undervisning, kunst og underholdning.
Derfor skal DR af demokratiske og kulturelle grunde have de nødvendige ressourcer til rådighed samt ret og pligt til at tilbyde public service-indhold på alle platforme til hele befolkningen.
 Høj kvalitet og fokus i DRs public service-indhold er pejlemærker for de kommende forhandlinger med DR om en ny public service-kontrakt for 2011-2014, så DR kan vedblive med at være Danmarks førende public service-udbyder.
DRs udbud af radio- og tv-kanaler DR har i forbindelse med overgangen til digitalt tv fået mulighed for at etablere en række nye tv-kanaler, så DR i dag  ud over tegnsprogstolkede nyheder - sender DR1, DR2, DR K, DR Ramasjang, DR Update og DR HD.
På radioområdet sender DR P1, P2 (i henhold til særlig tilladelse, der udløber 31. december 2010), P3 og P4 på FM samt en række digitale radio-kanaler på DAB.
Det skal fremgå eksplicit af public service-kontrakten, hvilke tv-kanaler og FM-radio-kanaler samt hvilken DAB-kapacitet DR råder over i aftaleperioden.
Der kan ikke oprettes nye FM-radio-kanaler og tv-kanaler i aftaleperioden, medmindre dette godkendes i aftalekredsen.
Når der i 2012 bliver ledig kapacitet i MUX 1 som følge af overgang til udsendelse i sendestandarden MPEG-4 og som følge af flytning af TV 2 til MUX 3, kan DR sende DR1 og DR2 i HD-kvalitet i det omfang, der er kapacitet hertil, jf. nedenfor om afsættelse af yderligere kapacitet til de regionale TV 2-virksomheder.
Aftalepartierne tager stilling til, hvad der skal ske med den kapacitet, der hidtil har været anvendt til udsendelse af DR HD, når DR påbegynder udsendelse af DR1 og DR2 i HD-kvalitet.
Fokus på DRs kerneopgaver Det er vurderingen, at der på nuværende tidspunkt ikke er behov for en yderligere udvidelse af DRs udbud af radio- og tv-kanaler, men  i overensstemmelse med DRs programstrategi - snarere en fokusering på indholdet af de eksisterende kanaler.
De nedenstående initiativer skal ses i den sammenhæng.
Partierne bag aftalen er enige om, at der er behov for mindre detailstyring af DR.
Partierne har derfor til hensigt at gennemføre et service-eftersyn af public service-kontrakten i forbindelse med kontrakten for perioden 2011-2014.
 I forlængelse af DRs nuværende public service-forpligtelser, herunder i forhold til betjening af handicappede, skal der i DRs public service-kontrakt fokuseres på DRs kerneopgaver på følgende områder:
  DR skal have fokus på kvalitet og væsentlighed i DRs udbud af nyheds- og aktualitetsudsendelser og sikre, at der er relevante tilbud til hele befolkningen.
  DR skal have fokus på alsidighed og upartiskhed, herunder i forbindelse med valgdækning.
  DR skal styrke den regionale dækning på radio og tv.
  DR skal indholdsmæssigt styrke formidlingen om internationale forhold.
  DR skal styrke formidlingen af EU-stof.
  DR skal styrke sine public service-tilbud inden for dansk kunst og kultur i hele landet, herunder med fokus på formidling af det ypperste af den danske kultur og kulturarv, herunder på DR1 og DR2.
  DR skal spille mere dansk musik og lave en programmæssig bedre formidling af musik samt styrke DRs ensembler gennem formidlingen af den musik, der spilles i koncertsalen.
 DR skal øge sin dækning af smalle idrætsgrene og af handicapidræt.
Der skal være bredde i dækningen af såvel de smalle idrætsgrene som af handicapidrætten.
  DRs forpligtelser i forhold til dansk sprog skal videreføres.
For at fremme udviklingen af DAB og sikre de kommercielle radioer en bedre konkurrencesituation gennemføres en præcisering i public service-kontrakten af rammerne for DRs programvirksomhed på DAB.
Målet er at skabe grundlaget for et bredere programudbud og sikre, at der kommer flere udbydere på markedet.
 DRs andel af licensmidlerne i aftaleperioden er øget med i alt 40 mio. kr. med henblik på finansiering af den ovennævnte fokusering af DRs opgaver.
Udbygning af den nuværende værditestordning Den nuværende værditestordning for vurdering af public service-værdien af væsentlige nye DR-tjenester og væsentlige ændringer af eksisterende tjenester fra DR skal udbygges til at være en mere uafhængig ordning, der også inddrager en vurdering af sådanne DR-tjenesters indvirkning på andre tjenester på markedet og høringer af offentligheden.
Radio- og tv-nævnet tillægges kompetence til at træffe afgørelse om DRs iværksættelse af de omhandlede tjenester.
Nævnet kan på eget initiativ eller på grundlag af henvendelser fra andre beslutte at anmode DR om at igangsætte en ansøgningsprocedure (»call-in«-beføjelse). Den udbyggede værditestordning vil således indeholde to dele - en vurdering af tjenestens public service-værdi for offentligheden samt en vurdering af tjenestens indvirkning på markedet.
 Et uafhængigt konsulentfirma afgiver en udtalelse om tjenestens indvirkning på markedet til nævnet efter at denne forudgående har været forelagt Konkurrencestyrelsen til udtalelse.
Nævnet gennemfører med udgangspunkt i de to vurderinger den samlede værditest.
Nævnets godkendelse af tjenesten forudsætter, at en formodet negativ virkning på markedet af tjenesten retfærdiggøres eller opvejes af tjenestens formodede public service-værdi.
1.2. DE REGIONALE TV 2-VIRKSOMHEDER Det skal indgå i de regionale TV 2-virksomheders public service-kontrakter, at de skal styrke formidlingen af kunst og kultur i hele landet.
 Der indføres en »call-in«-beføjelse for Radio- og tv-nævnet til på eget initiativ eller på grundlag af henvendelser fra andre at beslutte at anmode de regionale TV 2-virksomheder om at igangsætte en godkendelsesprocedure efter retningslinierne i den nye værditestordning for DR i tilfælde, hvor de regionale virksomheder iværksætter væsentlige nye tjenester eller væsentlige ændringer af eksisterende tjenester.
 De regionale TV 2-virksomheder tildeles fra 2012 yderligere sendetid (1-2 timer) i MUX 1. Der afsættes af licensprovenuet i aftaleperioden i alt 100 mio. kr. til de regionale TV 2-virksomheder til finansiering af den nye sendetid.
Der igangsættes et udredningsarbejde om fordele og ulemper ved et samarbejde om den regionale dækning mellem de regionale TV 2-virksomheder og DRs regionalradioer.
Resultatet af udredningsarbejdet forelægges for partierne bag medieaftalen.
2. TILGÆNGELIGHED OG DIALOG I FORHOLD TIL PUBLIC SERVICE DRs arkiver skal som en vigtig del af kulturarven fortsat i videst muligt omfang gøres tilgængelig for offentligheden.
DRs arkivmateriale skal tillige være til rådighed for private producenter og andre på rimelige vilkår, så klip m.v. fra arkivmaterialet kan indgå også i kommercielle produktioner og benyttes til andre formål.
Dette skal ske indenfor lovgivningens rammer  herunder de ophavsretlige og konkurrenceretlige regler  samtidig med, at det sikres, at der ikke er uhensigtsmæssigheder i DRs prismodel for salg af arkivmateriale til kommercielle produktioner og andre formål (museer mv.).
DR og TV 2/DANMARK skal gennemføre dialog med befolkningen om deres public service-virksomhed.
Dialogen skal udbygges med offentlige konferencer/høringer m.v. i forbindelse med blandt andet de enkelte års overordnede programtiltag og programplanlægning.
3. ØGET KONKURRENCE PÅ PUBLIC SERVICE 3.1. KONKURRENCE PÅ PUBLIC SERVICE RADIO På samme måde som TV 2 har givet DR konkurrence på public service tv til gavn for de danske seere, er det vigtigt, at der også på radio-området findes et alternativ til DR, hvad angår public service radio.
Derfor er det hensigten at udbyde den fjerde landsdækkende FM-radio-kanal, som p.t. benyttes af DR, på følgende vilkår:
 der stilles krav om nyheds-, aktualitets-, kultur- og debatprogrammer.
Programprofilen skal herudover være en bred musikprofil.
  der stilles DAB-kapacitet til rådighed med henblik på digital paralleludsendelse af kanalen.
  der afsættes op til 100 mio. kr. årligt af licensmidlerne til driften af kanalen.
  der er ikke adgang til at sende reklamer på kanalen.
  udbudsformen er skønhedskonkurrence (men med priselement af hensyn til statsstøttereglerne).
  der er ikke adgang for DR til at byde, da målet er reel konkurrence på public service-indhold på radioområdet.
  programindholdet på DRs nuværende fire FM-kanaler fordeles forholdsmæssigt på de resterende tre kanaler, idet der dog skal tages hensyn til ønsket om at styrke blandt andet formidlingen af klassisk musik, jf. ovenfor, herunder til, at formidlingen af klassisk musik sker som sammenhængende dele af DRs FM-programflade.
Der nedsættes et hurtigt arbejdende udvalg med eksterne deltagere til i august måned at komme med forslag til en mere præcis og sammenhængende programprofil for den fjerde FM-kanal indenfor ovenstående skitserede public service-rammer.
Udvalget skal komme med et oplæg til drøftelse blandt aftalepartierne, før de nærmere udbudsvilkår fastsættes af aftalepartierne.
Udvalget vil bestå af 3-5 medlemmer, der udpeges af ministeren efter drøftelse med aftalepartierne.
 Den nærmere fastlæggelse af udbudsvilkår mv. vil finde sted efter drøftelse med af-talepartierne.
 Da der knyttes licensmidler til kanalen, vil udbuddet blive tilrettelagt efter drøftelse med EU-Kommissionen.
3.2 VIDEREFØRELSE OG UDBYGNING AF PUBLIC SERVICE-PULJEN Public Service Puljen, der blev etableret med Medieaftale 2007-2010, har været en stor succes og givet grundlag for, at kommercielle tv-stationer har kunnet sende gode kvalitetsprogrammer inden for drama og dokumentar.
Det er derfor hensigten at videreføre Public Service Puljen og udbygge og justere den på følgende måde:
 Puljen øges til 37,5 mio. kr. årligt, og der åbnes op for tilskud til public service tv-programmer for børn og unge samt public service-radioprogrammer.
Dokumentarprogrammer kan omfatte såvel enkeltstående programmer som dokumentar-serier.
 Der fastsættes regler om, at de tv-programmer, som har modtaget støtte fra puljen, skal udsendes senest 24 måneder efter tidspunktet for bevilling af støtten.
Der fastsættes ligeledes regler om, at en enkelt tv-station højest kan modtage 50 pct. af midlerne i puljen.
 Ændringen af ordningen skal notificeres for EU-Kommissionen.
4. STYRKELSE AF DANSK FILM DR og TV 2/DANMARK A/S bidrager i kraft af de fastsatte forpligtelser til at engagere sig økonomisk i danske spillefilm og kort- og dokumentarfilm mv. til en styrkelse af dansk film.
I lyset af de indhøstede erfaringer vurderes det imidlertid mest hensigtsmæssigt, hvis anvendelsen af midlerne i øget omfang besluttes ud fra rent filmfaglige vurderinger.
DRs og TV 2/DANMARK A/S gældende forpligtelser i forhold til dansk filmproduktion på henholdsvis 77 mio. kr. og 68 mio. kr. årligt nedsættes derfor til hver 60 mio.kr. årligt (som gennemsnit over aftaleperioden) i perioden 2011-2014. Der sker herved en justering af licensen til DR som følge af reduktionen af DRs filmforpligtelser på 17 mio. kr. årligt.
Samtidig overføres der i perioden 25 mio. kr. årligt fra licensprovenuet til Det Danske Filminstitut til støtte af dansk filmproduktion.
 Der er med forslaget fortsat tre indgange til støtte til produktion af dansk film: Det Danske Filminstitut, DR og TV 2/DANMARK A/S.
 Den nærmere anvendelse af midlerne fastsættes i forbindelse med indgåelsen af filmaftalen for 2011-2014.
5. STYRKELSE AF DET PRIVATE PRODUKTIONSMILJØ Et samarbejde mellem DR og det private produktionsmiljø bidrager både til at øge kvaliteten af DRs public service programmer og til at styrke det private produktionsmiljø i Danmark.
 Derfor skal der ske en fortsat udlægning af DRs produktion til private producenter, således at DR skal udlægge produktion for 250 mio. kr. i 2014, idet der vil blive fastlagt en gradvis stigningstakst over aftaleperioden i DRs public service-kontrakt for 2011-2014. Hertil vil som hidtil skulle lægges de midler, som DR i aftaleperioden måtte blive pålagt at anvende på dansk filmproduktion, jf. afsnit 4.
 Udlægningen skal omfatte såvel tv som radio og multimedieprodukter, idet udlicitering af rene produktionsfaciliteter m.v. uden relation til programudlægning kan indgå i opfyldelsen med op til 60 mio. kr. af det årlige udlægningsbeløb.
Der skal gennemføres et udredningsarbejde om fordele og ulemper ved indførelse af en dansk version af BBC-modellen, hvorefter DR evt. inden for den samlede udlægningsramme på 250 mio. kr. kan byde på produktionsopgaver for 50 mio. kr. årligt i aftaleperioden, med henblik på stillingtagen blandt partierne bag Medieaftalen.
Udredningsarbejdet skal være afsluttet den 1. september 2010.
6. UDVIKLING AF RADIOMARKEDET 6.1 KOMMERCIELLE RADIO-STATIONERS BETALING FOR BRUG AF MUSIK Når det gælder brug af musik i radio og tv, bør fastsættelsen af vederlaget til rettighedshaverne herfor fortsat hvile på gensidige aftaler mellem brugerne, dvs. radio- og tv-stationerne, og rettighedshaverne (dvs.
KODA og Gramex).
Af hensyn til de kommercielle radiostationers overlevelse er det imidlertid afgørende, at vederlagsbetalingen står i et rimeligt forhold til stationernes indtjening.
Det blev i medieaftalen for 2007-2010 besluttet, at der i aftalerne om vederlagsfastsættelsen skulle ske øget hensyntagen til den faktiske lytning og sening samt omsætning.
Dette skal også gælde fremover.
Der ses derfor med stor tilfredshed på det netop afgivne tilsagn af 28. april 2010 fra KODA og Gramex, hvoraf bl.a. følger:
 at i kommende aftaler med landsdækkende kommercielle FM-radiostatio-ner tilbyder KODA og Gramex en 4-årig reduktion af minimumsvederlaget med 20 % i forhold til niveauet i aftaler indgået i 2008 og 2009 mod fastsættelse af et højere omsætningsbestemt vederlag, der dog kun betales i det omfang, det overstiger minimumsvederlaget,  at i kommende aftaler med kommercielle DAB-radiostationer, som er baseret på et omsætningsbestemt vederlag, tilbyder KODA og Gramex en lavere minimumsbetaling end for FM-radio i minimum fire år, idet betalingen over aftaleperioden optrappes til niveauet for FM-radio, og  at KODA og Gramex igangsætter en dialog med lokalradiobranchen om vederlagsbetalingen med henblik på at sikre lokalradioernes udviklingsmuligheder på DAB og internettet.
6.2 OVERGANG TIL DIGITAL RADIO Med tillægsaftalen af 9. juni 2009 til den gældende medieaftale blev der taget en række initiativer med henblik på at sikre udviklingen af det danske radiomarked.
I forhold til den kommende medieaftaleperiode skal særligt fremhæves følgende:
 udbygningen af DAB-blok 3 påbegyndes snarest muligt med henblik på udsendelse af DRs regionalradioer samt kommercielle lokale og regionale radioer, når der er frekvensmæssig mulighed herfor (antagelig mellem 2013 og 2015). På basis af et udredningsarbejder, der igangsættes i efteråret 2010, skal der findes en hensigtsmæssig model for etablering og drift af det nødvendige sendenet, der skal anvendes af såvel DR som kommercielle radiostationer.
Det forudsættes, at det er radiostationerne selv, som finansierer virksomheden, herunder udsendelsesomkostningerne.
Udbygningen kan eventuelt ske i geografisk opdelte faser.
 Der skal udarbejdes en langsigtet plan for digitaliseringen af radio i Danmark, som blandt andet omfatter overgang fra DAB- til DAB+-standarden.
Også dette arbejde forventes igangsat efteråret 2010.
 Spørgsmålet om analogt stop tages op, når halvdelen af husstandene har en DAB-modtager (»den norske model«).
 7. MERE VALGFRIHED FOR DE DANSKE TV-SEERE, MUST CARRY MV.
 Mange danske tv-seere er via lokalplaner mv. bundet til en bestemt tv-leverandør og får på den måde ikke i tilstrækkelig grad glæde af det stadigt stigende antal leverandører og muligheden for at vælge mellem tilbud, der varierer i pris og indhold.
Med henblik på at fjerne forhindringerne for det frie valg af leverandør af tv-programmer og dermed øge konkurrencen på dette område er det hensigten at afskaffe de gældende krav i lokalplaner mv. om tilslutningspligt til fællesantenneanlæg.
Det vil ske gennem en ændring af planloven.
Mulighederne i planloven for varetagelse af arkitektoniske hensyn opretholdes, da der kan være behov for en vis regulering af opsætningen af paraboler og udvendige antenner.
Nyordningen indebærer, at der ikke fremover i lokalplaner kan fastsættes regler om tilslutningspligt til fællesantenneanlæg.
Som udgangspunkt skal det gøres muligt for de enkelte husstande at frigøre sig fra de gældende krav om tilslutningspligt, idet det dog gennem etablering af overgangsordninger mv. skal sikres, at de eksisterende fællesantenneanlæg ikke kommer i økonomisk klemme som følge heraf.
I lyset af den teknologiske udvikling på området, som giver de enkelte husstande mulighed for selv at etablere tv-forsyning på en nem og billig måde, er der behov for at se på, om de gældende regler på boligområdet fortsat er hensigtsmæssige, herunder i hvilket omfang de enkelte husstandes muligheder for frit valg af tv-forsyning kan styrkes.
Også på dette område gælder det, at det ved overgangsordninger skal sikres, at ejerne af de eksisterende fællesantenneanlæg ikke kommer økonomisk i klemme som følge af eventuelle ændringer på området.
 Fællesantenneanlæggenes »must carry«-forpligtelser udvides med Folketings-tv-kanalen samt DR K og DR Ramasjang.
 Der nedsættes et udvalg med deltagelse af branchen, som får til opgave at undersøge mulighederne for at gøre det muligt for husstandene  som supplement til at købe programpakker - i højere grad at købe tv-kanaler enkeltvis.
 8. PRODUKTPLACERING M.V.
De danske reklameregler er på visse punkter mere restriktive end de, der er fastsat på EU-plan (i EUs direktiv om audiovisuelle medietjenester (AVMS-direktivet)), og som gælder i øvrige EU-lande.
Det er vurderingen, at det nugældende generelle forbud imod reklameafbrydelser i programmer bør opretholdes.
Derimod er der grundlag for at lempe de danske reklameregler på følgende områder:
 Der gives - bortset fra DR og de regionale TV 2-virksomheder  adgang til produktplacering i tv-udsendelser og produktplacering i tv-lignende on-demand tjenester i overensstemmelse med reglerne i AVMS-direktivet.
For DR og de regionale TV 2-virksomheder opretholdes alene den eksisterende generelle adgang til produktsponsorering samt adgangen til at udsende spillefilm og kort- og dokumentarprogrammer, som indeholder produktplacering, samt indkøbte programmer fra udlandet, som indeholder produktplacering.
  Reglerne om højeste daglige sendetid for reklameudsendelser udgår (reglerne om, at reklamer højst må udgøre 12 minutter pr. time, bibeholdes, da de er fastsat i AVMS-direktivet).
9. PRIVATISERING AF TV 2/DANMARK A/S Det er fortsat hensigten at privatisere TV 2/DANMARK A/S, når selskabets økonomiske situation og de igangværende statsstøttesager giver mulighed for det.
 Det præciseres, at det forhold, at selskabets hovedsæde og centrale nyhedsredaktion skal være placeret i Odense betyder, at der samlet set ikke må ske en yderligere forskydning af koncernens aktiviteter fra Odense til København.
 Partierne bag nærværende aftale er enige om at sikre, at TV 2/DANMARK A/S også efter udløbet af den gældende tilladelsesperiode udøver public service-programvirksomhed i henhold til nærmere fastsatte krav hertil, jf. beslutningen herom i Medieaftalen for 2007-2010.
10. LOKAL RADIO OG -TV Der nedsættes et udvalg med deltagelse af blandt andet lokalradio- og tv-branchen, som dels skal komme med forslag til, hvorledes tilskudsordningen for ikke-kommerciel lokalradio og -tv kan gøres mere fokuseret på produktion og udsendelse af lokalt indhold, dels i løbet af 2012 skal evaluere den gældende ordning for ikke-kommercielt tv for så vidt angår udstedelse af programtilladelser mv. og komme med forslag til en ny ordning, som i højere grad sikrer, at sendemulighederne anvendes til programvirksomhed, som reelt er lokal/regional.
 På baggrund af den i foråret 2010 gennemførte høring om en ny lokalradioordning er partierne bag Medieaftalen for 2007-2010 enige om, at de gældende tilladelser til lokalradio forlænges på uændrede vilkår indtil den 31. december 2015. Der udstedes i løbet af sommeren 2010 en bekendtgørelse herom.
11. ØKONOMI 11.1 LICENS Principperne for licensfastsættelse i den gældende medieaftale videreføres i den kommende aftaleperiode.
Det indebærer:
 Medielicensen
 for husstande fastholdes realt på 2010-niveau (1.130 kr. halvårlig, inkl. moms). Det svarer i 2011 med det foreliggende skøn for udviklingen i forbrugerprisindekset til 1.149 kr.(halvårligt, inkl. moms). Der foretages årlig regulering på baggrund af udviklingen i indekset.
 Radiolicensen fastfryses på 2010-niveau (160 kr. halvårligt, inkl. moms). Der sker således ingen regulering.
 Erhvervslicensen fastholdes realt på 2010-niveau (891 kr. årligt, inkl. moms) Det svarer i 2011 med det foreliggende skøn for udviklingen i forbrugerprisindekset til 906 kr.(årligt, inkl. moms). Satsen reguleres som medielicensen for husstande.
 Betaling af licens: Der sker ingen ændringer i de gældende regler.
Et eventuelt merprovenu i forhold til det forventede licensprovenu vil blive fordelt af kulturministeren, jf. radio- og fjernsynslovens § 69, stk. 1, efter drøftelse med aftaleparterne.
Et eventuelt mindreprovenu vil indebære en reduktion af licenstilførslen til DR.
 Fordelingen af det anslåede samlede licensprovenu i aftaleperioden fremgår af det økonomiske bilag til aftalen.
12. ANDET De nødvendige ændringer af radio- og fjernsynsloven gennemføres i folketingssamlingen 2010/2011.
Danskernes interesse for at kunne følge vigtige samfundsmæssige begivenheder, herunder sportsbegivenheder, i tv er stor.
Udviklingen på tv-markedet medfører imidlertid, at rettighederne til disse begivenheder kan blive solgt til tv-stationer, som ikke er umiddelbart tilgængelige for alle danskere.
Aftalepartierne er derfor enige om at igangsætte et udredningsarbejde med deltagelse af idrætsorganisationerne og tv-stationerne med det formål at komme med forslag til, hvordan en dansk ordning om tv-transmission af sådanne vigtige begivenheder kunne se ud.
I forlængelse af tidligere aftaler om anvendelse af de digitale sendemuligheder, som Danmark fik rådighed over på den internationale frekvenskonference i Geneve i 2006, er partierne bag Medieaftalen for 2007-2010 og partierne bag den telepolitiske principaftale af 8. september 1999 om sigtelinier for telepolitikken enige om at afsætte sendemulighederne i MUX 8 til digitale radio- eller tv-formål.
Aftalepartierne vil på et senere tidspunkt tage stilling til den konkrete anvendelse af sendemulighederne i MUX 8, idet det ikke vil være muligt at udnytte sendemulighederne fuldt ud i Danmark, før der slukkes for de analoge signaler i Polen.
Aftalepartierne er opmærksomme på vigtigheden for det danske mindretal i Sydslesvig af mulighederne for at kunne modtage dansk public service-tv.
Partierne har med tilfredshed noteret sig, at mens det terrestiske overspill i dag giver mulighed for at se DR1 og DR2 samt TV 2 i ¾ af Sydslesvig, har en ny aftale mellem Kabel Deutschland og henholdsvis DR og TV 2 givet muligheden for at se DR1 og TV 2 via kabel, som dækker næsten hele Sydslesvig.
Kulturministeren har endvidere anmodet de slesvig-holstenske myndigheder om at være opmærksomme på mulighederne for at sikre distribution af danske tv-kanaler i det tyske jordbaserede digitale sendenet.
Der forventes et licensmerprovenu i 2009 og 2010 på i alt 135 mio. kr.
Aftalepartierne bag Medieaftalen for 2007-2010 er enige om at tilføre DR 100 mio. kr. af dette merprovenu med henblik på produktion af en historisk dramaserie af høj kvalitet, der kan give danskerne kendskab til vigtige begivenheder i Danmarkshistorie, samt 35 mio. kr. til styrkelse af nyheder og musik.
ØKONOMISK BILAG Fordeling af anslået licensprovenu:
Det samlede anslåede licensprovenu til fordeling i aftaleperioden er baseret på DRs skøn over udviklingen i antal licenser og de forudsatte licenssatser samt DRs skøn over tab og hensættelser.
Rykkergebyrer og morarenter indgår i modsætning til tidligere ikke i opgørelsen af samlet licensprovenu, da de fra 2009 indtægtsføres direkte i DRs regnskab.
1) Loven indeholder bestemmelser, der gennemfører dele af Europa-Parlamentets og Rådets direktiv 2010/13/EU af 10. marts 2010 om samordning af visse love og administrative bestemmelser i medlemsstaterne om udbud af audiovisuelle medietjenester (direktiv om audiovisuelle medietjenester), EU-Tidende 2010 nr.
L 95, side 1.
