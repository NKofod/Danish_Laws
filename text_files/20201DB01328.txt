Betænkning afgivet af Sundhedsudvalget den 25. maj 2021 Betænkning over Forslag til folketingsbeslutning om at bevare kræftbehandlingen af børn uændret på de nuværende fire lokationer i Danmark (borgerforslag) [af Leif Lahn Jensen (S), Karsten Lauritzen (V), Peter Skaarup (DF), Karsten Hønge (SF), Andreas Steenberg (RV), Peder Hvelplund (EL), Mai Mercado (KF), Peter Seier Christensen (NB), Ole Birk Olesen (LA), Torsten Gejl (ALT), Aaja Chemnitz Larsen (IA) og Susanne Zimmer (UFG)]:
1. Indstillinger Et flertal i udvalget (V, DF, SF, KF, NB og Susanne Zimmer (UFG)) indstiller beslutningsforslaget til vedtagelse uændret.
 Et mindretal i udvalget (S, RV, EL og LA) indstiller beslutningsforslaget til forkastelse.
 Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Socialdemokratiet, Radikale Venstre og Enhedslisten Der er årligt ca. 200 nye tilfælde af kræft hos børn i Danmark.
Der er over de seneste årtier generelt sket store fremskridt i behandlingen af børn og unge med kræft.
Det er afgørende at sikre vilkårene for, at børn, der rammes af kræft, også i fremtiden kan få den bedste behandling, uanset hvor i landet de bor.
S, RV og EL anerkender, at Sundhedsstyrelsen har nedsat en arbejdsgruppe og igangsat et fagligt arbejde vedrørende organiseringen af børneonkologien i Danmark med hensigten om at skabe de bedst mulige rammer for udviklingen i behandlingen af kræft hos børn og unge under 18 år over det næste årti.
Arbejdet er også iværksat i lyset af det relativt lille volumen i antal tilfælde af kræft hos børn både samlet set, men særlig i lyset af de mange forskelligartede sygdomme og en hastig udvikling med stigende kompleksitet i sygdomsudredning og behandling.
 S, RV og EL noterer sig, at Sundhedsstyrelsen medio februar 2021 meldte ud, at udgangspunktet for arbejdsgruppens faglige arbejdet er, at de fire børneonkologiske afdelinger i Danmark bevares på de nuværende lokaliteter.
Venstre Venstre ønsker, at alle kræftramte børn modtager behandling af høj faglig standard.
Der tilbydes i dag behandling i København, Odense, Aarhus og Aalborg.
 Der er på nuværende tidspunkt ikke fagligt belæg for, at en centralisering af børnekræftbehandlingen på Rigshospitalet sikrer et markant løft af de eksisterende behandlingstilbud eller sikrer bedre overlevelse for børnene.
 Med det udgangspunkt ønsker Venstre at bevare kræftbehandlingen af børn uændret på de nuværende fire lokationer i København, Odense, Aarhus og Aalborg.
Nærhed er helt centralt for Venstre.
Såfremt børnekræftområdet centraliseres i København, vil nærheden blive udfordret.
Mange familier ville skulle køre langt  måske med et akut sygt barn i bilen.
Det er utrygt og helt urimeligt at byde familier med kræftramte børn timelange transporter.
Børnekræftforløb strækker sig ofte over flere år.
En centralisering i København vil splitte familier, når mor eller far skal opholde sig tæt på barnet under hospitalsbehandling og samtidig være langt væk fra resten af familien i dage-, uge- eller månedsvis.
En sådan adskillelse vil i ekstrem grad udfordre familier, som i forvejen er i alarmberedskab og pressede.
Sundhedsstyrelsen har meldt ud, at man ønsker at styrke samarbejdet mellem de fire behandlingssteder for børneonkologi.
Det udgangspunkt kan Venstre støtte.
Socialtistisk Folkeparti SF stemmer for B 282. SF er glad for, at udgangspunktet for Sundhedsstyrelsens faglige arbejde nu er at bevare de fire børneonkologiske afdelinger i Aalborg, Skejby, på Rigshospitalet og OUH, først og fremmest fordi Sundhedsstyrelsen har tilkendegivet, at kvaliteten er god på de fire behandlingssteder, men også fordi man har besluttet at lytte til forældrene med børn på afdelingerne: Behandlingsforløbene i børneonkologien har ofte en langvarig karakter, der kræver hyppige besøg på behandlingsafdelingerne.
Derfor er den geografiske placering ekstra vigtig for at sikre gode behandlingsforløb for de berørte familier.
3. Udvalgsarbejdet Beslutningsforslaget blev fremsat den 17. marts 2021 og var til 1. behandling den 19. maj 2021. Beslutningsforslaget blev efter 1. behandling henvist til behandling i Sundhedsudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 3 møder.
Bilag Under udvalgsarbejdet er der omdelt 4 bilag på beslutningsforslaget.
Skriftlige henvendelser Udvalget har under udvalgsarbejdet modtaget 1 skriftlig henvendelse om beslutningsforslaget.
Deputationer Udvalget har under udvalgsarbejdet modtaget 1 deputation, der mundtligt har redegjort for deres holdning til beslutningsforslaget.
Spørgsmål Udvalget har under udvalgsarbejdet stillet 1 spørgsmål til sundhedsministeren til skriftlig besvarelse, som ministeren har besvaret.
Annette Lind (S) Birgitte Vind (S) Tanja Larsson (S) Camilla Fabricius (S) nfmd.
Daniel Toft Jakobsen (S) Kasper Roug (S) Julie Skovsby (S) Lennart Damsbo-Andersen (S) Rasmus Horn Langhoff (S) Stinus Lindgreen (RV) Lotte Rod (RV) Kirsten Normann Andersen (SF) Trine Torp (SF) Peder Hvelplund (EL) Pernille Skipper (EL) Susanne Zimmer (UFG) Jane Heitmann (V) fmd.
Ellen Trane Nørby (V) Hans Andersen (V) Martin Geertsen (V) Marlene Ambo-Rasmussen (V) Sophie Løhde (V) Liselott Blixt (DF) Karina Adsbøl (DF) Mette Hjermind Dencker (DF) Jens Henrik Thulesen Dahl (DF) Per Larsen (KF) Lars Boje Mathiesen (NB) Henrik Dahl (LA) Alternativet, Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
