En dambruger med ørredproduktion havde omdannet den hidtil personlige  

 virksomhed til et anpartsselskab.
Landsskatteretten fandt, at der måtte  

 antages at have foreligget en goodwill ved omdannelsen og godkendte det  

 selvangivne beløb.
Der var bl.a. henset til oplysningerne om  

 afsætningskanaler og prisdannelser på ørreder.
 A klagede for indkomståret 1983 over, at de stedlige skattemyndigheder  

 havde anset ham for indkomstskattepligtig af maskeret udbytte, 175.000 kr.,  

 samt skattegodtgørelse heraf, 43.750 kr., i forbindelse med afståelse af  

 goodwill.
Det fremgik af sagens oplysninger, at klageren i en årrække havde drevet  

 dambrug i X.
Han havde samtidigt i årene 1978 og 1979 forpagtet et dambrug i  

 Y.
Pr. 1. januar 1983 havde klageren købt dette dambrug, der oprindelig havde  

 10 damme i drift, men i 1983 havde 40 damme i drift, og som i 1984 blev  

 udvidet til at omfatte i alt 48 damme.
Pr. 30. juni 1983 havde klageren omdannet den af ham drevne personlige  

 virksomhed til et anpartsselskab.
I forbindelse hermed blev til selskabet  

 overdraget maskiner, inventar, beholdne fisk m.v., medens klageren selv  

 beholdt de faste ejendomme, og for disse indgik anpartsselskabet lejemål med  

 klageren.
Ved overdragelsen blev goodwill ansat til 175.000 kr.
Skattemyndighederne havde fundet, at der ikke til en virksomhed som den  

 omhandlede kunne anses at være knyttet nogen goodwillværdi.
Der var henvist  

 til, at der ikke var en egentlig kundekreds, som blev overdraget, idet salget  

 af ørreder forudsattes at kunne sidestilles med salg af skind eller dyr på  

 auktion.
Man havde endvidere henset til, at dambrugsdrift havde væsentlige  

 lighedspunkter med landbrugsdrift, hvortil der heller ikke efter  

 skattemyndighedernes opfattelse kunne anses at være knyttet goodwill.
 Klageren advokat påstod ansættelsen af goodwill godkendt med det  

 selvangivne beløb, hvorved bemærkedes, at en beregning efter de i  

 SD-cirkulære 1988-17 af 24. marts 1988 nedfældede kriterier ville indebære en  

 goodwill på 350.000 kr.
Advokaten gjorde til støtte for sin påstand som udgangspunkt gældende, at  

 der i enhver virksomhed var tale om goodwill, og at man ikke på forhånd kunne  

 udelukke en sådan værdi for så vidt angik nogen branche.
Særlig med hensyn  

 til nærværende klager oplyste advokaten, at denne var en meget kyndig og  

 erfaren dambruger, som bl.a. i sit brug i X kunne fremdyrke sættefisk.
Dette  

 var kun muligt i et begrænset antal dambrug, hvorimod et større antal,  

 herunder dambruget i Y, alene kunne anvendes til dyrkning af portionsfisk.  

 Med hensyn til det af skattemyndighederne anførte vedrørende kundekreds  

 understregede klagerens advokat, at der ikke var tale om monopoliserede  

 aftagere, idet klageren frit kunne sælge, og rent faktisk frit solgte til  

 hvem han ville.
Klagerens dambrug var kendt for at levere fisk af god kvalitet, at  

 overholde aftaler og i øvrigt at have udviklet særlig gode stammer af  

 sættefisk, der prismæssigt lå væsentligt højere end portionsfisk.  

 Varetagelsen hos eksportørerne af klagerens gode omdømme var for klageren  

 afgørende i valg af afsætningskanaler.
Klagerens advokat understregede i  

 øvrigt, at netop for så vidt angik ørreder forelå der ikke auktionssalg med  

 fiskerinoteringer.
 Advokaten anførte slutteligt, at det faktum, som skattemyndighederne  

 tilsyneladende havde anset for at være væsentligt og afgørende, nemlig at  

 salget af fisk skulle kunne sidestilles med salg af skind eller dyr på  

 auktion, ikke eksisterede.
Efter de tilvejebragte oplysninger - bl.a. om afsætningskanaler og  

 prisdannelser på ørreder - fandt Landsskatteretten, at der måtte anses at  

 have foreligget en goodwill ved omdannelsen af klagerens virksomhed.
Med  

 hensyn til værdien af goodwill fandtes det endvidere fastslået, at denne ikke  

 var mindre end den ved overdragelsen anvendte værdi, 175.000 kr., hvorfor  

 klagerens påstand kunne tiltrædes.
 Den påklagede ansættelse blev herefter nedsat med 218.750 kr.
 LV 1990, L 6.2.2.
