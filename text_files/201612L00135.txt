Fremsat den 21. februar 2017 af Martin Henriksen (DF), Bent Bøgsted (DF), Dan Jørgensen (S), Karsten Hønge (SF) og Jacob Mark (SF) Forslag til Lov om ændring af udlændingeloven (Præcisering af kravene til aflønning efter beløbsordningen) § 1 I udlændingeloven, jf. lovbekendtgørelse nr. 412 af 9. maj 2016, som ændret bl.a. ved lov nr. 661 af 8. juni 2016 og lov nr. 612 af 8. juni 2016 og senest ved § 2 i lov nr. 81 af 24. januar 2017, foretages følgende ændring:
 1. I § 9 a, stk. 2, nr. 2, indsættes efter »400.000 kr.,«: »som udbetales i likvide midler her i landet,«.
§ 2 Stk. 1. Loven træder i kraft den 1. juli 2017.
Stk. 2. Loven finder ikke anvendelse for udlændinge, der inden den 1. juli 2017 har indgivet ansøgning om opholdstilladelse.
For disse udlændinge finder de hidtil gældende regler anvendelse.
§ 3 Loven gælder ikke for Færøerne og Grønland, men kan ved kongelig anordning helt eller delvis sættes i kraft for Færøerne og Grønland med de ændringer, som de færøske og grønlandske forhold tilsiger.
Bemærkninger til lovforslaget Almindelige bemærkninger I folketingsåret 2015-16 vedtog Folketinget lovforslag nr.
L 168, som blev til lov nr. 661 af 8. juni 2016, som medførte, at der i beløbsordningen i udlændingelovens § 9 a, stk. 2, nr. 2, blev indført et krav om ansættelse inden for et fagområde, hvor ansættelsen indebærer en årlig aflønning på mindst 400.000 kr.
Mindstebeløbet blev hævet fra 375.000 kr., og beløbet blev fastsat direkte i lovteksten, hvor beløbet tidligere blev fastsat af udlændinge- og integrationsministeren.
Ved L 168 blev der desuden tilføjet et nyt § 9 a, stk. 23, som fastslår, at mindstebeløbet årligt reguleres med satsreguleringsprocenten og en tilpasningsprocent, der indebærer, at reguleringen i alt kommer til at svare til lønudviklingen i samfundet.
Fra og med den 1. februar 2017 blev beløbsgrænsen således hævet til 408.800 kr. årligt.
I forbindelse med høringen over L 168 fra samlingen 2015-16 blev det af nogle høringsparter anbefalet, at det præciseres i beløbsordningen, at lønnen skal udbetales i Danmark, og at det tydeliggøres, at kost og logi m.v. ikke kan indgå i lønberegningen.
Disse elementer indgik ikke i L 168, men der var blandt forslagsstillerne af lovforslaget (DF, S og SF) enighed om, at der kan være behov for også at ændre på reglerne for sammensætning og udbetaling af løn.
Partierne bag lovforslaget aftalte derfor at følge op på et senere tidspunkt.
 Med dette lovforslag foreslås det, at betingelserne for at få opholdstilladelse efter beløbsordningen præciseres.
For det første foreslås det, at det i udlændingelovens § 9 a, stk. 2, nr. 2, præciseres, at den årlige aflønning på mindst 400.000 kr. skal udbetales i likvide midler.
Dette medfører, at der ved opgørelsen af den årlige aflønning kun kan indgå aflønning, som reelt udgør kontantløn og udbetales i form af lønkroner.
I den årlige aflønning kan derfor ikke medregnes værdien af f.eks. kost, logi, diæter, fri bil, fri telefoni, internet, naturalier, abonnementer eller andre ydelser, som tilbydes den ansatte af arbejdsgiveren.
Indbetalinger til arbejdsmarkedspensioner medregnes ved opgørelse af den årlige aflønning, herunder både den del af pensionsbidraget, der betales af arbejdsgiveren, og den del, der betales af lønmodtageren.
Feriepenge, der bliver optjent i et ferieår med udbetaling i det følgende år, indgår ikke i den årlige aflønning.
Blandt høringssvarene til L 168 fremgik det, at det var uklart, hvorvidt sådanne ydelser kunne regnes som en del af den årlige aflønning, og formålet med dette lovforslag er således at skabe en klar retsstilling.
For det andet foreslås det, at det i udlændingelovens § 9 a, stk. 2, nr. 2, præciseres, at den årlige aflønning på mindst 400.000 kr. skal udbetales her i landet.
Det fremgik af høringssvarene til L 168, at det efter de nuværende regler er muligt at få en del af lønnen udbetalt i hjemlandet, hvilket gør det vanskeligere at kontrollere, at betingelserne for opholdstilladelse under beløbsordningen reelt overholdes.
Lovforslaget har til formål at sikre en klar og gennemsigtig praksis for opholdstilladelser under beløbsordningen og at forebygge misbrug af ordningen.
Det oprindelige formål med ordningen var at tiltrække højtspecialiseret og højtuddannet udenlandsk arbejdskraft.
Forslagsstillerne finder derfor også, at beløbsordningen bør justeres, så den i alt overvejende grad målrettes højtuddannede udlændinge.
 Lovforslaget sendes i høring umiddelbart efter fremsættelsen i Folketinget.
Bemærkninger til lovforslagets enkelte bestemmelser Til § 1 Til nr. 1 Med lovforslaget præciseres det for det første i udlændingelovens § 9, stk. 2, nr. 2, at det årlige mindstebeløb skal udbetales i likvide midler.
Dette medfører, at der ved opgørelsen af den årlige aflønning kun kan indgå aflønning, som reelt udgør kontantløn.
I den årlige aflønning kan ikke medregnes værdien af f.eks. kost, logi, diæter, fri bil, fri telefoni, internet, naturalier, abonnementer eller andre ydelser, som tilbydes den ansatte af arbejdsgiveren.
Indbetalinger til arbejdsmarkedspensioner medregnes ved opgørelse af den årlige aflønning, herunder både den del af pensionsbidraget, der betales af arbejdsgiveren, og den del, der betales af lønmodtageren.
Feriepenge, der bliver optjent i et ferieår med udbetaling i det følgende år, indgår ikke i den årlige aflønning.
For det andet præciseres det i udlændingelovens § 9 a, stk. 2, nr. 2, at den årlige aflønning på mindst 400.000 kr. skal udbetales her i landet.
Hele den årlige aflønning eller en del heraf vil således ikke i fremtiden kunne udbetales i udlændingens hjemland.
Til § 2 Det foreslås, at loven træder i kraft den 1. juli 2017. Det foreslås desuden, at lovforslaget gælder fremadrettet for nye ansøgninger om opholdstilladelse efter beløbsordningen, der indgives efter lovens ikrafttræden.
Til § 3 Det foreslås, at loven ikke skal gælde for Færøerne og Grønland, men at loven ved kongelig anordning helt eller delvis kan sættes i kraft for Færøerne og Grønland med de ændringer, som de færøske og grønlandske forhold tilsiger.
Skriftlig fremsættelse Martin Henriksen (DF):
 Som ordfører for forslagsstillerne tillader jeg mig herved at fremsætte:
 Forslag til Lov om ændring af udlændingeloven (Præcisering af kravene til aflønning efter beløbsordningen).
(Lovforslag nr.
L 135) Jeg henviser i øvrigt til de bemærkninger, der ledsager lovforslaget, og anbefaler det til Tingets velvillige behandling.
