 I medfør af § 102, stk. 3, i lov om rettens pleje, jfr. lovbekendtgørelse  

 nr. 609 af 19. december 1969, fastsættes følgende:
 § 1.  Til statsadvokaten for særlig økonomisk  

 kriminalitet henlægges for hele landet forretningerne vedrørende økonomiske  

 forbrydelser, herunder navnlig sager, der kan formodes at indeholde en  

 overtrædelse af straffelovens §§ 278-284, § 289 og kapitel 29 eller en  

 overtrædelse af erhvervs-, bolig-, afgifts- og skattelovgivningen, når der  

 kan være grund til at antage, at overtrædelsen har et særlig betydeligt  

 omfang, er et led i organiseret kriminalitet, er udført ved anvendelsen af  

 særegne forretningsmetoder eller på anden måde er af særlig kvalificeret  

 karakter.
 Stk. 2.  Andre forretninger fordeles i overensstemmelse  

 med justitsministeriets bekendtgørelse nr. 255 af 29. september 1956, som  

 ændret ved bekendtgørelse nr. 132 af 31. marts 1960.
 § 2.  Opstår der tvivl, om en sag henhører under  

 statsadvokaten for særlig økonomisk kriminalitet, afgøres spørgsmålet af  

 rigsadvokaten.
 § 3.  Embedskontoret for statsadvokaten for særlig  

 økonomisk kriminalitet er i København.
 § 4.  Bekendtgørelsen træder i kraft straks.
 Justitsministeriet, den 20. december  

 1973.
 Nathalie Lind.
 /Niels Larsen.
