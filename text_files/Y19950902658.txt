 Udtalt, at det i henhold til de almindelige offentligretlige  

 retsgrundsætninger om kommuners opgavevaretagelse ikke er en kommunal opgave  

 drive handel, håndværk, industri og finansiel virksomhed - hverken i forhold  

 til andre offentlige myndigheder eller i forhold til private.
 Det er således som udgangspunkt ikke en kommunal opgave at udføre  

 slamsuger- og spulerarbejder for private.
 Hertil udtalt, at det dog er fast antaget i de kommunale  

 tilsynsmyndigheders praksis, at en kommune for at undgå værdispild - lovligt  

 kan afsætte eventuelle biprodukter fra kommunal virksomhed, samt i et vist  

 omfang udnytte overkapacitet og således varetage opgaver, der normalt ikke er  

 kommunale.
 Efter de kommunale tilsynsmyndigheders praksis stilles der visse  

 betingelser for udnyttelse af overkapacitet.
 Det er således bl.a en betingelse, at den pågældende kommunale  

 aktivitet ikke er dimensioneret med det formål at opnå mulighed for at  

 varetage opgaver, der normalt ikke er kommunale, samt at overkapaciteten af  

 hensyn til løsningen af den kommunale opgave ikke kan afskaffes.
 Der indgår endvidere, som element i tilsynsmyndighedernes afgørelse,  

 en vurdering af, om opgaven i øvrigt varetages på rimelig måde af private  

 erhvervsdrivende.
 Udtalt, at der efter Indenrigsministeriets opfattelse ikke foreligger  

 grundlag for sikre antagelser af, hvor langt kommuners adgang til at udføre  

 opgaver for andre - ud fra overkapacitetssynspunkter - kan udstrækkes.
 I den konkrete sag er ministeriet dog mest tilbøjelig til at mene, at  

 en kommunes udførelse af slamsuger- og spulearbejder er lovlig ud fra  

 overkapacitetssynspunkter.
 Der er herved navnlig langt vægt på, at både slamsugerens og  

 spulervognens kapacitet er fastsat ud fra behovet i forbindelse med kommunens  

 løsning af opgaver i tilknytning til det offentlige kloaknet m.v., at  

 kapaciteten ikke vil kunne nedbringes ved at undlade at udføre opgaverne for  

 private kunder, samt at der ikke er grundlag for at antage, at kommunen  

 opretholder en kapacitet, der er større end nødvendig af hensyn til løsning  

 af de kommunale opgaver.
 Endvidere udtalt, at en kommune generelt dels er forpligtet til at  

 handle økonomisk forsvarligt i alle dispositioner, dels ikke uden lovhjemmel  

 må yde støtte til enkeltpersoner, samt at en kommune ikke må påføre private  

 en urimelig konkurrence.
Hertil udtalt, at en kommune således må foretage en prisfastsættelse  

 ud fra almindelige forretningsprincipper, hvorved forstås at kommunen mindst  

 skal have dækning for samtlig de omkostninger, der er forbundet med  

 opgavevaretagelsen.
Omkostningernes størrelse skal beregnes så realistisk som  

 muligt.
Dette indebærer, at beregningen ikke må ske på grundlag af  

 oplysninger, der ikke længere er aktuelle, og som medfører, at der fastsættes  

 priser, der er lavere end det, anvendelsen af aktuelle oplysninger ville  

 medføre.
Der skal således med regelmæssige mellemrum foretages de  

 prisjusteringer, ændringer i omkostningsgrundlaget giver anledning til.
 Prisen skal endvidere fastsættes, så den mindst svarer til  

 markedsprisen for den pågældende varer eller tjenesteydelse.
 Endelig udtalt, at det forhold, at aftagere af kommunale ydelser, der  

 sælges ud fra overkapacitetssynspunkter, i en vis forstand måske kan hævdes  

 at have betalt for udførelse af den kommunale hovedopgave - og dermed også  

 til det materiel m.v., der anvendes til levering af de omhandlede ydelser -  

 efter Indenrigsministeriets opfattelse ikke fritager kommunen fra ved  

 prisfastsættelsen at medregne beløb til forrentning og afskrivning af det  

 pågældende materiel.
Sønderborg Kommune Rådhuset Rådhustorvet 10 6400 Sønderborg Ved brev af 22. juni 1993 har Danske vognmænd - på vegne af  

 organisationens medlem Simon Moos A/S - anmodet om Indenrigsministeriets  

 bemærkninger til en udtalelse af 29. marts 1993 fra Tilsynsrådet for  

 Sønderjyllands Amt vedrørende lovligheden af Sønderborg Kommunes udførelse af  

 slamsuger- og spulearbejder for private kunder.
 Sagens baggrund er følgende:
Ved brev af 27. maj 1992 rettede Simon Moos A/S henvendelse til den  

 daværende indenrigsminister i anledning af en annonce fra Sønderborg Kommune,  

 hvori kommunen tilbød at udføre slamsuger- og spulerarbejder for private.
I  

 brevet var bl.a. anført følgende:
 »Det fremgår af denne annonce, at Sønderborg Kommune tilbyder at  

 udføre slamsuger- og spulerarbejde for private til en timepris på kr. 456,25  

 incl. moms (kr. 365,00 excl. moms).
Da denne pris ligger langt under den pris, som Danske Vognmænd angiver som  

 vejledende i sin priskurant, mener vi, at Sønderborg Kommune påfører os en  

 illoyal konkurrence.
Simon Moos A/S er et vognmandsfirma med slamsuger- og  

 spulerbiler, der udfører de ydelser for kommuner, erhverv og private, som  

 Sønderborg kommune nu tilbyder erhverv og private.
Den i annoncen nævnte pris  

 dækker end ikke de variable omkostninger, såsom lønninger til 2 chauffører,  

 brændstof, reparation og vedligeholdelse, forsikringer, vægtafgift,  

 administration etc.). Forrentning og afskrivninger, som private firmaer skal  

 regne med, indgår slet ikke i kommunens prissætning.
 Det er klart, at kommunens tilbud fjerner en stor del af vort  

 kundeunderlag og dermed en indtjening, der nødvendig for de  

 driftsomkostninger, vi som et privat foretagende må afholde, men som kommuner  

 i stor udstrækning kan se bort fra.
 Kommunens tilbud om week-end arbejde til kr. 800-900 pr. 1 1/2 time  

 (mellem kr. 533 og 600 pr. time) kan slet ikke dække de overenskomstmæssige  

 udgifter i.f.m. overarbejde, som vel også må gælde for kommuner.
 ... vi kan umuligt tage konkurrencen op med en kommune, der udnytter sin  

 maskinparks ledige timer, når prisen på disse timer fastsættes udfra de  

 merdriftsomkostninger, som arbejdet medfører, dvs. løn, brændstof og evt.  

 reparation og vedligehold.
Sønderborg Kommunes biler har lastevne på 8 m3. Ifølge priskuranten, som  

 vi følger, skulle prisen pr. time være kr. 608,00 excl. moms, når der udføres  

 slamsugning, og kr. 688,00 excl. moms, når der udføres både slamsugning og  

 højtryksspuling.« Af den som bilag til brevet vedlagte annonce fra  

 »Ugeavisen/Alsingeren« fremgår bl.a. følgende:
 »Teknisk forvaltnings to store, orange specialkøretøjer ses alle  

 vegne - de løser opgaver under jorden både for kommunen og for private.
 Spulevognen holder kloaksystemet i gang ved at fjerne urenheder og evt.  

 forstoppelser i rørene: Urenhederne spules løs og fortsætter til  

 renseanlægget, eller de føres med tilbage og suges op, alt efter  

 omstændighederne.
Spulevognen renser ikke kun de kommunale hovedledninger: Private, som har  

 problemer med stikledninger (afløb), kan bestille assistance af spulevognen.  

 Fejl på ledningerne kan også være et stort problem for husejere, som ikke har  

 tegninger over rørsystemet, men spulevognens mandskab kan bestilles til at  

 finde stikledninger fra bygninger til hovedledningen ved hjælp af en  

 »føler«, et radiometer, som kan angive, hvor der skal graves efter  

 en evt. defekt stikledning.
På den måde kan man slippe for unødvendige og  

 kostbare opgravninger. ...
Prisen pr. time er 456,25 kr. inkl. moms.
Efter den første time beregnes  

 prisen i halve timer.
Der er to mand med vognen.
I weekender, om aftenen og natten og på helligdage er prisen 800-900 kr.  

 for den første halvanden time.
Det vil normalt være muligt at skaffe een af  

 vognene inden for en time.
 Slamsugeren og spulevognen er miljøforanstaltninger på hjul: De virker som  

 en hjælp for renseanlægget ved at opsamle spildstoffer, spule rør,  

 transportere farlige væsker o.s.v...
Slamsugeren benyttes af kommunen til at tømme Sønderborgs ca. 8.000  

 regnvandsbrønde.
Desuden tømmer slamsugeren septic- og trixtanke ved  

 privatboliger og i sommerhusområder, og sand- og fedtfang for restauranter,  

 supermarkeder m.fl.
Ved miljøuheld med udslip af f.eks. olie sættes slamsugeren ind for at  

 opsamle forureningen og transportere den til behandling eller destruktion.  

 Begge køretøjer må transportere ætsende, giftige og brandfarlige stoffer.' Som bilag til brevet fra Simon Moos A/S var endvidere vedlagt et prisblad  

 fra Danske Vognmænd pr. 1. marts 1992 med takster for slamsugning og  

 højtryksspuling i kr. pr. time (excl. moms) baseret på en variabel lasteevne  

 angivet i kubikmeter samt en fast betjening på 2 mand.
Af prisbladet fremgår  

 bl.a. følgende:
»Takster for slamsugning og højtryksspuling Takster pr. 1/3 1992 i kr. pr. time (excl. moms) Ved opsugning og kørsel med brandfarlige og/eller giftige stoffer og  

 væsker beregnes et tillæg på 20 % af slamsugertaksterne.« Af et ligeledes vedlagt afsnit om prisfastsættelse fra Danske Vognmænds  

 priskurant af 1. november 1991 fremgår bl.a. følgende:
 »I tilfælde, hvor priskurantens takster ikke anvendes, men hvor der  

 med transportkøber aftales særlige transportpriser, f.eks. i form af en  

 akkordtakst, beregnes denne pris på grundlag af de til transportopgaven  

 medgåede totale omkostninger med tillæg af fortjeneste til dækning af  

 indehaverløn (ud over en chaufførløn), finansielle renter og hensætning til  

 videreudvikling og konsolidering.
 De omkostninger, der kan henføres direkte til en konkret transportopgave  

 er følgende:
Faste omkostninger (tidsafhængige) - værdiforringelse (afskrivning) - forrentning af investeret kapital - vægtafgift - forsikringer - chaufførløn - arbejdsmarkedsbidrag - sikkerhedsbeklædning - generalomkostninger Variable omkostninger (kilometerafhængige) - brændstofforbrug - motorolieforbrug - dækforbrug - forbrug af andre smøremidler m.v.
- reparation« Ved brev af 11. juni 1992 fremsendte Indenrigsministeriet kopi af  

 henvendelsen fra Simon Moos A/S af 27. maj 1992 til Tilsynsrådet for  

 Sønderjyllands Amt med anmodning om, at tilsynsrådet behandlede sagen,  

 eftersom det almindelige tilsyn med kommunerne varetages af de tilsynsråd,  

 der er nedsat for hvert amt.
 Ved brev af 17. juni 1992 anmodede tilsynsrådet Sønderborg Kommune om en  

 udtalelse til brug for rådets vurdering af sagen.
 Ved brev af 21. september 1992 fremsendte Sønderborg Kommune under  

 henvisning til tilsynsrådets brev af 17. juni 1992 udskrift af byrådets  

 beslutningsprotokol, punkt 15, fra et møde afholdt den 16. september 1992,  

 kopi af brev af 27. maj 1992 fra Simon Moos A/S til indenrigsministeren, samt  

 et notat af 19. august 1992 fra kommunens tekniske forvaltning.
 Af udskriftet fra beslutningsprotokollen fremgår bl.a. følgende:
 »Som det fremgår af notat af 10. august 1992, er der i kommunens  

 timepris taget højde for de faste og variable udgifter.
 Det er derfor ukorrekt, når det anføres i Simon Moos« skrivelse, at  

 kommunen udnytter vognenes ledige timer med en timepris udfra  

 merdriftsomkostninger til løn, brændstof, vedligehold m.m.
Som det fremgår af vor timeberegning, er også de faste omkostninger  

 medtaget i timeprisen, som iøvrigt er den samme, uanset om vi arbejder med  

 private eller kommunale opgaver.
Der udføres iøvrigt kun arbejde for borgere  

 og erhvervsvirksomheder bosat i Sønderborg Kommune.' Af teknisk forvaltnings notat af 19. august 1992 fremgår bl.a. følgende:
 »Det kan oplyses, at timepriserne for slamsuger og spulevogn på  

 nuværende tidspunkt er:
- 456,82 kr./t på hverdage fra 7.00 - 19.00, bemanding 2 personer (excl.  

 moms 365,45 kr./t), - 800,20 kr./t på hverdage fra 19.00 7.00 samt på søn- og helligdage,  

 bemanding 1 person (excl. moms 640,16 kr./t).
 Timepriserne er fastsat med henblik på fuld omkostningsinddækning på:
- mandskabslønninger - reparation og vedligeholdelse af vognene - brændstofudgifter - faste udgifter og gebyrer - effektive driftstimer - samt et mindre beløb til dækning af faste udgifter på materielgård til  

 vedligeholdelse og leje af garage, vaskepladsfaciliteter m.v.
 I regnskabsåret 1991 var der følgende udgifter forbundet med driften af  

 slamsuger og spulevogn:
 Spulevogn:
Vognen har kørt 251 dage a ca. 7 timer = 1.757 timer Det medfører en timepris på 494.219,72 kr. : 1.757 = 281.30 kr./t I relation til den fastsatte timepris på 365,45 kr. giver det et overskud  

 på 84,15 kr./t, som er til rådighed for garageleje, udgifter til vaskeplads  

 m.m.
 Slamsuger:
Vognen har kørt 251 dage a ca. 7 timer = 1.757 timer Det medfører en timepris på 504.654,69 kr. : 1.757 = 287,23: kr./t I relation til den fastsatte timepris på 365,45 kr. giver det et overskud  

 på 78,22 kr./t, som er til rådighed for garageleje, udgifter til vaskeplads  

 m.v.
 Timepriserne på slamsuger og spulevogn er iøvrigt sammensat således for  

 1992:
Normaltime Den meget effektive udnyttelse af spule- og slamsugervognene medfører - på  

 grundlag af det høje antal driftstimer - at timeprisen kan holdes på det  

 relativt lave niveau, set i relation til en privat entreprenør.
Det skal bemærkes, at der ikke er medtaget beløb til afskrivning og  

 henlæggelse til anskaffelse af nye vogne, idet der ikke er mulighed for dette  

 i det kommunale regnskabssystem.« Ved brev af 30. september 1992 fremsendte tilsynsrådet Sønderborg Kommunes  

 brev af 21. september 1992 til Simon Moos A/S med anmodning om selskabets  

 eventuelle bemærkninger hertil.
 Ved brev af 17. oktober 1992 til tilsynsrådet anførte Simom Moos A/S bl.a.  

 følgende:
»I protokoludskriftet fra Sønderborg Kommune fremgår, at der i  

 kommunens timepris er taget højde for både faste og variable udgifter.
I  

 notat fra Teknisk Forvaltning fremgår en beregning af timepris for spulevogn  

 og slamsugervogn og heraf fremgår alene som faste omkostninger forsikring og  

 vægtafgift (spulevognen er fritaget for vægtafgift ?).
En slamsuger/spuler af den størrelse Sønderborg kommune anvender, belaster  

 et regnskab med et beløb i størrelsesordenen 240 tkr. årligt til forrentning  

 og afskrivning. (Indkøbsprisen er iflg.
Danske Vognmænd ca. 1.2 mill.) For at drive en slamsugervirksomhed kræves der et ikke ubetydeligt  

 administrativt beredskab og Sønderborg Kommune har efter vor opfattelse ikke  

 følgende omkostninger med i kalkulationen:
Variable omkostninger - Afgift til losseplads for bortskaffelse af slam - Vand til spuling af ledninger - Sikkerhedsbeklædning, uddannelse af medarbejdere, sygeløn og andre  

 lønafhængige omkostninger - Dagligt vedligehold af biler (vask osv.) Hertil kommer, at brændstofs-, forsikrings- og reparationsomkostninger  

 forekommer meget lave.
Når man betænker, at kommunen iflg. sin egen  

 redegørelse udnytter sine køretøjer meget effektivt med et meget højt antal  

 driftstimer, forekommer specielt brændstofomkostningerne meget lave, ligesom  

 der ikke figurerer omkostninger til f.eks. dæk.
Eksempelvis kalkulerer Danske  

 Vognmænd med et brændstofforbrug ved 1616 driftstimer/år på kr. 86 tkr.  

 (Efter afgiftsomlægningen 111 tkr.). Sønderborg Kommune kalkulerer med et  

 brændstofforbrug på kr. 39.488,- ved et effektivt (?) driftstimeforbrug på  

 1757 timer.
Iflg.
Danske Vognmænds priskalkulationer er der til en slamsuger/spuler på  

 8 (m3) regnet med reparationsomkostninger på over 120 tkr/år, et beløb vi i  

 vor virksomhed kan nikke genkendende til.
På trods af, at kommunen anfører,  

 at den udnytter sine køretøjer mere effektivt end private entreprenører, har  

 man altså ikke reeparations- og vedligeholdelsesomkostninger, der står i  

 fornuftig relation til den meget høje udnyttelse.
Faste omkostninger - Forrentning og afskrivning af vognpark - Garage- og pladsleje - Løn til formand for at lede og fordele arbejdet - Løn til personale i ordremodtagelse, fakturering, rykning af debitorer,  

 bogføring mv.
- Annoncering - EDB-omkostninger, revision - Porto og kontorhold - osv.
 Nævnte omkostninger er alle omkostninger, som det private erhvervsliv  

 afholder og som skal medtages i kalkulationerne og herudover skal der  

 medtages en fortjeneste til sikring af den fremtidige drift.
Med hensyn til prisberegningen kan det iøvrigt bemærkes, at Danske  

 Vognmænd foretager prisberegningen i forhold til de aktuelle  

 omkostningssatser, d.v.s. de satser, der aktuelt er gældende pr. 1. oktober  

 1992 for den priskurant, der er gældende pr. 1. oktober 1992. Sønderborg  

 Kommune foretager derimod sin beregning i forhold til de afholdte udgifter i  

 foregående regnskabsår - aktuelt 1991. Dette giver i sig selv en  

 konkurrenceforvridning og vil bevirke, at kommunen fx ikke får dækket  

 udgifterne til den stigning, der har været i brændstofomkostningerne pr. 1.  

 oktober 1992 som følge af afgiftsomlægningerne.
Tilsvarende forhold gør sig  

 gældende for overenskomstmæssige stigninger i timelønnen.« Ved brev af 26. oktober 1992 fremsendte tilsynsrådet brevet af 17. oktober  

 1992 fra Simon Moos A/S til Sønderborg Kommune med anmodning om en udtalelse.
Ved brev af 16. februr 1993 fremsendte Sønderborg Kommune til  

 tilsynsrådet, under henvisning til tilsynsrådets brev af 26. oktober 1992, et  

 notat af 21. januar 1993 fra kommunens tekniske forvaltning.
Af notatet  

 fremgår bl.a. følgende:
»2. Vedr. variable omkostninger a.
Afgift til losseplads for bortskaffelse af slam.
Såfremt der opsuges materialer som olie og kemikalier eller sten og sand,  

 hvor kommunen direkte har udgift til SMOK eller til losseplads, påføres  

 udgiften regningen enten som et særskilt beløb eller ved at f.eks.
SMOK  

 fremsender regning direkte til kunden.
Opsuges der slam fra septiktank eller  

 fedt og lignende, tilledes dette renseanlægget.
Her har kunden allerede  

 betalt for behandlingen via vandafledningsafgiften.
b.
Vand til spuling af ledninger.
For bl.a. at spare på drikkevandet har kommunen for ca. 5 år siden  

 nedgravet en tank ved Centralrenseanlægget.
Tanken forsynes med vand fra en  

 nærliggende grøft/dræn og har - bortset fra sommeren 1992 - fuldt ud forsynet  

 såvel spulevogne som fejemaskiner med brugsvand.
Tanken rummer 50 (m3).
 Der er således ingen udgift til vand til spuling af ledninger.
c.
Sikkerhedsbeklædning, uddannelse af medarbejdere, sygeløn og andre  

 lønafhængige omkostninger.
På dette punkt har Simon Moos delvist ret.
Pr. 1. oktober blev lønninger  

 incl. de ovenfor nævnte omkostninger gennemgået i Teknisk Forvaltning.  

 Gennemgangen viste en underkalkulering på 6,78 kr./t, der primært var  

 fremkommet ved overenskomstmæssige forhold.
Prisen er efterfølgende blevet  

 justeret med 6,78 kr./t.
d.
Dagligt vedligehold af biler (vask o.s.v.).
I notatet er der regnet med en gennemsnitlig køretid på 7 timer dagligt.  

 Der resterer således 2 timer ugentligt til vask og vedligehold.
Dette er nok  

 lige i underkanten af det faktiske forbrug.
Imidlertid er det således, at  

 kommunen ved »arbejde for fremmed regning« som minimum debiterer  

 kunden 1 time på regningen.
Dette giver ofte noget »tjent tid«.  

 Sammenholdes denne »tjente tid« med de 2 ugentligt afsatte timer,  

 passer timefordelingen igen.
Denne praksis med et  

 »minimum«-timeforbrug ved en arbejdsopgave praktiseres i øvrigt i  

 langt de fleste service- og håndværkerfirmaer.
 3. Brændstofs-, forsikrings- og reparationsomkostninger.
 De i notatet anførte udgifter, der er forbundet med driften af de enkelte  

 vogne, er de faktiske udgifter til drift i 1991. Kalkulationsmetoden for  

 Danske Vognmænd vedrørende brændstofforbrug kender vi ikke.  

 Brændstofforbruget i kommunens vogne er imidlertid en kendsgerning, der kan  

 dokumenteres.
Danske Vognmænds metode til priskalkulation for reparationsomkostninger  

 kender vi heller ikke.
De i notatet anførte reparationsomkostninger er vore  

 reelle og dokumenterbare omkostninger.
 4. Spørgsmålet om den høje udnyttelse af kommunens vogne.
Som Simon Moos ganske rigtigt anfører, udnytter kommunen sine køretøjer  

 mere effektivt, end mange private entreprenører har mulighed for.
Netop dette  

 forhold bevirker, at timeprisen kan holdes på et fornuftigt niveau.
Den lave  

 timepris er således ikke et udtryk for skjulte udgifter til drift af  

 slamsuger og spulevogn, men vidner derimod om en god og sund kombination i  

 samspillet omkring løsningen af offentlige og private arbejdsopgaver med  

 spulevogn/slamsuger.
 5. Faste omkostninger.
Som det fremgår af notatet, er der for spulevognens vedkommende et  

 rådighedsbeløb på 84,15 kr./t og for slamsugerens vedkommende et beløb på  

 78,22 kt./t til dækning af nogle af de faste omkostninger.
Dette beløb er  

 ikke stort nok til dækning af samtlige omkostninger som anført i Simon Moos's  

 skrivelse.
Forholdet ændrer dog ikke meget i prisforskellen mellem firma  

 Simon Moos og Sønderborg Kommune, idet kommunen hidtil har haft en bemanding  

 med 2 mand.
Forskellen i bemandingen på spulevognen ligger primært i, at  

 kommunens spulevogn er en årgang 1981 uden f.eks. fjernbetjening og andre  

 mere moderne indretninger.
I januar 1993 vil spulevognen imidlertid få foretaget nogle tekniske  

 ændringer, således at bilen fremover primært kan bemandes med 1 mand.
Det kan  

 ved spuleopgaver på hovedledningssystemet - primært af sikkerhedsmæssige  

 årsager - stadig være nødvendigt at bemande vognen med 2 mand.
Ved stort set  

 alle private opgaver er dette dog ikke længere nødvendigt.
Derved spares  

 udgiften til den ene mand på spulevognen med en tilsvarende prisreduktion til  

 følge.
 Taksterne for slamsugeren er således pr. 1. januar 1993 446 kr./t. excl.  

 moms og for spulevognen 328 kr./t excl. moms.
 Ved disse timepriser er samtlige udgifter samt lille overdækning  

 indregnet.
I priserne er ikke indregnet afskrivninger, da bilerne alene betjener  

 borgere og erhvervsliv i Sønderborg Kommune, der over kloakforsyningens drift  

 i forvejen har betalt vognene.' Tilsynsrådet for Sønderjyllands Amt behandlede sagen i et møde den 29,.  

 marts 1993. Af udskrift af protokollen fremgår, at rådet vedtog følgende:
 »Tilsynsrådet finder det ikke sandsynliggjort, at kommunen har  

 overdimensioneret sin kapacitet med henblik på at kunne betjene private  

 kunder.
 Tilsynsrådet finder heller ikke noget grundlag for at tilsidesætte  

 kommunens kalkulation som berigtiget i notatet af 21. januar 1993.
Man foretager derfor ikke videre i sagen.« Som nævnt indledningsvis anmodede Danske Vognmænd ved brev af 22. juni  

 1993 på vegne af organisationens medlem Simon Moos A/S om  

 Indenrigsministeriets bemærkninger til tilsynsrådets udtalelse af 29. marts  

 1993. Af brevet fremgår bl.a. følgende:
 »Ved notater af henholdsvis den 19. august 1992 og 21. januar 1993  

 har Sønderborg Kommune redegjort for beregningen og har i begge notater bl.a.  

 fremhævet, at der ikke er medtaget beløb til afskrivning og henlæggelse, da  

 der ifølge kommunen ikke er mulighed derfor i det kommunale regnskabssystem.
 Som det fremgår af vedlagte kopi af udskrift, traf Tilsynsrådet den 29.  

 marts afgørelse om, at tilsynsrådet ikke finder, at kommunen har  

 overdimensioneret sin kapacitet med henblik på at kunne betjene sine kunder,  

 ligesom rådet ikke finder, at der er noget grundlag for at tilsidesætte  

 kommunens kalkulationer.
 DV har i anden anledning modtaget kopi af en af Indenrigsministeriet  

 truffet afgørelse om Sønderjyllands Amtskommunes salg af asfalt til andre  

 kommuner, amtskommuner og private .....
 Af denne afgørelse har Indenrigsministeriet vedrørende amtskommunens  

 prisberegning fremhævet, at amtskommunen skal fastsætte sine priser således,  

 at de som minimum dækker amtskommunens samlede udgifter til opgaverne, heri  

 indregnet forrentning og afskrivning af anlæg og driftsmateriel m.v.
 Det er på baggrund heraf umiddelbart DVs opfattelse, at Sønderborg  

 Kommunes tilbud er konkurrenceforvridende i forhold til private  

 erhvervsdrivende.
 Udover at Sønderborg Kommune også bør medtage forrentning og afskrivninger  

 ved beregning af priser, er det ligeledes vor opfattelse, at der i kommunens  

 beregning mangler udgifter til generalomkostninger (herunder administration  

 m.v.), sikkerhedsbeklædning og dæk.
 Dertil kommer, at brændstof-, forsikrings- og reparationsomkostningerne er  

 meget lavt sat.
Endelig skal det bemærkes, at Sønderborg Kommune har foretaget sin  

 beregning i forhold til de afholdte udgifter i foregående regnskabsår,  

 hvilket giver konkurrenceforvridning.
Kommunen får f.eks. ikke dækket  

 udgifterne pr. 1. oktober 1992 som følge af afgiftsomlægningerne.« Ved brev af 24. juni 1993 fremsendte Tilsynsrådet for Sønderjyllands Amt,  

 efter at tilsynsrådet fra Danske Vognmænd havde modtaget genpart af  

 organisationens brev af 22. juni 1993 til Indenrigsministeriet, sagens akter  

 til ministeriet med bemærkning om, at Danske Vognmænds henvendelse til  

 ministeriet ikke gav tilsynsrådet anledning til at genoptage sagen til  

 fornyet behandling, og at tilsynsrådet kunne henholde sig til sin udtalelse  

 af 29. marts 1993.
 Ved brev af 21. december 1993 anmodede Indenrigsministeriet tilsynsrådet  

 om supplerende oplysninger, herunder vedrørende tilsynsrådets udtalelse om,  

 at rådet fandt det sandsynliggjort, at kommunen havde overdimensioneret sin  

 kapacitet med henblik på at kunne betjene private kunder, samt oplysninger  

 om, hvilke prisberegningsprincipper tilsynsrådet havde lagt til grund for sin  

 udtalelse om, at der ikke fandtes grundlag for at tilsidesætte kommunens  

 priskalkulation.
 I anledning af Indenrigsministeriets henvendelse anmodede tilsynsrådet ved  

 brev af 28. december 1993 Sønderborg Kommune om en supplerende udtalelse til  

 brug for rådets vurdering af sagen.
 Ved brev af 8. februar 1994 til tilsynsrådet anførte Sønderborg Kommune  

 bl.a. følgende:
»Ad 1 Størrelsen og kapaciteten af kommunens slamsuger og spulevogn er fastsat  

 ud fra de opgaver, som vedligeholdelse af det offentlige kloaknet, renseanlæg  

 m.v. nødvendiggør.
 Det er her for spulevognens vedkommende ledningernes størrelse, der er med  

 til at fastlægge kapaciteten.
Ud over de daglige rutineopgaver giver akutte tilstopninger, ledningsbrud  

 m.v. øgede arbejdsopgaver, som ofte medfører, at vognene anvendes mere end en  

 normal arbejdsdag.
Overkapaciteten er derfor kun periodisk.
 Et forbud mod at udføre arbejde for borgere og erhvervsliv i Sønderborg i  

 det omfang, der er kapacitet hertil, vil ikke medføre kommunale slamsugere og  

 spulevogne med mindre kapacitet.
Ad 2 Kommunen har i 1993 udført i alt 685 spule- og/eller slamsugeropgaver for  

 private.
Dette svarer til et gennemsnit på 2,71 opgaver pr. dag med et  

 gennemsnitligt timeforbrug på 2,04 timer pr. dag eller 1 time pr. dag pr.  

 vogn. timeforbruget er i øvrigt ikke jævnt fordelt over årets dage.
Ad 3 Udgifterne til dæk er indregnet i posten »reparation og  

 vedligeholdelse af vognene«.
Udgifterne til sikkerhedsbeklædning er  

 indregnet i mandskabslønningerne.
Udgifterne til administration er indeholdt  

 i dækningsbeløbet på henholdsvis 84,15 kr. for spulevognen og 78,22 kr. for  

 slamsugeren.
Vedrørende beregning af prisstigningerne er der i den pris, der fastsættes  

 hvert år omkring årsskiftet, taget højde for såvel det gældende prisniveau  

 som en rimelig regulering af priserne på brændstof.
Såfremt der måtte komme  

 større forudsete stigninger, vil prisberegningen blive vurderet med henblik  

 på en evt. korrektion.
Vedrørende spørgsmålet om bidrag til forrentning og afskrivning henvises  

 til notat af 21. januar 1993, sidste afsnit, hvor der er anført: »I  

 priserne er ikke indregnet afskrivninger, da bilerne alene betjener borgere  

 og erhvervsliv i Sønderborg Kommune, der over kloakforsyningens drift i  

 forvejen har betalt for vognene«.
I det eksempel, der er nævnt i DV's  

 skrivelse af 22. juni 1993, er der tale om salg til andre kommuner,  

 amtskommuner m.v.
Der er således ikke sammenlignelighed, idet slamsuger og  

 spulevogn i Sønderborg Kommune alene er beskæftiget med vedligeholdelse af  

 kloaknettet i Sønderborg.
Ad 4 Kommunen finder stadig, at det - alt taget i betragtning - er fornuftigt  

 for samfundet, at overskydende kapacitet kan anvendes af borgere og  

 erhvervsliv i Sønderborg.
En nyttiggørelse af de to vognmandskabers viden og engagement på  

 miljøområdet ud over selve vognmandshandlingen er også en faktor, som bør  

 værdsættes og som kommer samfundet til gode.' Ved brev af 14. februar 1994 udtalte tilsynsrådet bl.a. følgende i  

 anledning af Indenrigsministeriets henvendelse:
 »Tilsynsrådet skal udover det i kommunens besvarelse oplyste bemærke,  

 at der ved rådets vedtagelse på mødet den 29. marts 1993 ikke er benyttet  

 bestemte kalkulationsprincipper, men tilsynsrådet har på grundlag af de  

 foreliggende oplysninger fundet, at man ikke havde mulighed for at  

 tilsidesætte kommunens beregning af grundlaget for prisfastsættelsen.
 Som det fremgår af udskriften af tilsynsrådets beslutningsprotokol, har  

 tilsynsrådet overvejet - men forkastet - et forslag om eventuelt at lade  

 prisberegningen vurdere af Kommunernes Revisionsafdeling.
»Danske Vognmænds« skrivelse giver ikke tilsynsrådet anledning  

 til at optage sagen til fornyet henvendelse.' Ved brev af 31. januar 1995 anmodede Indenrigsministeriet Miljø- og  

 Energiministeriet om en udtalelse om, hvorvidt der i den lovgivning, som  

 henhører under Miljø- og Energiministeriet, er hjemmel til eller noget til  

 hinder for, at Sønderborg Kommune udfører slamsuger- og spulearbejder for  

 private, samt om, hvorvidt en kommune i henhold til miljølovgivningen er  

 forpligtet til at opretholde en bestemt teknisk eller bemandingsmæssig  

 kapacitet med henblik på løsningen af opgaver vedrørende den offentlige  

 kloakforsyning m.v.
 Ved brev af 2. marts 1995 udtalte Miljøstyrelsen bl.a. følgende:
»Kommunalbestyrelsen kan i medfør af § 40 i bekendtgørelse nr. 310 af  

 25. april 1994 om spildevandstilladelser m.v. efter miljøbeskyttelseslovens  

 kapitel 3 og 4 bestemme, at der i hele kommunen eller dele af denne skal  

 gennemføres fælles bortskaffelse af slam fra bundfældningstanke.
I så fald er  

 enhver grundejer forpligtet til at gøre brug af ordningen.
Efter § 43 i ovenfornævnte bekendtgørelse er det kommunalbestyrelsen, der  

 administrerer og forestår tømningsordningen.
Kommunalbestyrelsen kan vælge  

 helt eller delvist at lade bl.a. arbejdet med slamsugning og spuling udføre  

 af private entreprenører, dog således at det samlede årlige tømningsbidrag  

 for ordningen opkræves af kommunalbestyrelsen.
 På baggrund af Sønderborg kommunes skrivelse til Tilsynsrådet for  

 Sønderjyllands Amt af 8. februar 1994 må det antages, at en sådan  

 obligatorisk tømningsordning ikke er etableret i Sønderborg kommune.
 Bortset herfra er adgangen for kommunerne til, at udføre slamsuger- og  

 spulearbejde ikke i øvrigt reguleret i Miljø- og Energiministeriets  

 lovgivning. ....
Miljø- og Energiministeriets lovgivning pålægger ikke kommunalbestyrelsen  

 at opretholde en bestemt kapacitet i teknisk og bemandingsmæssig henseende.  

 Det antages derimod, at det er nødvendigt, at kommunerne som driftsherrer  

 opretholder et vist beredskab i forbindelse med spildevandsanlæg med henblik  

 på at minimere risikoen for forurening som følge af driftsforstyrrelser eller  

 uheld.
Men omfanget og karakteren af dette beredskab er ikke lovreguleret,  

 hverken i teknisk eller bemandingemæssig henseende.« Den 30. juni 1995 har Sønderborg Kommune over for Indenrigsministeriet  

 telefonisk oplyst, at opgaveudførelsen ikke sker på grundlag af en sådan  

 obligatorisk tømningsordning.
 Indenrigsministeriets udtalelse:
Indenrigsministeriet skal indledningsvis udtale, at det tilsyn, som de  

 kommunale tilsynsmyndigheder udøver over for kommunerne, er et retligt  

 tilsyn.
Det betyder, at tilsynet kun omfatter spørgsmål om, hvorvidt der er  

 sket en tilsidesætelse af lovgivningen, herunder offentligretlige  

 retsgrundsætninger, jf. § 61 i lov om kommunernes styrelse (jf.  

 lovbekendtgørelse nr. 526 af 22. juni 1993, som senest ændret ved lov nr. 380  

 af 14. juni 1995).
 De kommunale tilsynsmyndigheder kan således ikke tage stilling til  

 spørgsmål om hensigtsmæssigheden af kommunernes sagsbehandling eller til  

 spørgsmål vedrørende skønsudøvelse, så længe skønnet udøves inden for de  

 rammer, der følger af lovgivningen.
Indenrigsministeriet er ikke almindelig klageinstans i forhold til  

 tilsynsrådene.
Ministeriet tager dog sager op til vurdering, såfremt  

 ministeriet har grund til at antage, at den retsopfattelse, som et tilsynsråd  

 har givet udtryk for, er urigtig eller hviler på et urigtigt faktisk  

 grundlag, jf. § 61 a i lov om kommunernes styrelse.
Indenrigsministeriet  

 tager således ikke stilling til tilsynsrådenes sagsbehandling, herunder  

 spørgsmål om, hvorvidt sagsbehandlingen er i overensstemmelse med god  

 forvaltningsskik.
 Indenrigsministeriets udtalelse er på baggrund af Danske Vognmænds brev af  

 22. juni 1993 opdelt i følgende to punkter:
 1. Sønderborg Kommunes adgang til at udføre slamsuger- og spulearbejder  

 for private.
 2. Prisfastsættelsen.
 1. Sønderborg Kommunes adgang til at udføre slamsuger- og spulearbejder  

 for private.
 Som det fremgår af det ovenfor anførte, er der ikke hjemmel i Miljø- og  

 Energiministeriets lovgivning til, at en kommune kan udføre slamsuger- og  

 spulerarbejder af den omhandlede karakter for private kunder.
 Da Indenrigsministeriet lægger til grund, at der heller ikke i øvrigt er  

 lovhjemmel til, at kommuner kan udføre sådanne slamsuger- og spulerarbejder  

 for private, må spørgsmålet om, hvorvidt en sådan kommunal opgaveførelse er  

 lovlig, afgøres ud fra de almindelige offentligretlige retsgrundsætninger om  

 kommunernes opgavevaretagelse.
 Ifølge disse retsgrundsætninger er det som udgangspunkt ikke en kommunal  

 opgave at drive handel, håndværk, industri og finansiel virksomhed - hverken  

 i forhold til andre offentlige myndigheder, eller i forhold til private.
 Det følger af ovennævnte udgangspunkt, at det som udgangspunkt heller ikke  

 er en kommunal opgave at udføre slamsuger- og spulerarbejder for private.
Det er dog fast antaget i de kommunale tilsynsmyndigheders praksis og i  

 den juridiske litteratur, at en kommune - for at undgå værdispild - lovligt  

 kan afsætte eventuelle biprodukter fra kommunal virksomhed samt i et vist  

 omfang kan udnytte overkapacitet og således varetage opgaver, der normalt  

 ikke er kommunale.
Der er imidlertid ikke enighed i den juridiske litteratur  

 om, hvor langt kommuners adgang til at udføre opgaver for andre ud fra  

 overkapacitetssynspunkter kan udstrækkes.
Efter de kommunale tilsynsmyndigheders praksis er det bl.a. en betingelse  

 for udnyttelse af overkapacitet, at den pågældende kommunale aktivitet ikke  

 er dimensioneret med det formål at opnå mulighed for at varetage opgaver, der  

 normalt ikke er kommunale, samt at overkapaciteten af hensyn til løsningen af  

 den kommunale opgave ikke kan afskaffes, jf. således Jens Garde og Jørgen  

 Mathiassen, Kommunalret, 1991, side 48 ff., Martin Basse og Oluf Jørgensen,  

 Kommunalt folkestyre, 2. udg., 1993, side 105 ff., samt Hans  

 Gammeltoft-Hansen m.fl., Forvaltningsret, 1994, side 461 ff., men modsat  

 Mogens Heide-Jørgensen, Den kommunale interesse, 1993, side 153 ff., der  

 forholder sig kritisk til de grænser for kommuners salg af overkapacitet, der  

 er fastsat i de kommunale tilsynsmyndigheders praksis.
Også Erik Harder giver  

 i Dansk Kommunalforvaltning III, 1994, side 70 ff., udtryk for en vis skepsis  

 i forhold til de antagelser, der hidtil har været lagt til grund i den  

 overvejende del af teorien og i de kommunale tilsynsmyndigheders praksis.
 Ved afgørelsen af, om en kommune lovligt kan sælge overkapacitet, indgår  

 det efter de kommunale tilsynsmyndigheders praksis endvidere som et element i  

 afvejningen, om opgaven i øvrigt varetages på rimelig måde af private  

 erhvervsdrivende.
Der foreligger efter Indenrigsministeriets opfattelse ikke grundlag for  

 sikre antagelser af, hvor langt kommuners adgang til at udføre opgaver for  

 andre ud fra overkapacitetssynspunkter kan udstrækkes.
I den foreliggende sag  

 er ministeriet dog mest tilbøjelig til at være enigt med tilsynsrådet i, at  

 Sønderborg Kommunes udførelse af slamsuger- og spulerarbejder er lovlig ud  

 fra et overkapacitetssynspunkt.
 Indenrigsministeriet har herved navnlig lagt vægt på Sønderborg Kommunes  

 oplysninger om, at både slamsugerens og spulevognens kapacitet er fastsat ud  

 fra behovet i forbindelse med kommunens løsning af opgaver i tilknytning til  

 det offentlige kloaknet m.v., og at en undladelse af at udføre opgaver for  

 private kunder ikke vil medføre, at kapaciteten kan nedbringes.
Hvad angår kravet om, at overkapaciteten ikke må kunne afskaffes af hensyn  

 til den kommunale opgave - rensning af det offentlige kloaknet m.v. -  

 tilføjes, at det ikke er en betingelse for dette kravs opfyldelse, at  

 kapacitetens omfang er fastsat ved en lovregulering.
Det er tilstrækkeligt,  

 at kapaciteten er nødvendiggjort af hensyn til løsningen af den kommunale  

 opgave.
 Efter Indenrigsministeriets opfattelse er der ikke oplysninger om forhold,  

 der giver anledning til at antage, at Sønderborg Kommune opretholder en  

 kapacitet, der er større, end løsningen af rensningsopgaver i tilknytning til  

 det offentlige kloaknet m.v. nødvendiggør.
 2. Prisfastsættelsen.
 Af de almindelige retsgrundsætninger om kommuners opgavevaretagelse følger  

 endvidere en række krav til kommuners handlemåde, der har betydning i forhold  

 til fastsættelsen af prisen for de opgaver, en kommune udfører for private ud  

 fra overkapacitetssynspunkter.
Retsgrundsætningerne indeholder således en helt generel forpligtelse for  

 kommunerne til at handle økonomisk forsvarligt i alle dispositioner, ligesom  

 det også følger af retsgrundsætningerne, at kommuner som udgangspunkt ikke  

 uden lovhjemmel må yde tilskud til enkeltpersoner eller til enkelte  

 virksomheder.
Herudover må kommuner ikke påføre private en urimelig  

 konkurrence.
I forbindelse med kommuners udførelse af opgaver for private ud fra  

 overkapacitetssynspunkter indebærer dette, at prisfastsættelsen skal ske  

 efter almindelige forretningsmæssige principper.
Prisfastsættelsen skal  

 således tage udgangspunkt i en opgørelse over de omkostninger, der er  

 forbundet med opgavevaretagelsen, og det antages i de kommunale  

 tilsynsmyndigheders praksis, at prisen mindst skal give kommunen dækning for  

 samtlige de omkostninger - direkte og indirekte - der er er forbundet med  

 opgavevaretagelsen, herunder forrentning og afskrivning af investeret anlægs-  

 og driftskapital.
 Det forhold, at kommuner ikke uden lovhjemmel må yde tilskud til  

 enkeltpersoner eller til enkelte virksomheder, og den omstændighed, at  

 kommuners opgavevaretagelse ikke må påføre private en urimelig konkurrence,  

 antages at indebære, at prisen endvidere skal fastsættes således, at den  

 mindst svarer til markedsprisen for den pågældende vare eller tjenesteydelse,  

 jf. således Jens Garde og Jørgen Mathiassen, Kommunalret, 1991, side 48 f.,  

 Martin Basse og Oluf Jørgensen, Kommunalt folkestyre, 2. udg., 1993, side 105  

 ff., og Hans Gammeltoft-Hansen m.fl., Forvaltningsret, 1994, side 476 f.
 Hvad angår spørgsmålet om, hvorvidt Sønderborg Kommune opnår fuld dækning  

 for de omkostninger, der er forbundet med den omhandlede opgavevaretagelse,  

 bemærkes, at Indenrigsministeriet må forstå de af kommunen afgivne  

 oplysninger således, at kommunen ikke medregner beløb til forrentning og  

 afskrivning ved prisfastsættelsen, men at de fastsatte priser i øvrigt giver  

 kommunen dækning for de omkostninger, der er forbundet med  

 opgavevaretagelsen.
Det fremgår af notatet af 21. januar 1993 fra kommunens tekniske  

 forvaltning, at baggrunden for, at der ikke medregnes beløb til  

 afskrivninger, er, at både slamsugeren og spulevognen kun udfører opgaver for  

 personer og virksomheder i kommunen, der i forvejen - ved bidrag til  

 kloakforsyningens drift - har betalt til de to vogne.
I kommunens brev af 8.  

 februar 1994 til tilsynsrådet henvises der tillige til denne begrundelse som  

 forklaring på, at der ikke medregnes beløb til forrentning.
 Hertil bemærkes, at det forhold, at aftagere af kommunale ydelser, der  

 sælges ud fra overkapacitetssynspunkter, i en vis forstand måske kan hævdes  

 at have betalt for udførelse af den kommunale hovedopgave - og dermed også  

 til det materiel m.v., der anvendes til levering af de ydelser, der sælges  

 som biprodukter ud fra overkapacitetssynspunkter - efter  

 Indenrigsministeriets opfattelse ikke fritager kommunen fra ved  

 prisfastsættelsen at medregne beløb til forrentning og afskrivning af det  

 pågældende materiel.
 Efter Indenrigsministeriets opfattelse er Sønderborg Kommune således  

 forpligtet til at medregne beløb til forrentning og afskrivning ved  

 fastsættelsen af priserne for udførelse af slamsuger- og spulerarbejder for  

 private kunder.
Hvad angår spørgsmålet om beregningen af de omkostninger, der anvendes som  

 grundlag for prisfastsættelsen, bemærkes, at omkostningernes størrelse skal  

 beregnes så realistisk som muligt.
Dette indebærer, at beregningen ikke må  

 ske på grundlag af oplysninger, der ikke længere er aktuelle, og som  

 medfører, at der fastsættes priser, der er lavere end det, anvendelsen af  

 aktuelle oplysninger ville medføre.
Kravet om, at prisberegningen skal ske på  

 grundlag af aktuelle oplysninger, må endvidere antages at indebære, at der  

 med regelmæssige mellemrum skal foretages de prisjusteringer, ændringerne i  

 omkostningsgrundlaget giver anledning til.
Hertil bemærkes, at Indenrigsministeriet har forstået de oplysninger,  

 Sønderborg Kommune har afgivet i brevet af 8. februar 1994 til tilsynsrådet,  

 således, at kommunen fastsætter priserne for udførelse af slamsuger- og  

 spulerarbejder een gang årligt, og at der i forbindelse med denne  

 prisfastsættelse også indgår en beregning af de reguleringer af priserne på  

 brændstof, der forventes i årets løb.
Ministeriet har endvidere forstået det  

 oplyste således, at såfremt der indtræder større uforudsete stigninger i  

 brændstofpriserne eller andre omkostningstyper, vurderes det, om dette giver  

 anledning til en umiddelbar regulering af kommunens priser for udførelse af  

 slamsuger- og spulerarbejder.
 Efter Indenrigsministeriets opfattelse sikrer denne fremgangsmåde i  

 tilstrækkeligt omfang, at prisfastsættelsen giver kommunen dækning for de  

 omkostninger, der er forbundet med opgavevaretagelsen, idet det tilføjes, at  

 ministeriet forudsætter, at kommunen ved den årlige prisregulering også tager  

 højde for forventede stigninger i andre omkostningstyper end de, der vedrører  

 brændstof.
Fastlæggelsen af, hvad der er markedsprisen for en bestemt vare eller  

 tjenesteydelse, vil ofte bero på en skønsmæssig vurdering, der sjældent giver  

 mulighed for en entydig konstatering af en bestemt markedspris.
Det antages  

 på den baggrund, at der i almindelighed må indrømmes kommunen en ikke  

 ubetydelig margin i forbindelse med udøvelsen af dette skøn.
 Såfremt Sønderborg Kommune bringer prisfastsættelsen i overensstemmelse  

 med de ovenfor anførte principper, finder Indenrigsministeriet ikke grundlag  

 for at udtale, at de herefter fastsatte priser vil ligge under markedsprisen  

 for udførelse af slamsuger- og spulerarbejder.
 Kopi af denne udtalelse er sendt til Sønderborg Kommune og Tilsynsrådet  

 for Sønderjyllands Amt, idet Indenrigsministeriet herefter forudsætter, at  

 Sønderborg Kommune bringer prisfastsættelsen ved udførelse af de omhandlede  

 opgaver i overensstemmelse med de ovenfor anførte principper.
 Indenrigsministeriet foretager herefter ikke yderligere i sagen.
