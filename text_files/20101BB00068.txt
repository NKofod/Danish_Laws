Fremsat den 9. februar 2011 af Per Ørum Jørgensen (KD) Forslag til folketingsbeslutning om en flekskontoordning som anbefalet af Familie- og Arbejdslivskommissionen Folketinget pålægger regeringen i 2012 at fremsætte forslag til lovændringer, der sikrer muligheden for aftaler på arbejdsmarkedet om en flekskontoordning, som anbefalet af Familie- og Arbejdslivskommissionen.
Bemærkninger til forslaget Man kan arbejde intenst i perioder af sit liv, f.eks. som nyuddannet, og efter at børnene er blevet store, hvorimod tiden og livskvaliteten ofte er presset i de år, hvor man har små børn, og hvor man ifølge eksperter ikke burde forhaste sig med at overlade børnene til institutioner.
På den baggrund foreslog Familie- og Arbejdslivskommissionen i 2007 en flekskontoordning, som kan gøre det nemmere for erhvervsaktive at spare penge op i perioder af arbejdslivet for at holde fri i andre.
På den måde kan forældre få tid til børnene, mens de er små og har særlig brug for nærhed og omsorg.
Ordningen kunne desuden udnyttes af personer med kritisk syge familiemedlemmer og give mulighed for ekstra uddannelse.
 Forslaget blev imidlertid ikke taget op af regeringen, som desuden ophæver den hidtidige lov om børnepasningsorlov pr. 1. juni 2011.
Kommissionen pegede på, at modellen til en flekskonto-ordning skal udarbejdes i fællesskab mellem arbejdsmarkedets parter og politikere, for at parterne kan finde den model, som mest muligt øger danske arbejdstageres mulighed for at planlægge og tilgodese balancen mellem familie- og arbejdslivet.
Det er denne proces, som nu bør igangsættes.
Af hensyn til samfundsøkonomien bør det samlede antal arbejdstimer over livet ikke falde i forhold til dagens niveau.
Dette kan løses, ved at man skal udskyde brugen af sin efterløns- og pensionsopsparing, i samme omfang som man holder fri.
 Konkret kunne flekskontoen integreres i eksisterende arbejdsmarkeds-, rate- og kapitalpensionsordninger, sådan at det bliver en betingelse for udbetaling fra disse ordninger til flekskontoordningen, at man trækker sig tilsvarende senere tilbage.
Dermed er det også nærliggende at foreslå, at reglerne for ind- og udbetalinger på en flekskonto bør læne sig op ad regelsættet for allerede eksisterende opsparingsordninger.
Såfremt skattereglerne bliver ens, dvs. uden strafafgift for tidlig udbetaling, kan man desuden nemt flytte opsparede ressourcer fra en arbejdsgiver til en anden.
Af samme grund bør opsparingen ske i penge, ikke i tid.
Da formålet med flekskontoen primært er at hjælpe forældre, så de kan få mere fritid sammen med deres små børn, vil det også være en fordel at integrere flekskontoen sådan i eksisterende opsparingsordninger, at den samlede opsparing hurtigt kan nå en brugbar størrelse.
Det vil sige, at man ikke skal vente en lang årrække, før der er midler til f.eks. et halvt års fritid.
En lang række andre forhold skal overvejes: Hvor langt varsel skal arbejdsgiveren have, før man kan holde fri med flekskontoen? Hvor længe skal man minimum og maksimum holde fri? Må ordningen bruges som supplement ved deltid? Hvor mange arbejdstagere må højst være i en friperiode samtidig på den enkelte arbejdsplads? Disse og andre forhold må arbejdsmarkedets parter som nævnt medvirke til at afklare.
Der er desuden inspiration at hente i belgisk og britisk lovgivning.
 Det afgørende er at få arbejdet med denne afklaring i gang, sådan at der politisk kan udvikles et grundlag for aftaler på arbejdsmarkedet.
Skriftlig fremsættelse Per Ørum Jørgensen (KD):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om en flekskontoordning som anbefalet af Famile- og Arbejdslivskommissionen.
(Beslutningsforslag nr.
B 68) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
