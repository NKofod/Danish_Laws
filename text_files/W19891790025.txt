 Ændring af en overkørsel til privat fællesvej fra grus til  

 flisebelægning er at sidestille med istandsættelse af vejen, som kan pålægges  

 ejeren af den tilgrænsende ejendom.
I brev af 12. september 1989 klager De over A kommunes påbud om at  

 istandsætte Deres ejendoms overkørsel til den private fællesvej P-vej.
De  

 oplyser, at kommunen efter vejsyn i maj 1989 krævede overkørslen etableret  

 efter kommunens regler for overkørsler.
De har ikke fra kommunen kunnet få  

 oplyst, hvori kravet nærmere bestod.
De henviser til lov om private fællesveje kap. 8, § 48, jfr. lov om  

 offentlige veje, kap. 6, vedrørende overkørsler til private fællesveje.
Det  

 er Deres opfattelse, at der ikke i disse bestemmelser er hjemmel til at kræve  

 ændring af en bestående overkørsel.
De har i den forbindelse oplyst, at  

 overkørslen er godkendt i forbindelse med byggeri på ejendommen i 1936, og i  

 hvert fald siden 1957 har henligget uændret.
 De ønsker oplyst med hvilken hjemmel kommunen kan afsige kendelse om  

 forbedring af Deres overkørsel.
 Det fremgår af bilagsmaterialet, at kommunen har henvist til  

 privatvejslovens § 48 og § 57, stk. 2.
Kommunen har i brev af 23. november 1989 til ministeriet fastholdt  

 kendelsen.
Det fremgår af brevet, at der er tale om en overkørsel over  

 grusfortov samt rabat.
 Det fremgår af brevet, at kommunen med brev af 18. september 1989 har  

 tilsendt Dem kommunens regler for udførelse og vedligeholdelse af overkørsler  

 samt teknisk beskrivelse af, hvorledes overkørslen skal istandsættes med  

 fliser og brosten.
 Det fremgår endvidere af bilagsmaterialet, at kommunen i forbindelse med  

 godkendelse af et garagebyggeri har stillet vilkår om, at overkørslen blev  

 istandsat, således at knækkede fliser blev udskiftet med hele fliser.  

 Overkørslen har således på det tidspunkt været anlagt med fliser.
Ministeriet kan oplyse, at efter privatvejslovens § 57, stk. 1, påhviler  

 det ejerne af de til en privat fællesvej grænsende ejendomme at holde vejen i  

 en under hensyn til færdslens art og størrelse god og forsvarlig stand.  

 Bestemmelsen omfatter ud over kørebanen også cykelstier, fortove og rabatter,  

 herunder overkørsler på disse.
Efter stk. 2 er det vejmyndigheden (kommunen),  

 der bestemmer i hvilket omfang og på hvilken måde private fællesveje skal  

 vedligeholdes og istandsættes, herunder om arbejderne skal udføres som et  

 samlet arbejde, eller at den enkelte grundejer skal udføre et nærmere fastsat  

 arbejde.
Vejmyndigheden kan således bestemme, at istandsættelsesarbejder på  

 en vej skal udføres af den grundejer, hvis ejendom grænser til den del af  

 vejen, hvorpå der skal udføres arbejde.
 Disse bestemmelser giver således kommunen hjemmel til at bestemme, at  

 overkørslen ved Deres ejendom skal istandsættes også til en højere standard  

 end forudsat i forbindelse med, at der blev givet tilladelse til at etablere  

 denne.
 Ministeriet kan endvidere oplyse, at det ved bekendtgørelse nr. 488 af 18.  

 november 1985 om begrænsning af klageadgang efter vejlovgivningen er bestemt,  

 at afgørelser efter privatvejslovens § 57 ikke kan påklages til ministeriet.  

 Ministeriet kan i disse sager alene tage stilling til, hvorvidt afgørelsen  

 har hjemmel i den pågældende bestemmelse.
Da kommunens påbud om istandsættelse af Deres overkørsel med etablering af  

 fliser og brosten som nævnt har den fornødne hjemmel i nævnte § 57, har  

 ministeriet ikke mulighed for at foretage videre i sagen.
Ministeriet skal  

 dog bemærke, at det er enig i, at kommunen i forbindelse med meddelelsen af  

 påbud om istandsættelse af overkørslen burde have oplyst Dem om, hvorledes  

 denne skulle istandsættes og derfor burde have fremsendt regulativ og teknisk  

 beskrivelse til Dem på et tidligere tidspunkt.
 Offentliggjort i VEJLOVE udgivet af DAFOLO.
