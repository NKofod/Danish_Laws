Ankestyrelsens principafgørelse O-14-91 om ortopædiske fodindlæg - hulfod - hjælpemiddel Resume:
Der kunne ydes hjælp efter bistandslovens § 58 til ortopædiske fodindlæg til personer med svært fikserede hulfødder.
Denne lidelse havde efter Ankestyrelsens opfattelse en tilsvarende sværhedsgrad som de fodlidelser, der var nævnt i Socialstyrelsens vejledning.
 Kassation:
Principafgørelsen har ikke længere vejledningsværdi Kassationsdato:
28-05-2009 Love:
Lov om social bistand - lovbekendtgørelse nr. 817 af 6. december 1990 - § 58 Vejledninger:
Socialstyrelsens vejledning nr. 1 af 14. juni 1988 om ydelse af hjælpemidler i henhold til bistandslovens § 58 - NKH 06.12.12 - Ortopædiske fodindlæg Sagsfremstilling:
 K led af svært fodrodsfald med hulfod, funktionel stivhed og skævstilling af storetåen.
 Amtsankenævnet pålagde kommunen at yde K hjælp efter bistandslovens § 58 til ortopædiske fodindlæg.
 Kommunen ankede afgørelsen med henvisning til, at attestationen i den tilgrundliggende lægeerklæring ikke opfyldte kravene i Socialstyrelsens vejledning, som ifølge Kommunernes Landsforening (KL) skulle være udtømmende.
I den nævnte erklæring var diagnosen angivet som hulfødder med funktionel stivhed og skævstilling af storetæer.
Det var desuden angivet, at der var klart behov for aflastende indlæg.
Efter indankningen indsendte kommunen en udtalelse fra KL.
Det var heri bl.a. anført, at der efter den bekendtgørelse, der var gældende indtil 1. juli 1988, ved svære grader af hulfod kunne bevilges ortopædiske fodindlæg.
Ved udarbejdelsen af den nugældende bekendtgørelse lod man hulfødder udgå.
Sagen blev antaget til principiel behandling med henblik på afgrænsning af anvendelsesområdet for § 12 i hjælpemiddelbekendtgørelsen om ortopædiske fodindlæg.
 Afgørelse:
 Ankestyrelsen fandt ud fra en lægelig vurdering, at svært fikserede hulfødder har en tilsvarende sværhedsgrad som de fodlidelser, der er nævnt i Socialstyrelsens vejledning af 14. juni 1988.
 Ankestyrelsen fandt derfor, at svært fikserede hulfødder var omfattet af Socialministeriets bekendtgørelse af 10. juni 1988, og at der til personer med disse lidelser kan ydes hjælp til ortopædiske fodindlæg i henhold til bistandslovens § 58 under forudsætning af, at de almindelige bestemmelser i bekendtgørelsens § 1 er opfyldt.
 Vedrørende det konkrete tilfælde fandt Ankestyrelsen, at der burde ydes K hjælp til ortopædiske fodindlæg.
 Ankestyrelsen lagde vægt på det oplyste om, at K led af svært fikserede hulfødder.
 Ankestyrelsen tiltrådte således amtsankenævnets afgørelse.
