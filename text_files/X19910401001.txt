 Forvaltningen ændrede i efteråret 1989 den slutlignede indkomst for  

 1987 og regulerede herefter boligstøtten nedad til 219 kr./md.
 Ankenævnet stadfæstede reguleringen, men henviste den endelige  

 fastsættelse af tilbagebetalingskravet til fornyet behandling, da den  

 forventede indkomst måske kunne være benyttet som beregningsgrundlag.
 Ankeafdelingen har den 2. oktober 1989 fra social- og  

 sundhedsforvaltningen i Ebeltoft kommune modtaget Deres klage over, at  

 forvaltningen ved brev af 22. september 1989 har nedsat Deres boligstøtte til  

 kr. 219 månedligt med tilbagevirkende kraft fra den 1. januar 1989.
 Forvaltningens brev til Dem af 22. september 1989 lyder således: »I  

 anledning af, at Deres slutopgørelse for 1987 er ændret, og at den danner  

 grundlag for beregning af Deres boligsikring i 1989, skal det herved  

 meddeles, at Deres boligsikring er ændret med virkning fra den 1. januar 1989  

 og nu beregnes efter en husstandsindkomst på kr. 231.483 - fradrag for 1  

 barn.
Herefter er De berettiget til kr. 219 pr. måned.
Der er udbetalt kr. 7.596  

 for meget for perioden 1. januar - 30. september 1989. De anmodes om at  

 indbetale dette beløb eller træffe aftale om en afdragsordning inden 10.  

 oktober 1989.
Den aktuelle boligsikring vil ikke blive udbetalt, så længe det for meget  

 udbetalte beløb ikke er indbetalt.« I Deres klage anfører De, at De ikke kan acceptere skatteforvaltningens  

 afgørelse omkring Deres slutopgørlse for 1987, og De anfører, at det er af  

 vital betydning for Deres og Deres barns økonomi, at boligstøtten opretholdes  

 indtil uoverensstemmelsen med skatteforvaltningen er afklaret.
 Af forvaltningens medsendte redegørelse fremgår, at man ikke finder  

 grundlag for at foretage ændring af den trufne afgørelse, idet  

 skatteforvaltningen har ændret Deres skatteansættelse for 1987 på grund af  

 manglende dokumentation for renteudgifter.
Af en supplerende redegørelse fremgår, at forvaltningen har fremsendt Dem  

 et oplysningsskema i november 1988 vedr. forventet indtægt i 1989, men man  

 har ikke modtaget dette skema retur.
Deres boligstøtte for 1989 er derfor  

 beregnet efter hovedreglen, nemlig på baggrund af 1987-indtægten.
Da  

 1987-indtægten er ændret af skattevæsnet er boligstøtteberegningen ligeledes  

 ændret.
Det anføres, at der ikke har været kontakt med Dem udover  

 klageskrivelsen i forbindelse med ændring af beregningen.
 Forvaltningen har telefonisk oplyst, at Deres A-indkomst for 1989 udgjorde  

 kr. 200.000 og renteudgifter kr. 4.217.
 De har modtaget kopi af forvaltningens redegørelse for sagen, men er ikke  

 fremkommet med yderligere oplysninger.
 Ankeafdelingens regnskabskonsulent har kontrolleret, at det på baggrund af  

 de indtægter og fradrag, der fremgår af den ændrede skatteansættelse er  

 korrekt beregnet, at De er berettiget til kr. 219 i boligstøtte pr. 1. januar  

 1989.
 Deres klage har været behandlet i ankenævnets møde den 6. februar 1991.
 Det fremgår af boligstøttelovens § 18, at boligsikring udbetales med 75%  

 af det beløb, hvormed den årlige boligudgift overstiger grænsebeløbet.  

 Grænsebeløbet udgør 15% af husstandsindkomsten ind til kr. 119.000 (1989) og  

 25% af indtægt herudover.
 Af § 21 fremgår, at den årlige boligudgift i 1989 ikke kunne overstige kr.  

 46.100 for husstande med 1 barn.
Af Boligstyrelsens vejledning af 22. oktober 1987 fremgår af pkt. 15.7  

 bl.a.: Tilbagebetalingskravet kan som udgangspunkt ikke fremsættes før der  

 foreligger en endeligt opgjort indkomst efter socialindkomstlovens principper  

 for den periode kravet evt. måtte vedrøre, idet kommunen først på dette  

 tidspunkt kan konstatere, om de økonomiske betingelser for at fremsætte  

 kravet er til stede.
Kommunen har dog mulighed for på grundlag af en  

 foreløbig opgørelse at kræve tilbagebetaling.
Det er dog en forudsætning, at  

 det er klart, at kravet eksisterer, at kravet er nogenlunde påregneligt, samt  

 at der samtidig tages forbehold for senere regulering, når den endelige  

 indkomst, opgjort efter socialindkomstlovens principper, foreligger.
Vedr. retsgrundlag i øvrigt henvises til boligstøttelovens §§ 7, 38, 41  

 m.v., der er vedlagt til Deres orientering.
A F G Ø R E L S E Det sociale Ankenævn stadfæster socialforvaltningens foreløbige beregning  

 af boligstøtte for 1989 og hjemviser spørgsmålet om den endelige fastsættelse  

 af tilbagebetalingskravet til fornyet vurdering i forvaltningen.
Ankenævnet er enig med forvaltningen i, at en følge af den af skattevæsnet  

 foretagne ændring af Deres 1987-indkomst er, at Deres husstandsindkomst for  

 1989 ifølge hovedreglen (som er baseret på 1987-indkomsten) må ændres  

 tilsvarende.
På baggrund af en beregning ud fra hovedreglen er ankenævnet  

 enig med forvaltningen i, at boligstøtten til Dem for hele året 1989 udgjorde  

 kr. 219 pr. måned.
Det er imidlertid ankenævnets opfattelse, at forvaltningen burde have  

 vejledt Dem om muligheden for, at boligstøtten kunne beregnes på baggrund af  

 de forventede indtægtsforhold, såfremt disse var mindst kr. 10.000 lavere end  

 husstandsindkomsten på baggrund af hovedreglen.
Da forvaltningen efter det  

 oplyste ikke har forsøgt at indhente oplysninger om Deres aktuelle  

 indkomstforhold efter ændringen af Deres skattepligtige indkomst for 1987,  

 var det efter nævnets opfattelse ikke klart, at kravet eksisterede og var  

 nogenlunde påregneligt, og nævnet finder derfor, at forvaltningen ikke burde  

 have fremsat tilbagebetalingskravet på det foreliggende grundlag.
Ankenævnet hjemviser den endelige beregning af tilbagebetalingskravet for  

 1989 til fornyet vurdering i forvaltningen ud fra de faktiske indkomstforhold  

 for perioden.
Ligeledes pålægges forvaltningen at regulere boligstøtten for  

 perioden 1. oktober - 31. december 1989, såfremt de faktiske indkomstforhold  

 kan begrunde en højere boligstøtte end allerede udbetalt.
 Ankevejledning vedlagt.
