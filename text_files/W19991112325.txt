Nytegning af aktier Reference:
ABL A's klage til Landsskatteretten drejede sig om Ligningsrådets  

 afgørelse af 23. februar 1999 i henhold til skattestyrelsesloven  

 kapitel 2 A om bindende forhåndsbesked.
 Spørgsmålene til Ligningsrådet var følgende:
1. Kan kurs 160 anses som udtryk for handelsværdien på  

 aktierne i B A/S i en handel mellem ikke interesseforbundne parter  

 således, at en medarbejder ved nytegning af nom. kr. 250.000 aktier  

 ikke medfører skattemæssige konsekvenser for A? 2. Såfremt spørgsmål 1 besvares benægtende, kan  

 kurs 160 da anerkendes som salgskurs, hvis A sammen med sin medejer i lige  

 forhold, via deres fortegningsret i vedtægterne, nytegner for nom. kr.  

 250.000 aktier, og efterfølgende som personer sælger disse  

 aktier til en medarbejder? Ligningsrådet havde besvaret de stillede spørgsmål  

 således:
 Spørgsmål 1:
 Nej.
 Spørgsmål 2:
 Nej.
 Det var oplyst, at A ejede 50% (nom. kr. 250.000) af aktiekapitalen i B  

 A/S.
Frem til den 22. januar 1997 var aktiekapitalen fordelt på 3  

 aktionærer, der hver ejede 1/3. I forbindelse med den tredje  

 aktionærs udtræden af selskabet den 22. januar 1997 erhvervede de  

 to tilbageværende aktionærer hver 50% af den udtrædende  

 aktionærs aktier til kurs pari.
Aktierne var anskaffet for 257.000 kr.  

 fordelt således:
20. november 1991 nom.
 26.667 kr.
 26.667 kr.
31. marts 1992 nom.
 140.000 kr.
 147.000 kr.
22. januar 1997 nom.
 83.333 kr.
 83.333 kr.
I alt nom.
 250.000 kr.
 257.000 kr.
Selskabet fik meddelt tilladelse fra Ligningsrådet til pr. 1. juli  

 1998 at foretage en skattefri spaltning, således at selskabets faste  

 ejendomme overførtes til et nystiftet selskab.
De overførte  

 ejendomme havde en nettoværdi på 2.178.000 kr.
Denne spaltning  

 var gennemført ultimo 1998.
 Vedrørende spørgsmål 1:
Det var oplyst, at det var hensigten at udvide aktiekapitalen ved  

 nytegning af nom. kr. 250.000 aktier.
Aktierne skulle erhverves af en yngre  

 medarbejder, som ønskedes tilknyttet selskabet som medejer.
Det var  

 derefter hensigten at gennemføre en fusion pr. 1. juli 1998 mellem B  

 A/S og C ApS.
 Efter længerevarende forhandlinger blev de nuværende  

 aktionærer enige med medarbejderen om, at han kunne erhverve 1/3 af det  

 nuværende selskab for 400.000 kr. i forbindelse med nytegning af nom.  

 kr. 250.000 aktier til kurs 160.
 Kurs 160 var ifølge klagerens revisor et resultat af forhandlinger  

 mellem uafhængige parter.
Den pågældende medarbejder var på væsentlige  

 arbejdsområder en kapacitet, og han havde ingen konkurrenceklausul  

 eller bindinger af nogen art.
Ved flere lejligheder havde han modtaget tilbud  

 fra konkurrende ingeniørfirmaer.
Medarbejderen havde dermed en gunstig  

 forhandlingsposition, hvorfor der i lang tid var en vis afstand mellem  

 parterne.
Endvidere havde selskabet B A/S løbende drøftelser med et  

 andet relativt nystartet ingeniørfirma.
Ene-ejeren i dette firma  

 matchede aldersmæssigt den pågældende medarbejder  

 særdeles godt, hvorfor alle havde en interesse i, at medarbejderen  

 indtrådte som medejer i B A/S før fusionsforhandlingerne blev  

 færdiggjort.
 Der var enighed mellem de involverede parter om, at selskabets egenkapital  

 kunne opgøres således:
Egenkapital før spaltning 3.723.000 kr.
Udspaltning af ejendomme 2.178.000 kr.
Egenkapital herefter 1.545.000 kr.
Inventar mv. (bogført til 0 kr.) 1.000.000 kr.
Skattebyrde på indtægtsførte, ikke-beskattede á  

 conto-avancer, ikke afsat i regnskabet -1.900.000 kr.
Korrigeret egenkapital 645.000 kr.
Egenkapital efter forhandling mellem parterne, ansat til 800.000 kr.
 Ligningsrådet havde ikke tilsluttet sig udtalelserne fra den  

 stedlige skatteforvaltning samt fra Told- og Skatteregionen, idet  

 Ligningsrådet havde den opfattelse, at der mellem de hidtidige  

 aktionærer i B A/S og den yngre medarbejder bestod et sådant  

 interessesammenfald, at det ikke kunne anses for udelukket, at dette havde  

 haft indflydelse på den mellem parterne indgåede aftale om  

 kursfastsættelsen.
 Med købers særlige relation til selskabet og selskabets  

 ønske om at fastholde medarbejderen, havde begge parter haft en  

 interesse i en kursfastsættelse under markedskursen.
Ved vurderingen af aktiernes handelsværdi skulle der tages  

 højde for en eventuel værdi af goodwill.
Tegningskursen på  

 160 beregnet på grundlag af egenkapitalen, der herefter var reguleret  

 op efter forhandling mellem parterne, sås ikke fuldt ud at tage hensyn  

 hertil.
Da der ikke forelå oplysninger om handelsværdien af goodwill i  

 selskabet, ville denne være at bestemme i overensstemmelse med  

 Ligningsvejledningen 1997, afsnit E.I.4.1.2, side 458 ff.
Kursen på  

 aktierne kunne herefter ansættes til 1689.
Vedrørende spørgsmål 2 havde Ligningsrådet  

 anført, at der ligeledes i denne situation var tale om et salg mellem  

 interesseforbundne parter.
Aktiernes handelsværdi ville herefter  

 være at beregne som under spørgsmål 1.
 Selskabets repræsentant havde over for Landsskatteretten nedlagt  

 påstand om, at den principaftale som A og hans medejer af B A/S indgik  

 i august 1998 med en af selskabets medarbejdere, var en aftale mellem ikke  

 interesseforbundne parter, således at skattemyndighederne måtte  

 acceptere, at medarbejderens nytegning af aktier ville ske til markedskurs og  

 derfor ikke kunne udløse skattemæssige konsekvenser for A efter  

 aktieavancebeskatningslovens bestemmelser om tegningsretter jf.  

 cirkulære nr. 194 af 26. november 1998 pkt. 5.4.
 Repræsentanten havde bl.a. henvist til, at den stedlige  

 skatteforvaltning samt told- og skatteregionen havde erklæret sig enige  

 i repræsentantens synspunkt.
Til støtte for den nedlagte påstand havde  

 repræsentanten anført, at ingeniørbranchen som mange  

 andre brancher havde store rekrutteringsproblemer.
Da det var vanskeligt at  

 få medarbejdere var det endnu sværere at få medarbejdere,  

 der udover at være fagfolk samtidigt havde de fornødne  

 egenskaber til at blive virksomhedsejer- og leder.
Dette var det  

 generationsskiftemæssige nøgleproblem i virksomheden B A/S.
 Ved overdragelse af 1/3 (en majoritetspost) af en virksomhed  

 ønskede sælgeren naturligvis at få mest muligt ud af det,  

 og køberen ønskede naturligvis ligeledes at give mindst  

 muligt.
Såfremt handelen var gået i orden, ville køberen komme  

 til at eje 1/3 af selskabet og opnå samme vilkår, herunder  

 løn m.v. som de to nuværende ejere.
Endvidere var en aktiepost  

 af denne størrelse så væsentlig, at den i henhold til  

 aktieselskabslovens bestemmelser ville give væsentlige rettigheder, og  

 en sådan post "forærer" man ikke væk udenfor  

 familieforhold.
Ifølge repræsentanten havde Ligningsrådet ved sin  

 afgørelse ikke fulgt tidligere praksis, hvor man fokuserede på  

 det konkrete forhold mellem de to parter.
Ligningsrådet havde i sin  

 begrundelse gjort selskabets ønske til den afgørende interesse,  

 fremfor at fokusere på de modstående interesser, der forelå  

 mellem de eksisterende aktionærer og den potentielle medejer.  

 Repræsentanten havde videre anført, at aktionærerne havde  

 en interesse i at aktietegningen gennemførtes til en kurs, der mindst  

 svarede til markedskursen og medarbejderen havde omvendt en interesse i, at  

 tegningen skete til lavest mulige kurs.
Selskabets interesse havde i den  

 forbindelse ingen relevans.
Repræsentanten havde gjort gældende, at goodwillværdien  

 i selskabet ville være stærkt aftagende, såfremt man ikke  

 fik nye yngre kræfter, og goodwillen lå for så vidt mere  

 på den yngre generation end den egentligt gjorde i selskabet.  

 Ligningsrådet havde beregnet goodwill ud fra indtjeningen, og  

 repræsentanten havde hertil bemærket, at Ligningsrådet ikke  

 havde taget hensyn til, at indtjeningen ville falde drastisk, hvis de 5  

 dygtigste medarbejdere (herunder den aktuelle), startede selv.
Medarbejderne  

 havde ingen konkurrenceklausul.
Repræsentanten havde endvidere anført, at det stod parterne  

 frit for, om der skulle beregnes goodwill eller ej samt størrelsen  

 heraf.
Parterne måtte betegnes som værende modstående  

 parter, og de to sælgere havde aktuel dårligere kort på  

 hånden end køberen, som derved kunne forhandle sig til en  

 fornuftig pris.
 Afslutningsvis havde repræsentanten henvist til UfR 1980.1010 H,  

 hvor Højesteret gav medhold i, at 3 mangeårige medarbejdere  

 kunne overtage halvparten af selskabet, hvori de var ansat, uden at betale  

 vederlag for goodwill.
Told- og Skattestyrelsen havde under sagens behandling for  

 Landsskatteretten bl.a. udtalt, at udgangspunktet for skattemyndighedernes  

 anerkendelse af vederlag ved overdragelse af aktier var, at overdragelsen  

 skete til handelsværdien.
En overdragelse der fandt sted mellem  

 uafhængige parter, ansås således at udgøre en  

 garanti for en korrekt værdiansættelse.
Jf.
Skatteministeriets  

 redegørelse (TfS 1992.254) var det afgørende, om der i den  

 foreliggende situation var reel modstrid mellem parternes interesser i  

 relation til fordeling af overdragelsesvederlaget.
I nærværende  

 sag havde Ligningsrådet fundet, at parternes aftale ikke kunne  

 anerkendes henset til den særlige tilknytning mellem  

 aftaleparterne.
Værdien af goodwill var i nærværende sag ansat til  

 155.000 kr.
Afgørende for værdien af goodwill ved handel mellem  

 uafhængige parter ville sædvanligvis være, at erhververen  

 kunne forrente og afskrive beløbet.
Virksomhedens overskud havde i de  

 sidste 3 år udvist store udsving, hvorfor det ikke på baggrund  

 heraf kunne udledes, hvorledes udviklingen ville være i de kommende  

 år.
Blev der taget udgangspunkt i virksomhedens overskud i det seneste  

 regnskabsår samt en forrentning på 7 1/4% (diskontoen + 4%),  

 ville en erhverver under de givne forudsætninger kunne forrente og  

 afskrive en goodwill ansat væsentligt højere end den mellem  

 aktionærerne og medarbejderen aftalte værdi.
Styrelsen havde  

 endeligt bemærket, at som sagen var forelagt for Ligningsrådet  

 ansattes goodwill efter goodwillcirkulæret, da der ikke i øvrigt  

 forelå oplysninger om handelsværdien eller andre forhold af  

 betydning for værdiansættelsen.
Ligningsrådets  

 afgørelse afveg således ikke fra det almindelige udgangspunktet  

 om, at cirkulæret alene var vejledende.
 Landsskatteretten udtalte:
 Henset til de foreliggende oplysninger om selskabets forhold samt  

 medarbejderens og aktionærernes interesser, fandt Landsskatteretten, at  

 aftalen var indgået mellem ikke-interesseforbundne parter, hvorfor der  

 ikke var tilstrækkeligt grundlag for en tilsidesættelse af den af  

 parterne aftalte kurs 160.
 Den bindende forhåndsbesked af 23. februar 1999 blev ændret i  

 overensstemmelse med den af repræsentanten nedlagte påstand.  

 Spørgsmål 1 blev således besvaret med et "Ja", hvorefter  

 spørgsmål 2 bortfaldt.
