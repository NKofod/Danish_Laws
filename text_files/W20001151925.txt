Landsskatteretskendelse Sammenlægning af andelsbolig- og ejerforening - beskatning - bindende forhåndsbesked Reference:
SEL § 1, stk. 1, nr. 6 Andelsboligforeningen A's klage til Landsskatteretten  

 drejede sig om Ligningsrådets afgørelse af 23. februar 1999 i  

 henhold til skattestyrelseslovens kapitel 2 A om bindende  

 forhåndsbesked.
 Spørgsmålet til Ligningsrådet var  

 følgende:
"Kan andelsboligforeningen sammenlægges med  

 ejerforeningen uden skattemæssige konsekvenser dels for foreningerne og  

 dels for medlemmerne?" Ligningsrådet havde besvaret det stillede  

 spørgsmål således:
 "Nej".
Det var oplyst, at den klagende andelsboligforening blev  

 stiftet i 1976, idet den daværende ejer af ejendommen kom i  

 økonomiske vanskeligheder, således at ejendommen kom på  

 tvangsauktion.
Lejerne i ejendommen stiftede derfor andelsboligforeningen som  

 led i et forsøg på at overtage ejendommen, men det lykkedes  

 imidlertid ikke for andelsboligforeningen at overtage ejendommen på  

 tvangsauktionen, hvor ejendommen blev købt af en bank, som udstykkede  

 ejendommen i ejerlejligheder.
Der blev indledt forhandlinger mellem  

 andelsboligforeningen og banken, og disse forhandlinger førte til, at  

 en del af ejerlejlighederne blev købt af individuelle lejere, mens  

 restlejlighederne blev købt af andelsboligforeningen.
Der blev i forbindelse med udstykningen i 1978 stiftet en  

 ejerforening.
Ejerforeningen administrerede fællesanliggender for  

 ejerlejlighederne.
Foreningen havde pr. 31/5 1998 en bogført  

 egenkapital på 1.109.805 kr. svarende til ca. 13.900 kr. pr. medlem.  

 Egenkapitalen bestod fortrinsvis af overført overskud, herunder af  

 hensættelser til vedligeholdelse og hovedistandsættelse.
 Andelsboligforeningen havde løbende afhændet  

 restejerlejlighederne og ejede på nuværende tidspunkt alene nogle  

 lokaler, der var udlejet til kommunen og anvendt som vuggestue.  

 Andelsboligforeningen havde pr. 31/5 1998 en bogført egenkapital  

 på 1.310.498 kr., svarende til ca. 16.400 kr. pr. medlem.
 Andelsboligforeningens overskudslikviditet var i mange  

 år udlånt til ejerforeningen over en mellemregning, der ved  

 udgangen af regnskabsåret 1997/98 havde en saldo på 1.384.459 kr.  

 Mellemregningen var nu indfriet.
 De to foreninger havde i alle årene aflagt  

 særskilte regnskaber, men havde haft fælles bestyrelse og  

 medlemskreds og havde afholdt fælles bestyrelsesmøder og  

 generalforsamlinger.
Det var videre oplyst, at medlemmerne ønskede at  

 sammenlægge de to foreninger, hvilke skulle ske ved, at ejerforeningen  

 blev nedlagt, og samtlige denne forenings aktiver og passiver skulle  

 overføres til andelsboligforeningen, hvis vedtægter herefter  

 skulle ændres.
Der skulle ikke ved sammenlægningen udloddes  

 midler til medlemmerne.
 Der var ikke udarbejdet eller fremlagt noget udkast til  

 vedtægter for den fortsættende forening, men foreningens revisor  

 havde i forbindelse med sagens behandling for Ligningsrådet oplyst, at  

 det ved sagens behandling ville kunne lægges til grund, at foreningens  

 formål ville være dels at udleje fast ejendom og dels at  

 administrere fællesanliggenderne for ejerlejlighederne, samt at  

 foreningens medlemmer ville bestå af beboerne i ejendommen.
Ligningsrådet havde ved den påklagede  

 afgørelse fundet, at ejerforeningen i skattemæssig henseende  

 måtte anses som et sameje, jf. § 2 i lov om ejerlejligheder.
Ved det  

 påtænkte ophør måtte den samtidige overførsel  

 af alle ejerforeningens aktiver og passiver til andelsboligforeningen  

 betragtes som en gave fra medlemmerne til andelsboligforeningen,  

 således at medlemmerne skulle beskattes af avance ved afhændelse  

 af eventuelle skatterelevante aktiver.
Da ejerforeningens aktiver kun bestod  

 af anfordringstilgodehavender, obligationer og likvide beholdninger, og dens  

 medlemmer alle var fysiske personer, ville gaven til andelsforeningen ikke  

 udløse skat hos medlemmerne.
Andelsboligforeningen ville modtage en  

 gave af ejerforeningen svarende til sidstnævntes egenkapital.
Da  

 andelsboligforeningen var omfattet af selskabsskattelovens § 1, stk. 1, nr.  

 6, og dermed alene var skattepligtig af indtægter ved  

 erhvervsmæssig virksomhed, ville en sådan gave ikke være  

 skattepligtig for andelsboligforeningen, Ligningsrådet havde vedrørende  

 ændringen af andelsboligforeningens vedtægter fundet, at denne  

 var af en sådan karakter, at andelsboligforeningens skattepligt efter  

 selskabsskattelovens § 1, stk. 1, nr. 6, ophørte, således at der  

 skulle ske en afsluttende ansættelse efter reglerne i  

 selskabsskattelovens § 5. Der skulle derfor videre ske beskatning af  

 medlemmerne efter reglerne i aktieavancebeskatningsloven, da medlemsbeviserne  

 i skattemæssig henseende måtte anses for afstået.
Det var  

 til støtte herfor bl.a. anført, at bestemmelserne i § 2 i lov  

 om ejerlejligheder var til hinder for, at den fortsættende forening  

 gennem vedtægtsændring kunne få en sådan retlig  

 selvstændighed, at den udgjorde en selvstændig fra medlemmerne  

 adskilt skatteretlig enhed.
En ejerforening var et lovpligtigt  

 administrationsfællesskab, der gennem fuldmagt indgik aftaler, hvorved  

 de enkelte ejerlejlighedsejere blev direkte forpligtet henholdsvis  

 berettiget.
Andelsboligforeningens repræsentant havde nedlagt  

 påstand om, at svaret i den bindende forhåndsbesked blev  

 ændret til et "ja", idet han havde bemærket, at  

 Ligningsrådets afgørelse med hensyn til de skattemæssige  

 konsekvenser ved opløsning af ejerforeningen, herunder gaveydelsen til  

 andelsboligforeningen, kunne tiltrædes, således at klagen alene  

 angik spørgsmålet om, hvorvidt andelsboligforeningens  

 overtagelse af ejerforeningens opgaver medførte, at  

 andelsboligforeningen i skattemæssig henseende skulle anses for  

 opløst.
Mere præcist angik sagen spørgsmålet om,  

 hvorvidt en ejerforening, der varetog andre opgaver, end hvad der normalt  

 henhørte under sådanne - f.eks. drev erhvervsmæssig  

 udlejningsvirksomhed - kunne anses for omfattet af selskabsskattelovens § 1,  

 stk. 1, nr. 6. Ligningsrådet havde i den påklagede bindende  

 forhåndsbesked udtalt, at en ejerforening aldrig - uanset eventuelle  

 erhvervsmæssige aktiviteter - kunne få en sådan retlig  

 selvstændighed, at den udgjorde en selvstændig og fra medlemmerne  

 adskilt skatteretlig enhed.
Denne konklusion kunne ikke tiltrædes, idet  

 repræsentanten bl.a. havde henvist til TfS 1996.471 LSR, hvor det bl.a.  

 udtaltes, at en ejerforening ikke kunne anses for omfattet af  

 selskabsskattelovens § 1, stk. 1, nr. 6, i det omfang, den blot varetog  

 opgaver inden for sit almindelige formål.
Efter repræsentantens  

 opfattelse ville det være overflødigt at anføre det  

 fremhævede, hvis ikke Landsskatteretten havde været af den  

 opfattelse, at en ejerforening kunne være omfattet af  

 selskabsskattelovens § 1, stk. 1, nr. 6, når foreningen ikke blot  

 varetog opgaver indenfor sit formål, men tillige drev  

 erhvervsmæssig virksomhed.
Han havde videre henvist til Peter Blok:  

 Ejerlejligheder, 3. udgave, side 575, hvori der bl. a. anførtes  

 følgende:
 Konklusionen er derfor, at en ejerforening ikke bør  

 anses for omfattet af bestemmelsen i selskabsskattelovens ! 1, stk. 1, nr. 6,  

 for så vidt den alene varetager opgaver inden for sit almindelige  

 formål ....
Undtagelsesvis vil det kunne forekomme, at en ejerforening  

 driver virksomhed af en art, der falder uden for en sådan forenings  

 sædvanlige formål.
Som eksempler herpå kan nævnes, at  

 foreningen driver restaurations- eller hotelvirksomhed, eller at foreningen  

 besidder ejerlejligheder i ejendommen med henblik på indtjening ved  

 udlejning, ikke med henblik på varetagelse af sædvanlige  

 servicefunktioner over for lejlighedsejerne.
Om ejerforeningen i relation til  

 sådanne særlige aktiviteter bør betragtes som en  

 selvstændig skattepligtig forening eller som et interessentskab,  

 må afgøres efter sædvanlige kriterier." I det foreliggende tilfælde ville  

 andelsboligforeningen efter sammenlægningen og de deraf  

 nødvendiggjorte vedtægtsændringer dels drive  

 erhvervsmæssig udlejningsvirksomhed og dels varetage almindelige  

 ejerforeningsopgaver.
Efter repræsentantens opfattelse medførte  

 dette, at andelsboligforeningen også efter sammenlægningen skulle  

 anses for en selvstændig skattepligtig forening omfattet af  

 selskabsskattelovens § 1, stk. 1, nr. 6, idet foreningen hverken før  

 eller efter sammenlægningen kunne sidestilles med et  

 interessentskab.
Andelsboligforeningens revisor havde videre bl.a.  

 anført, at det retlige grundlag for en afvisning fra Landsskatteretten  

 var ganske tvivlsomt, idet afvisning kun kunne ske, hvis klagen til  

 Landsskatteretten var udformet eller begrundet på en sådan  

 måde, at den ikke kunne tjene som grundlag for sagens behandling, jf.  

 herved bestemmelsen i skattestyrelseslovens § 25, stk. 3. I dette  

 tilfælde var der ikke gjort indsigelse mod klagens udformning.
Han  

 havde videre henvist til, at der forud for sagens behandling i  

 Ligningsrådet blev oplyst, at den fortsættende forenings  

 formål ville være dels at udleje fast ejendom og dels at  

 administrere fællesanliggender for ejerlejlighederne, samt at  

 foreningens medlemmer ville bestå af beboerne i ejendommen, hvilke  

 oplysninger Ligningsrådet fandt tilstrækkelige til at behandle  

 sagen.
Han var derudover ikke enig i, at udformningen af vedtægterne  

 ville være af væsentlig betydning, idet sagens  

 hovedspørgsmål - om en ejerlejlighedsforening kunne være  

 omfattet af selskabsskattelovens § 1, stk. 1 nr. 6, ikke ændredes, selv  

 om det blev lagt til grund, at den fortsættende forening i forhold til  

 anden lovgivning alene havde karakter af et  

 administrationsfællesskab.
 Landsskatteretten bemærkede, at ejerforeningen efter  

 sine vedtægter alene havde karakter af et  

 administrationsfællesskab, der ikke kunne anses for omfattet af  

 selskabsskattelovens § 1, stk. 1, nr. 6, mens andelsboligforeningen efter  

 sine vedtægter måtte anses for en selvstændig forening  

 omfattet af selskabsskattelovens § 1, stk. 1, nr. 6.
 Om sammenlægningen af andelsboligforeningen og  

 ejerforeningen kunne ske uden skattemæssige konsekvenser dels for  

 foreningerne, dels for medlemmerne afhang bl.a., om der på noget  

 tidspunkt skete en udlodning af andelsforeningens formue til medlemmerne,  

 idet ejerforeningens formue efter det oplyste ikke var placeret i  

 skatterelevante aktiver.
 Landsskatteretten fandt, at det ved besvarelsen af det  

 stillede spørgsmål var af afgørende betydning, om den  

 fortsættende forening efter sammenlægningen af de to foreninger  

 og de deraf følgende vedtægtsændringer fortsat var et  

 selvstændigt skattesubjekt omfattet af selskabsskattelovens § 1, stk.  

 1, nr. 6, eller om den fortsættende forening måtte betragtes som  

 et sameje eller interessentskab.
Retten lagde til grund, at andelsboligforeningens  

 vedtægter efter sammenlægningen med ejerforeningen var i  

 overensstemmelse med normalvedtægterne for ejerlejlighedsforeninger med  

 undtagelse af formålsbestemmelsen, hvoraf det ville fremgå, at  

 foreningens formål var dels at udleje fast ejendom og dels at varetage  

 fællesanliggenderne for ejerlejlighederne.
Under disse  

 omstændigheder fandt retten, at andelsboligforeningen efter  

 vedtægtsændringerne ændrede karakter i en sådan grad,  

 at den ikke længere var et selvstændigt skattesubjekt omfattet af  

 selskabsskattelovens § 1, stk. 1, nr. 6, men var en ejerlejlighedsforening,  

 der efter sine vedtægter og i overensstemmelse med § 2 i lov om  

 ejerlejligheder alene var et administrationsfællesskab og et sameje for  

 så vidt angik fællesarealerne, der efter sammenlægningen  

 også ville omfatte de lokaler, der var udlejet til vuggestuen.
Retten  

 fandt således - i overensstemmelse med den påklagede bindende  

 forhåndsbesked - at der skulle ske ophørsbeskatning efter  

 selskabsskattelovens § 5 af foreningen ved sådanne  

 vedtægtsændringer, ligesom medlemmerne skulle beskattes efter  

 reglerne i aktieavancebeskatningsloven af deres andele af foreningen, idet de  

 måtte anses at have afstået disse andele, og endelig ville  

 medlemmerne efterfølgende være skattepligtige af en  

 forholdsmæssig andel af lejeindtægterne fra udlejningen af  

 foreningens lokaler til vuggestuen.
Den påklagede bindende forhåndsbesked blev  

 således som den var forelagt for Ligningsrådet og  

 Landsskatteretten stadfæstet.
Det bemærkedes, at det i hvert fald  

 var en forudsætning for at anse den fortsættende forening for et  

 selvstændigt skattesubjekt omfattet af selskabsskattelovens § 1, stk.  

 1, nr. 6, at vedtægterne for den fortsættende forening på  

 punktet vedrørende besiddelsen af de omhandlede lokaler og udlejning  

 af disse afveg fra standardvedtægtens bestemmelser, således at  

 foreningen i denne relation efter vedtægterne udgjorde et  

 selvstændigt skattesubjekt.
