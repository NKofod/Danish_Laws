Skrivelse om, hvorvidt et  

 kommunalbestyrelsesmedlem, der er idømt betinget fængsel i 30  

 dage for overtrædelse af straffelovens § 244, er valgbar (Fra Valgbarhedsnævnet til en kommunalbestyrelse) Ved brev af 17. maj 2000 har X Kommunalbestyrelse i  

 henhold til den kommunale valglovs § 101, stk. 4, indberettet til  

 Valgbarhedsnævnet, at kommunalbestyrelsesmedlem NN den 4. maj 2000 ved  

 Y Landsret er idømt 30 dages betinget fængsel for  

 overtrædelse af straffelovens § 244, ved den 23. august 1999 ca.  

 kl. 15.00 i og omkring indkørslen til sin ejendom at have tildelt sin  

 datter flere skub og knytnæveslag på venstre overarm samt  

 knytnæveslag på højre kindben.
 Straffen blev efter straffelovens § 244, jf.  

 § 56, stk. 2, fastsat til betinget fængsel i 30 dage, idet  

 retten lagde vægt på, at der havde været tale om et  

 følelsesladet opgør mellem den pågældende og hans  

 datter, som var blevet yderligere forstærket af den situation, der  

 bestod mellem den pågældende og dennes ægtefælle.  

 Retten lagde endvidere vægt på, at den pågældende  

 ikke tidligere havde været straffet og at det måtte antages, at  

 datteren NN navnlig i den indledende fase af episoderne havde været med  

 til at tilspidse situationen.
 I denne anledning skal man meddele, at  

 Valgbarhedsnævnet har fundet det overvejende betænkeligt at  

 fastslå, at den begåede handling uanset de krav, der må  

 stilles til personer, der beklæder hverv som medlem af kommunale  

 råd i almindeligt omdømme gør den pågældende  

 uværdig til at være medlem af kommunale råd, jf. den  

 kommunale valglovs § 4.
 Den pågældende må derfor anses for  

 valgbar.
