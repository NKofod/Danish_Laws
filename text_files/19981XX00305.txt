Skriftlig fremsættelse (25. februar 1999) Trafikministeren (Sonja Mikkelsen):
 Herved tillader jeg mig for Folketinget at  

 fremsætte:
 Forslag til lov om ændring af lov om  

 buskørsel, lov om hovedstadsområdets kollektive persontrafik og  

 lov om den lokale og regionale kollektive personbefordring uden for  

 hovedstadsområdet samt om ophævelse af lov om international  

 buskørsel. (Skærpet kontrol med tunge køretøjer,  

 fjernbuskørsel, definitionsbestemmelser, kompetenceregler,  

 forsøgsordninger m.v.).
(Lovforslag nr.
L 188).
 Med lovforslaget foreslås en række initiativer  

 til nedbringelse af færdselsuheld, hvor busser er indblandet, og  

 lovforslaget skal derfor ses i sammenhæng med lovforslag L 108 om  

 ændring af færdselsloven, godskørselsloven m.m.
 Endvidere indeholder lovforslaget bemyndigelse for  

 trafikministeren til at foretage forsøg med åbning for  

 fjernbustrafik over Storebælt med henblik på yderligere at  

 forbedre det samlede kollektive trafiksystem og drage erfaring med andre  

 udbuds- og driftsformer, herunder forskellige mekanismer, der kan  

 påvirke kvalitet og service overfor den kollektive trafiks kunder.
 Lovforslaget indeholder herudover ændringer af  

 busloven, der tager sigte på højnelse af standarden inden for  

 erhvervet, herunder sikre konkurrence på fair og lige vilkår, og  

 kravet om indfødsret ophæves.
Endelig foreslås ændringen af  

 afgrænsningen af erhvervsmæssig buskørsel, der baserer sig  

 på, at alle der kører med andre end familie i en mindre bus skal  

 have gennemført særlige trafiksikkerhedskurser.
Desuden  

 klargøres begreberne rutekørsel og turistkørsel for at  

 sikre fair konkurrence, herunder ensartede afgiftsforhold for ensartede  

 kørselsopgaver.
 Lovforslaget har været i høring, og  

 høringssvarene vil blive sendt til Trafikudvalget i takt med, at de  

 modtages.
 Idet jeg i øvrigt henviser til lovforslagets  

 tilhørende bemærkninger, tillader jeg mig at anbefale forslaget  

 til Tingets hurtige og velvillige behandling.
