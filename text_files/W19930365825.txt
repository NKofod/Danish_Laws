En specialarbejder, der var tilmeldt arbejdsformidlingen som  

 arbejdssøgende, deltog i et kursus benævnt »Kloakering i  

 landbruget«.
Han havde selvstændigt bierhverv ved landbrug, men efter  

 kurset opnåede han fuldtids lønarbejde inden for det område, som kurset var  

 beregnet for.
 Ankenævnet fandt, at kurset lå uden for området for den selvstændige  

 virksomhed, og at han var berettiget til godtgørelse.
 Lokalafdelingen klagede på kursistens vegne over en afgørelse truffet af  

 arbejdsløshedskassen.
Ifølge denne afgørelse var kursisten ikke berettiget til kursusgodtgørelse  

 under deltagelse i kursus for specialarbejdere benævnt »Kloakering i  

 landbruget«.
Arbejdsløshedskassen begrundede sin afgørelse med, at  

 kurset lå inden for området af kursistens selvstændige bierhverv.
Kursisten drev selvstændigt bierhverv ved landbrug.
Han havde deltaget i 5  

 tidligere kurser vedrørende kloakering.
 Kursisten var tilmeldt arbejdsformidlingen som arbejdssøgende.
Lokalafdelingen anførte i klagen, at det ikke kunne være rigtigt, at der  

 ikke kunne udbetales kursusgodtgørelse, fordi kursisten havde jordbrug, når  

 kurset var en forudsætning for videre deltagelse i kurserne »Kloak  

 3« og »Kloak 4«.
Det var endvidere anført, at medlemmet i  

 mange år havde arbejdet inden for bygge- og anlægsområdet, og at han for egen  

 regning havde fuldført kurset.
 Efter klagen blev det oplyst for ankenævnet, at kursisten efterfølgende  

 havde fået fuldtidsbeskæftigelse inden for entreprenørområdet.
 Ankenævnet fandt, at kursisten var berettiget til kursusgodtgørelse under  

 deltagelse i det omhandlede kursus.
 Ankenævnet ændrede således arbejdsløshedskassens afgørelse, jf. § 5, stk.  

 2, nr. 3, i Arbejdsministeriets bekendtgørelse nr. 887 af 28. december 1989  

 om godtgørelse, støtte og tilskud m.m. til deltagere i  

 arbejdsmarkedsuddannelser.
 Ankenævnet lagde til grund, at kursisten drev landbrug som selvstændigt  

 bierhverv, men at han var tilmeldt arbejdsformidlingen som arbejdssøgende.
 Ankenævnet lagde endvidere til grund, at kursisten opnåede fuldtidsarbejde  

 efter kursets afslutning inden for det arbejdsområde, som kurset var beregnet  

 for.
 Ankenævnet fandt, at kurset lå uden for kursistens bierhverv.
 Ankenævnet anmodede arbejdsløshedskassen om at beregne og anvise  

 godtgørelsen for det omhandlede kursus.
