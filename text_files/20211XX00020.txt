Skriftlig fremsættelse (6. oktober 2021) Indenrigs- og boligministeren (Kaare Dybvad Bæk):
 Herved tillader jeg mig for Folketinget at fremsætte:
 Forslag til lov om ændring af lov om almene boliger m.v., lov om leje af almene boliger og lov om kommunal anvisningsret (Indførelse af forebyggelsesområder, ny terminologi, aftalt anvisningsret til private lejemål, bytte og fremleje i udsatte boligområder m.v.).
(Lovforslag nr.
L 23) Lovforslaget har til formål at udmønte »Aftale om blandede boligområder  næste skridt i kampen mod parallelsamfund«, som den 15. juni 2021 blev indgået mellem regeringen (Socialdemokratiet) og Venstre, Dansk Folkeparti, Socialistisk Folkeparti, Det Konservative Folkeparti og Liberal Alliance.
Formålet med lovforslaget er for det første at indføre en ny kategori af boligområder, der er boligområder, som ikke er omfattet af den nuværende indsats mod parallelsamfund, men hvor der er behov for en forebyggende indsats.
Disse boligområder vil få mulighed for at anvende en række redskaber, som efter de gældende regler er forbeholdt udsatte boligområder.
Det foreslås i den forbindelse at opdatere parallelsamfundslovgivningens terminologi og forlænge den periode, hvor et boligområde skal opfylde kriterierne for et parallelsamfund, fra 4 år til 5 år for at være et omdannelsesområde.
Desuden foreslås det at afsætte yderligere 500 mio. kr. fra Landsbyggefondens midler til at hæve rammen til renoveringer i de udsatte boligområder.
 Formålet med lovforslaget er for det andet, at reglerne om fremleje og bytte i lov om leje af almene boliger ændres, således at de udlejningsregler, der gælder i udsatte boligområder, også skal kunne håndhæves i tilfælde, hvor udlejning sker i form af fremleje eller bytte.
 Formålet med lovforslaget er for det tredje at udvide de gældende muligheder for kommunal anvisning til private udlejningsboliger, sådan at alle kommuner skal kunne indgå frivillig aftale med private udlejere, som ønsker at stille en del af deres lejligheder til rådighed for kommunalbestyrelsen til løsning af boligsociale opgaver, lige så længe der er gensidig interesse herfor.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
