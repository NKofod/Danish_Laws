 Indsættelse af en gift mand til afsoning af 3 års fængselsstraf  

 indebar en sådan ændring af forholdene, som kunne give anledning til hjælp  

 til hustruen efter § 37, stk. 1.
 Som følge af ægtefællens afsoning af denne straf måtte hustruen  

 betragtes som enlig, og hjælpen derfor udmåles indenfor dagpengemaksimum for  

 en person.
 REDEGØRELSE FOR SAGEN:
 En gift kvinde med to børn flyttede den 1. september 1982 fra A kommune  

 til B kommune, efter at ægtefællen kort forinden havde påbegyndt afsoning af  

 en fængselsstraf på 3 år.
 Under det tidligere ophold i A kommune havde ægtefællen også afsonet  

 straffe.
 I A kommune havde familien fået hjælp som supplement til ansøgerens  

 indtægt bortset fra perioder, hvor ægtefællen var løsladt, idet han havde  

 modtaget arbejdsløshedsdagpenge.
Ansøgeren anmodede i september 1982 om økonomisk hjælp i B kommune som  

 supplement til en arejdsindtægt, men fik afslag.
Det sociale udvalg i B  

 kommune gjorde gældende, at det ved forhandling med A kommune vedrørende  

 flytningen havde været forudsat, at familien i fremtiden kunne klare sig  

 selv, idet boligudgiften i B kommune var lavere end i A kommune.
 AFGØRELSEN, DER KLAGES OVER:
 Amtsankenævnet fandt, at der var grundlag for at pålægge B kommune at yde  

 supplerende hjælp i henhold bistandslovens § 37 til ansøgeren, så længe  

 hendes egne indtægter ikke kunne dække hendes behov i henhold til en  

 behovsudmåling, hvor der foruden et beløb til underhold, skulle udmåles hjælp  

 til rimelige faste udgifter.
 Amtsankenævnet udtalte, at nævnet ikke fandt det rimeligt at anvende et  

 nettodagpengebeløb som generelt maksimum i ansøgerens situation, idet  

 ansøgerens ægtefælles manglende mulighed for at bidrage til familiens  

 forsørgelse på grund af afsoning var baggrunden for, at der efter  

 amtsankenævnets opfattelse burde ydes supplerende hjælp.
 KLAGEN TIL ANKESTYRELSEN:
 Det sociale udvalg i B kommune ønskede at få afgjort, om ansøgeren var  

 berettiget til hjælp i henhold til bistandslovens § 37. Endvidere anmodede  

 udvalget, såfremt amtsankenævnets afgørelse herom blev stadfæstet, om  

 ankestyrelsens vurdering af det rimelige i at anvende to nettodagpengebeløb  

 som generelt maksimum under hensyn til, at ansøgerens ægtefælle skulle afsone  

 en fængselsstraf på 3 år.
 OPLYSNINGER MODTAGET I ANKESTYRELSEN EFTER INDANKNINGEN:
B kommune har efter amtsankenævnets afgørelse ydet ansøgeren økonomisk  

 hjælp.
En udmåling af ansøgerens behov for hjælp viste, at ansøgeren ville  

 kunne få dækket det efter bistandslovens § 37 gældende underholdsbeløb og de  

 af udvalget godkendte faste udgifter, uden at hjælpen sammen med ansøgerens  

 indtægt ville overstige nettodagpengebeløbet for en person.
Denne udmåling  

 blev senere tiltrådt af amtsankenævnet.
 LOVGRUNDLAG:
 Ifølge bistandslovens § 37, stk. 1, kan der ydes forbigående hjælp, når en  

 person bl.a. på grund af svigtende arbejdsmuligheder, ophør af samlivet med  

 ægtefællen eller andre ændringer i sine forhold i en begrænset tid er  

 afskåret fra at skaffe det fornødne til familiens underhold.
 Ifølge § 37, stk. 2, sidste punktum, bør den samlede hjælp til underhold  

 og rimelige faste udgifter ikke overstige det beløb, som udbetales personer,  

 der får dagpenge efter højeste sats og ikke har andre indtægter.
 Ifølge § 37, stk. 3, kan der til personer, hvis forhold er særlig  

 vanskelige på grund af usædvanlig store forsørgerbyrder eller høje  

 boligudgifter, undtagelsesvis ydes hjælp ud over det i stk. 2 angivne  

 dagpengebeløb.
 ANKESTYRELSENS AFGØRELSE:
 Ankestyrelsen fandt, at ægtefællens afsoning af fængselsstraf indebar en  

 sådan ændring af forholdene, som kunne give adgang til hjælp efter § 37, stk.  

 1, og at ansøgeren derfor måtte anses for berettiget til kontanthjælp.
 Med henvisning hertil stadfæstede ankestyrelsen amtsankenævnets afgørelse.
Med hensyn til udmålingen fandt ankestyrelsen alene grundlag for at tage  

 stilling til spørgsmålet, om hjælpen skulle udmåles inden for  

 dagpengemaksimum for en person eller inden for dagpengemaksimum for to  

 personer.
Da begrundelsen for ansøgningen var, at ansøgerens ægtefælle  

 afsonede fængselsstraf, fandt ankestyrelsen, at ansøgeren måtte betragtes som  

 enlig, og at hjælpen derfor måtte udmåles inden for et dagpengemaksimum.  

 Efter det oplyste om, hvad der senere var passeret i sagen, fandt  

 ankestyrelsen ikke grundlag for at tage stilling til, om der skulle ydes  

 hjælp efter § 37, stk. 3, ud over dagpengemaksimum efter § 37, stk. 2.
