Bekendtgørelse om sociale klausuler om uddannelses- og praktikaftaler i forbindelse med udbud på visse selvejende uddannelsesinstitutioner under Undervisningsministeriet I medfør af § 38 a i lov om institutioner for almengymnasiale uddannelser og almen voksenuddannelse m.v., jf. lovbekendtgørelse nr. 236 af 23. marts 2018, § 24 a i lov om institutioner for erhvervsrettet uddannelse, jf. lovbekendtgørelse nr. 1269 af 29. november 2017, og § 28 a i lov om private institutioner for gymnasiale uddannelser, jf. lovbekendtgørelse nr. 928 af 3. juli 2017, fastsættes efter bemyndigelse:
 § 1. Følgende udbud og efterfølgende kontraktindgåelser er omfattet af institutionens forpligtelse til at anvende sociale klausuler om uddannelses- og praktikaftaler eller senest ved kontraktindgåelsen at offentliggøre sin begrundelse for at undlade dette på institutionens hjemmeside:
 1) Bygge- og anlægskontrakter, hvor kontrakten udføres i Danmark, som har en varighed på minimum 6 måneder og en kontraktværdi på mindst 5 mio. kr. eksklusiv moms eller minimum 4 mio. kr. i lønsum.
 2) Tjenesteydelseskontrakter, hvor kontrakten udføres i Danmark, som har en varighed på minimum 6 måneder, indeholder et driftselement som f.eks. rengøring eller kantinedrift, og har en kontraktværdi på mindst 5 mio. kr. eksklusiv moms eller minimum 4 mio. kr. i lønsum.
 § 2. Institutionen skal gennemføre en kontraktopfølgning for at sikre, at kontraktkravene til anvendelse af sociale klausuler er overholdt.
 § 3. Bekendtgørelsen træder i kraft den 1. januar 2019.
 Stk. 2. Bekendtgørelse nr. 20 af 13. januar 2014 om sociale klausuler om uddannelses- og praktikaftaler i forbindelse med udbud på visse selvejende uddannelsesinstitutioner under Undervisningsministeriet ophæves.
 Stk. 3. § 2 finder også anvendelse for kontrakter indgået før den 1. januar 2019.
 Stk. 4. Bekendtgørelsen finder anvendelse for udbudsforretninger, hvor anmodning om optagelse i EU-Tidende fremsendes efter den 1. januar 2019.
