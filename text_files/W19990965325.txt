Kendelse fra Pressenævnet i sag nr.  

 30/1999 Advokat [A] har klaget til Pressenævnet over en  

 række artikler bragt i Replik (HK), nr. 3, marts 1999, idet han mener,  

 at god presseskik er tilsidesat.
 Bladets forside lød:
"Et liv i angst Ansatte i stribevis har måttet søge  

 lægehjælp efter nærkontakt med arbejdsmiljøet hos  

 advokat [A].
Han er nu meldt til Arbejdstilsynet.
Side 4-8" Den første artikel havde overskriften "Advokat  

 igen meldt til Arbejdstilsynet" og følgende indhold:
 "Gennem de seneste 15 år er stribevis af ansatte hos  

 advokat [A] brudt psykisk sammen angiveligt på grund af  

 arbejdsmiljøet   nu forsøger HK i Hobro atter at sætte en  

 stopper for den psykiske terror, som man mener finder sted på  

 advokatkontoret.
 Storproducent af knuste tilværelser og psykiske  

 sammenbrud.
Det kunne være overskriften på livet hos  

 advokat [A], [bynavn] ved Hobro.
Hans hyppigt skiftende syv-otte ansatte har  

 været en fast indtægtskilde for områdets læger.  

 Ansatte i stribevis har gennem de seneste 15 år måttet  

 søge lægehjælp efter nærkontakt med  

 arbejdsmiljøet hos den efterhånden berygtede advokat.
Nu har HK i Hobro   igen   meldt ham til Arbejdstilsynet  

 på grund af de stærkt belastende psykiske forhold, som man mener  

 hersker på arbejdspladsen.
Beskrivelser fra tidligere ansatte lader  

 ingen tvivl tilbage om, at her føler man, at man lever under noget,  

 der næsten kunne ligne et terror-regime.
Allerede i 1990 forsøgte HK i Hobro at skaffe bedre  

 forhold for de ansatte ved at anmelde advokaten til Arbejdstilsynet.
På  

 det tidspunkt havde man hos HK lavet en opgørelse over, hvor mange  

 medlemmer der de seneste syv år havde forladt advokatkontoret på  

 grund af de psykiske arbejdsforhold.
 57 blev det til   dengang for næsten 10 år  

 siden.
ARBEJDSTILSYNET BLEV STOPPET Arbejdstilsynets forsøg på at bedre det  

 psykiske arbejdsmiljø for de ansatte led dengang skibbrud, fordi den  

 fagligt set meget kompetente advokat behændigt fik spændt ben for  

 bestræbelserne.
Da tilsynets folk aflagde besøg på  

 virksomheden, havde advokaten forbudt sine ansatte at tale med dem.
Da  

 tilsynet så uden for arbejdstid alligevel fik talt med dem, blev [A]  

 så rasende, at han klagede direkte til daværende arbejdsminister  

  Henning  Dyremose, som derefter fik stoppet Arbejdstilsynets  

 undersøgelse.
 Dyremoses efterfølgende,  Knud  Erik  Kirkegaard,  

 havde imidlertid en anden holdning og gav den lokale kreds af Arbejdstilsynet  

 lov til at udføre sin tilsynspligt   hvilket dog ikke hjalp stort, da  

 på det tidspunkt havde fået samtlige ansatte til at skrive  

 under på, at de ikke ønskede at tale med tilsynet.
MENNESKEFJENDSK ARBEJDSPLADS Næsten ti år efter er [bynavn]-advokatens  

 arbejdsplads fortsat en sikker leverandør af kunder til områdets  

 læger og psykologer, og han er nu atter meldt til Arbejdstilsynet, der  

 med en ny arbejdsmiljølov i hånden har gode chancer for at  

 sætte en stopper for tilstandene.
- Fra 1996 til 1998 kan jeg se, at vi har haft otte  

 medlemmer med en meget kortvarig ansættelse hos [A].
Det er altså  

 cirka én i kvartalet, der har forladt arbejdspladsen.
Her i HK kommer  

 de ofte grædende, og adskillige har måttet søge læge  

 eller hjælp hos psykolog for at blive til mennesker igen, selv om de  

 kun har været på den arbejdsplads i få måneder.
Vi  

 har derfor atter meldt ham til Arbejdstilsynet, og vi forsøger nu  

 også at få ham frakendt retten til at have elever - eleverne  

 behandler han nemlig endnu værre end de øvrige ansatte, hvilket  

 ikke siger så lidt.
Det er simpelthen den mest menneskefjendske  

 arbejdsplads, jeg nogensinde har haft det uheld at støde på  

 gennem mine mange år i dette job, fortæller faglig sekretær  

 hos HK i Hobro,  Ib  Thomsen." Den anden artikel havde overskriften "Tabte sig syv  

 kilo på blot tre måneder" og følgende underrubrik:
 "Søvnløshed, hovedpine og nervøse  

 opkastninger var hverdag for ansatte hos advokat [A].
De var panisk angste for deres arbejdsgiver,  

 fortæller to tidligere medarbejdere." Denne artikel omhandlede de oplevelser, to tidligere  

 medarbejdere hos klageren har haft som ansatte i firmaet.
 Den tredje artikel havde overskriften "Advokat uden  

 fuldmægtige" og lød:
""Angst er også en slags slankekur", lød  

 overskriften for fem år siden i djøf-Bladet   fagbladet for  

 Danmarks Jurist- og Økonomforbund, der ønsker [A] frakendt  

 retten til at uddanne advokater.
Selv forstår [A] ikke et ord af  

 kritikken.
 Det er ikke alene elever og advokatsekretærer, der  

 er sendt ud af døren hos advokat [A] med psykiske skader og  

 efterfølgende behov for psykolog-hjælp.
 Også advokatfuldmægtige, der i hvert fald  

 aldersmæssigt er bedre rustede end en kontorelev, har måttet  

 forlade arbejdspladsen.
 Tilbage i 1995 kunne djøf-Bladet, fagblad for  

 Danmarks Jurist- og Økonomforbund, berette om rystende forhold:
Under overskriften "Angst er også en slags  

 slankekur" beskrev bladet, hvordan [bynavn]-advokaten havde "forbrugt" ikke  

 færre end ni advokatfuldmægtige på blot fem år.  

 Overskriften dækkede over, at de mistrivedes på jobbet, at  

 én på kort tid havde tabt sig fem kilo, at det var et liv  

 præget af opkastninger, hovedpiner og stress   kort sagt samme  

 symptomer, som medarbejderne har i dag.
Nu gælder det blot HK'erne, da  

 ikke længere kan have advokatfuldmægtige.
GIK TIL MINISTEREN De rystende arbejdsforhold fik nemlig DJØF til at  

 henvendelse sig til daværende justitsminister  Bjørn  Westh om  

 sagen:
"Kære  Bjørn  Westh.
I vedlagte nummer af  

 djøf-Bladet er omtalt et eksempel på forholdene hos en advokat i  

 Nordjylland.
Den helt åbenbare mangel på instruktion og  

 vejledning af fuldmægtigene er efter Foreningens erfaring  

 desværre ikke et enkeltstående eksempel.
Foreningen vil derfor  

 opfordre Justitsministeren til at arbejde for, at der skabes den  

 fornødne hjemmel i retsplejeloven til at fratage advokater retten til  

 at have autoriserede fuldmægtige." INGEN FULDMÆGTIGE Forbundets forsøg på at få [A] frakendt  

 retten til at have "juridiske lærlinge" er foreløbig ikke mundet  

 ud i konkret lovgivning.
Forslaget blev sendt i udvalg, hvor enighed ikke  

 kunne opnås, og der står sagen i dag.
 DJØF overvejer i øjeblikket sit næste  

 træk for at nå målet og er åbent over for et  

 samarbejde med andre fagforbund i den sag, oplyser en kilde i forbundet, der  

 ønsker at være anonym.
 Ifølge samme kilde er det dog foreløbig slut  

 med, at [A] har juridiske fuldmægtige:
 - Advokatrådet tog dengang en snak med ham om  

 forholdene, og det endte med, at [A] så over for Rådet  

 tilkendegav, at han ville holde op med at have fuldmægtige, og det har  

 han så vidt vides ikke haft siden, oplyser kilden, der er godt inde i  

 sagsbehandlingen om [A].
DET ER LØGN Replik har naturligvis indhentet en kommentar fra [A] til  

 påstandene fra flere sider om, at forholdene på hans kontor er  

 stærkt psykisk belastende.
Det stiller han sig helt uforstående  

 overfor.
- Det gør mig da ondt, at der nu igen skal skrives  

 om det, og det er dybt generende.
At 57 HK'ere skulle have sagt op på  

 syv år er løgn.
At nogle har skullet psykolog-behandles efter  

 job hos mig er nyt for mig.
Jeg tror ikke, at jeg hårdere ramt af  

 udskiftninger blandt personalet end andre, men i den anden ende har jeg en  

 forfærdelig HK-afdeling, som forfølger mig, siger [A], der  

 også hævder, at Repliks kilde hos DJØF taler usandt.
- Jeg har slet ikke hørt om, at der skulle  

 være problemer omkring fuldmægtige og DJØF.
Det er  

 rigtigt, at jeg de sidste fem år ikke har haft fuldmægtige, men  

 det skyldes, at der ikke er arbejde til dem.
Jeg har aldrig drøftet  

 min behandling af fuldmægtige med Advokatrådet, hævder [A]  

 og afbryder interviewet med henvisning til, at han skal i retten." Den sidste artikel havde overskriften "En dyr herre for  

 samfundet" og følgende underrubrik:
"Arbejdsmiljø-eksperter er enige om, at der  

 bør kunne gribes ind mod arbejdsgivere som [A], der koster samfundet  

 formuer i behandler-systemet." I denne artikel blev bragt citater fra en arbejdspsykolog,  

 der tidligere var tilknyttet arbejdstilsynet samt fra HK og  

 Arbejdstilsynet.
 Klageren har anført, at artiklernes form kun kan  

 have til formål at krænke og nedsætte hans personlige  

 anseelse som erhvervsdrivende og menneske.
Klageren har videre anført, at artiklens  

 oplysninger er dels urigtige dels fordrejet til ukendelighed.
Der er  

 således ikke bragt korrekte meddelelser.
 Klageren har generelt anført, at det ikke er  

 kontrolleret, om de oplysninger, der gives, er korrekte og relevante, ligesom  

 der ikke er udvist den fornødne kritik over for nyhedskilden,  

 HK-Hobro, hvis udsagn man som journalist kunne forudse var farvet af  

 organisationsmæssige/personlige interesser, eller   som her   en ren  

 skadevoldende hensigt.
Vedrørende artiklen "Advokat uden  

 fuldmægtige" har klageren anført, at den artikel i  

 DJØF-bladet, der er henvist til, ikke omtalte, at det var klagerens  

 advokatkontor, der blev beskrevet, og dette fik klageren først oplyst  

 længe efter offentliggørelsen af artiklen.
Først med  

 referatet i artiklen i Replik blev der udtrykkelig sat navn på  

 advokaten.
Klageren har ikke fået lejlighed til at kommentere artiklen  

 i DJØF-bladet, hverken over for dette blad eller over for Replik.
Klageren har vedrørende denne artikel nærmere  

 anført, at han gjorde journalisten opmærksom på, at der i  

 de sidste 5-6 år ikke havde været sagsmæssigt grundlag for  

 beskæftigelse af en advokatfuldmægtig på kontoret.
Klageren  

 har videre anført, at der ikke findes en aftale mellem  

 Advokatrådet og ham om, at han ikke skal beskæftige  

 fuldmægtige, og at noget sådant i øvrigt falder uden for  

 Advokatrådets område.
 Klageren har vedrørende artiklernes citater fra  

 arbejdspsykologen anført, at hun i 1989 udførte opgaver over  

 for kontoret, som var i strid med den daværende  

 arbejdsmiljølov.
Klageren har yderligere anført, at der i bladet er  

 gengivet dele af skrivelser eller interviews med to tidligere ansatte.  

 Klageren har i relation hertil nøje begrundet, hvorfor han mener, at  

 de to tidligere ansatte er behandlet korrekt i forbindelse med deres afsked  

 fra hans kontor.
Klageren har desuden anført, at HK har brudt de  

 gældende forhandlingsregler ved at føre en hetzagtig kampagne  

 mod advokatkontoret uden forinden at forelægge eventuelle problemer for  

 Arbejdsgiverforeningen og ham selv forinden.
Klageren har herudover anført, at han i skyndingen  

 besvarede nogle spørgsmål fra journalisten, idet denne ikke var  

 præsenteret i omstillingen.
Der er derimod fra bladets side ikke sket  

 en særlig efterprøvelse af artiklernes oplysninger.
Klageren har  

 nærmere anført, at han ikke har haft mulighed for at orientere  

 journalisten om reglernes indhold.
Klageren har endvidere anført, at  

 han ikke har haft mulighed for at kommentere oplysningerne fra den tidligere  

 kontorelev.
 Klageren har yderligere anført, at det forhold, at  

 han ikke har anmodet om genmæle over for bladet ikke kan tages til  

 indtægt for, at han anser artiklernes oplysninger for at være  

 korrekte.
 Klageren har anført, at artiklerne indeholder en  

 del injurierende udtalelser, hvilket det er i strid med god presseskik at  

 viderekommunikere.
 Klageren har anført, at det er en skærpende  

 omstændighed, at der er bragt fotos af såvel kontorets facade som  

 tegninger, hvis formål er at latterliggøre den omtalte  

 person.
Bladet har i en udtalelse anført, at formålet  

 med artiklerne ikke   som hævdet af klageren   er at krænke eller  

 nedsætte klagerens personlige anseelse.
Artiklerne skal derimod ses som  

 en del af bladets formål som faglig organisation, nemlig at informere  

 om aktuelle problemstillinger af såvel konkret som generel karakter.  

 Bladet har således sat fokus på det psykiske arbejdsmiljø  

 ved gennem artiklerne om klagerens advokatforretning at belyse de skadelige  

 virkninger af et dårligt psykisk arbejdsmiljø.
 Bladet har videre anført, at artiklerne derfor ikke  

 indeholder tilkendegivelser af journalistisk art, der går videre end  

 dette formål tilsiger, ligesom der heller ikke er ukorrekte oplysninger  

 i artiklen.
 Bladet har herudover anført, at klageren af  

 journalisten er blevet foreholdt de konkrete oplysninger, der fremgår  

 af artiklen, og at klagerens svar fremgår af artiklen, samt at klageren  

 ikke har anmodet bladet om et genmæle, hvilket må tages til  

 udtryk for, at klageren ikke selv mener, at artiklerne indeholder ukorrekte  

 oplysninger.
Bladet har yderligere anført, at forsiden henviser  

 til de udtalelser, der er indhentet fra tidligere medarbejdere, og er  

 essensen af disse udtalelser.
Vedrørende de enkelte overskrifter har  

 bladet anført, at der er dækning herfor i artiklerne, og  

 vedrørende illustrationerne har bladet anført, at billedet  

 under overskriften "En dyr herre for samfundet" ikke er en billedcollage, der  

 er lavet af et billede af klageren, og at illustrationerne generelt er af en  

 sådan kunstnerisk karakter, at ingen vil anse dem for andet og mere end  

 illustrationer af problemstillingen.
 I sagens behandling har følgende  

 nævnsmedlemmer deltaget: Axel Kierkegaard, Bo Maltesen, Tage Clausen og  

 Ole Askvig.
 Pressenævnet udtaler:
 Pressenævnet finder, at det er relevant for et  

 fagforeningsblad at beskæftige sig med psykisk arbejdsmiljø  

 på kontorer såvel generelt som på bestemte, nærmere  

 anførte kontorer.
 Pressenævnet har ikke kompetence til at tage  

 stilling til, om der i bladet er bragt eller gengivet injurierende  

 udtalelser, hvilket heller ikke er afgørende for, om god presseskik er  

 tilsidesat.
 Nævnet kan endvidere ikke foretage en  

 bevisførelse om de faktiske forhold på advokatkontoret.
 Da bladet har forelagt de oplysninger i artiklerne, der  

 vedrører klageren, for denne forud for offentliggørelsen, og da  

 bladet har gengivet klagerens kommentarer hertil, finder Pressenævnet,  

 at bladet ikke har tilsidesat god presseskik i forbindelse med den  

 pågældende artikelserie.
 Afsagt den 26. maj 1999.
