Bekendtgørelse om de minimis-støtte til kompensation for erhvervsmæssigt fiskeri efter ål1) I medfør af akt nr. 83 af 10. februar 2019 fastsættes efter bemyndigelse i henhold til § 2, nr. 1, i bekendtgørelse nr. 983 af 28. juni 2018 om Fiskeristyrelsens opgaver og beføjelser:
Kapitel 1 Anvendelse § 1. Fiskeristyrelsen kan efter ansøgning udbetale kompensation efter denne bekendtgørelse som følge af forbud mod erhvervsmæssigt fiskeri efter ål i saltvand i perioden den 1. november 2018 til og med den 31. januar 2019, jf. § 1 i bekendtgørelse nr. 1205 af 5. oktober 2018.
 Stk. 2. Kompensation ydes som de minimis-støtte i overensstemmelse med Kommissionens forordning (EU) nr. 717/2014 af 27. juni 2014.
Kapitel 2 Definitioner § 2. I denne bekendtgørelse forstås ved:
1) Ansøger: Personer eller selskaber registreret med ret til at drive erhvervsmæssigt fiskeri eller bierhvervsfiskeri efter ål, jf. § 4, nr. 1 2) De minimis-støtte: Statsstøtte under EUs de minimis-regler, jf. bestemmelserne i Kommissionens forordning (EU) nr. 717/2014 af 27. juni 2014.
 3) Landingsværdi: Oplysninger om værdien af ansøgers registrerede landinger fra Fiskeristyrelsens dataregister.
 4) Lukkeperiode: Perioden den 1. november 2018 til og med 31. januar det efterfølgende år, jf. bekendtgørelse nr. 1205 af 5. oktober 2018 om forbud mod erhvervsmæssigt fiskeri af ål i saltvand fra 1. november 2018 til og med 31. januar 2019.
 5) Referencemåneder: Månederne november, december og januar i henholdsvis 2015/2016, 2016/2017 samt 2017/2018.
 6) Referenceår: 2015, 2016 og 2017.
Kapitel 3 Ansøgning om kompensation § 3. Ansøgning om kompensation indsendes til Fiskeristyrelsen på det ansøgningsskema, der er tilgængeligt på Tilskudsguiden på Fiskeristyrelsens hjemmeside https://fiskeristyrelsen.dk/tilskud/tilskudsguide/kompensation-til-aalefiskere/.
 Stk. 2. Ansøgning om kompensation efter § 1, stk. 1, skal være modtaget i perioden fra den 1. april 2019 til den 30. april 2019.
 Stk. 3. Ansøgningen skal indeholde ansøgningsskemaet, hvor de påkrævede oplysninger er afgivet.
Kapitel 4 Betingelser for kompensation § 4. Ansøger skal opfylde følgende betingelser for at være berettiget til at modtage kompensation:
 1) Ansøger skal for kalenderårene 2018 og 2019 have en gyldig tilladelse til at fiske ål i henhold til bekendtgørelse nr. 1551 af 11. december 2015 om betingelserne for erhvervsmæssigt fiskeri af ål i saltvand og ferskvand.
 2) Ansøgers andel af fangster af ål skal udgøre minimum 30 pct. af ansøgers gennemsnitlige, årlige samlede landingsværdi i referenceårene.
 3) Ansøger må ikke have begået svig som omhandlet i artikel 10, stk. 3, i forordning 508/2014/EU.
 4) Ansøger må ikke på tidspunktet for indsendelse af ansøgning have ejerandele i fartøjer, der er opført på EU-listen i medfør af artikel 27, stk. 1 i forordning 1005/2008/EF over fartøjer, der udøver ulovligt, urapporteret og ureguleret fiskeri (IUU-fiskeri).
 5) Ansøger skal på tidspunktet for indsendelse af ansøgning for de fartøjer, der søges om kompensation for, have under 9 point registreret i Fiskeristyrelsen for alvorlige overtrædelser af den fælles fiskeripolitik i medfør af bilag XXX til forordning 404/2011/EU.
 6) Ansøger må ikke have udøvet erhvervsmæssigt fiskeri af ål i saltvand i lukkeperioden.
Kapitel 5 Beregning af kompensationsbeløb § 5. Fiskeristyrelsen beregner kompensationen på baggrund af et gennemsnit af værdierne af ansøgers historiske landinger i referencemånederne, jf. § 2, nr. 5 Stk. 2. Kompensationen udgør 100 pct. af den gennemsnitlige landingsværdi udregnet efter stk. 1.
 Stk. 3. Råder en ansøger over flere fartøjer kumuleres landingsværdierne for alle fartøjerne.
 Stk. 4. Såfremt ansøger ejer et fartøj sammen med en anden fisker, udregnes landingsværdien i forhold til den andel, der svarer til ansøgers ejerandel.
 Stk. 5. Der kan ikke dispenseres fra opgørelsesmetoden i stk. 1 som følge af, at ansøger ikke har været aktiv i alle referencemånederne.
 § 6. Der udbetales ikke kompensation for en gennemsnitlig landingsværdi, der beregnes til at være mindre end 10.000 kr., jf. stk. 1.
 Stk. 2. En ansøger, der modtager kompensation, kan over en periode på tre regnskabsår maksimalt modtage ca. 223.500 kr. (svarende til EUR 30.000) i kompensation, der ydes efter bestemmelserne i Kommissionens forordning (EU) nr. 717/2014. Inden for dette støtteloft medregnes øvrig de minimis-støtte, der er ydet i medfør af nævnte forordning.
 Stk. 3. Hvis den beregnede kompensation medfører en overskridelse af det maksimale beløb nævnt i stk. 2, nedsættes beløbet tilsvarende.
Kapitel 6 Afgørelse og fordeling af midlerne § 7. Fiskeristyrelsen kan give afslag på ansøgning efter § 3, 1) hvis de påkrævede oplysninger i ansøgningen, jf. § 3, ikke er afgivet, eller 2) hvis betingelserne i § 4 ikke er opfyldt.
 Stk. 2. Hvis der er ansøgt for mere end den bevillingsmæssige ramme, foretager Fiskeristyrelsen en forholdsmæssig reduktion af afgørelser om kompensation.
Kapitel 7 Udbetaling af kompensation § 8. Fiskeristyrelsen udsender afgørelse om kompensation til ansøgerne.
 Stk. 2. Beløbet udbetales til ansøgers NemKonto.
Kapitel 8 Kontrol og tilbagebetaling § 9. Fiskeristyrelsen foretager administrativ kontrol i forbindelse med administrationen af denne ordning.
 Stk. 2. Fiskeristyrelsen kan til brug for kontrollen indhente relevante oplysninger fra andre myndigheder.
 Stk. 3. Fiskeristyrelsen kan til brug for kontrollen indhente alle nødvendige oplysninger fra ansøger.
§ 10. Fiskeristyrelsen kan træffe afgørelse om hel eller delvis tilbagebetaling af kompensation, hvis 1) ansøger har afgivet urigtige eller vildledende oplysninger eller har fortiet oplysninger af betydning for sagens afgørelse, 2) ansøger ikke sikrer, at Fiskeristyrelsen får adgang til de oplysninger, som ansøger har pligt til at afgive efter § 10, stk. 3, eller 3) ansøger ikke overholder sine forpligtelser efter § 4.
Stk. 2. Ved opgørelse af tilbagebetalingskravet tillægges renter, hvis fristen for tilbagebetalingen overskrides.
Rentetillægget beregnes for perioden mellem fristen for tilbagebetaling og datoen for tilbagebetalingen og med den i lov om renter ved forsinket betaling m.v. (Renteloven) fastsatte referencesats med tillæg.
Kapitel 9 Klageadgang § 11. Afgørelser om kompensation truffet i henhold til § 1 kan påklages til Miljø- og Fødevareklagenævnet, som behandler sagen i en af nævnets afdelinger, jf. § 3, stk. 1, nr. 2-8 i lov nr. 1715 af 27. december 2016 om Miljø- og Fødevareklagenævnet, og kan derfor ikke indbringes for anden administrativ myndighed.
Stk. 2. Klage til Miljø- og Fødevareklagenævnet indgives skriftligt til Fiskeristyrelsen, som den myndighed, der har truffet afgørelse, ved anvendelse af digital selvbetjening, jf. dog § 21, stk. 2-4, i lov nr. 1715 af 27. december 2016 om Miljø- og Fødevareklagenævnet.
Fiskeristyrelsen skal, hvis den vil fastholde afgørelsen, snarest og som udgangspunkt ikke senere end 3 uger efter modtagelsen af klagen, videresende klagen til klageinstansen.
Klagen skal ved videresendelsen være ledsaget af den påklagede afgørelse, de dokumenter, der er indgået i sagens bedømmelse, og en udtalelse fra myndigheden med dennes bemærkninger til sagen og de i klagen anførte klagepunkter.
Kapitel 10 Ikrafttræden § 12. Bekendtgørelsen træder i kraft den 1. april 2019.
Fiskeristyrelsen, den 29. marts 2019 Nanna Møller / Oluf Engberg 1) I bekendtgørelsen er der medtaget visse bestemmelser fra Rådets forordning 2018/120/EU af 23. januar 2018 om fastsættelse for 2018 af fiskerimuligheder for visse fiskebestande og grupper af fiskebestande gældende for EU-farvande og for EU-fiskefartøjer i visse andre farvande og om ændring af forordning 2017/127/EU, samt Kommissionens forordning 2014/717/EU af 27. juni 2014 om anvendelsen af artikel 107 og 108 om traktaten om Den Europæiske Unions funktionsområde på de minimis-støtte i fiskeri- og akvakultursektoren.
Ifølge artikel 288 i EUF-Traktaten gælder en forordning umiddelbart i hver medlemsstat.
Gengivelsen af disse bestemmelser i bekendtgørelsen er således udelukkende begrundet i praktiske hensyn og berører ikke nævnte forordnings umiddelbare gyldighed i Danmark.
