 Den på svenske studielån årligt foretagne »skuldupprakning«,  

 ved hvis beregning blev anvendt et reguleringstal, der inden for et fastsat  

 maksimum var afhængig af forbrugerindekset, kunne ikke anses for renter i  

 skattemæssig forstand.
 Ergoterapeut A klagede over, at de stedlige skattemyndigheder for  

 indkomstårene 1981-1984 inkl. havde anset hende for uberettiget til at  

 fradrage renter af lån - optaget i studietiden i Centrala Studiestodsnamnden  

 i Sverige med henholdsvis 3.123 kr., 8.343 kr., 7.725 kr. og 8.037 kr.  

 Myndighederne havde ikke anset de nævnte beløb for at være renter i  

 skattemæssig forstand.
Klageren nedlagde påstand på, at hun måtte anses for berettiget til ved  

 indkomstopgørelsen at foretage fradrag for den del af de nævnte beløb, som  

 var karakteriseret som skuldupprakning med lånekostnaden . Disse beløb blev  

 under sagen opgjort til henholdsvis 3.434 kr., 3.065 kr. og 3.063 kr. ifølge  

 forelagt dokumentation for indkomstårene 1982, 1983 og 1984, medens der ikke  

 forelå dokumentation, for så vidt angik indkomståret 1981. Klageren gjorde  

 gældende, at der havde været tale om tilskrivning af egentlige renter, og at  

 hun gennem nægtelse af fradrag ville blive stillet ringere end de danske  

 studerende, der optog statsgaranterede lån.
For sådanne tilskrives der i  

 studietiden renter, som tillades fradraget ved forfaldstiden.
Det var oplyst, at den omhandlede skuldupprakning for hvert af de  

 påklagede år var beregnet som 4,2% af restgælden.
Ved opskrivningen af gælden  

 var anvendt et såkaldt reguleringstal, der for de påklagede år havde  

 begrænset gældsopskrivningen til højst nævnte 4,2%. Skulle forbrugerindekset  

 i nogle år stige med mindre end 4,2%, ville reguleringstallet blive lavere,  

 og gælden ville blive opskrevet lige så meget som indeks.
Regeringen kunne  

 ændre den øvre grænse for reguleringstallet.
To af rettens medlemmer, herunder retsformanden, fandt efter det foran  

 oplyste om de omhandlede beløbs afhængighed af det svenske  

 forbrugerprisindeks, at disse ikke kunne anses for egentlige renter af den  

 til enhver tid værende restgæld til Centrala Studiestodsnamnden.
Disse  

 medlemmer fandt følgelig ikke, at der var hjemmel til at godkende fradrag  

 herfor ved klagerens indkomstopgørelse, og voterede således for, at de  

 påklagede ansættelser blev stadfæstet.
Et retsmedlem fandt, at de omhandlede beløb, der tilskrives gælden som  

 skuldupprakning med lånekostnaden måtte betragtes som fradragsberettigede  

 renteudgifter, idet der herved var lagt vægt på, at beløbene årligt var  

 beregnet som en procentsats (4,2%) af restgælden - i stiftelsesåret alene  

 forholdsmæssigt for tiden efter udbetalingen.
Dette medlem fandt således, at  

 det ikke kunne tillægges betydning, at der havde været mulighed for at ændre  

 procentsatsen efter det svenske forbrugerprisindeks, idet det ikke kunne  

 udelukke fradragsret for renter, at disse var variable.
Dette medlem voterede  

 følgelig for at følge klagerens påstand.
 Der blev afsagt kendelse efter stemmeflertallet, og de påklagede  

 ansættelser blev derfor stadfæstet.
 LV 1987, F 3.4.
 (* 1) Afgørelsen er offentliggjort i Skat 1988, nr. 5, side 290.
