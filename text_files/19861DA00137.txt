Nr BTB 137 Betænkning over Forslag til folketingsbeslutning om forbedring af trafik-  

 og adgangsforholdene for handicappede   

 Nr B 137 1986-87, 1. samling Afgivet af udvalget om offentlige arbejder Afgivet: 19870507 Udvalget har behandlet beslutningsforslaget i en række møder og har herunder stillet spørgsmål til ministeren for offentlige arbejder, som denne har besvaret skriftligt.
Herefter indstiller UDVALGET forslaget til VEDTAGELSE med det stillede ændringsforslag, som er tiltrådt af ministeren for offentlige arbejder.
Der er enighed mellem udvalget og ministeren for offentlige arbejder om, at den fremtidige statslige politik på handicapområdet i øget omfang må bidrage til, at handicappede sikres adgang til transport og offentlig eller offentligt støttet service, ligesom de handicappedes organisationer søges inddraget i relevante beslutninger om indretning af offentlige transportmidler og gade- og vejanlæg.
Gode trafik- og adgangsforhold til offentlig service er af fundamental betydning for handicappedes udfoldelsesmuligheder.
Det kræver skærpet bevidsthed og øget viden om handicappedes vilkår, og det er denne proces, der ved hjælp af forslaget ønskes fremmet.
Der er brug for en systematisk kortlægning, planlægning og intensivering af arbejdet med forbedring af vilkårene for handicappede.
Det bør overvejes, hvordan den lokale og centrale indsats koordineres bedst muligt.
Kommuner og amtskommuner må have en naturlig forpligtelse til at informere om vilkårene for handicappede borgere i lighed med den oplysningsforpligtelse, der gælder for den sociale lovgivnings hjælpemuligheder.
De handicappede må tages med på råd, og informationsindsatsen skal forstærkes.
Ligeledes må der iværksættes oplysningskampagner om handicappedes vilkår målrettet mod forskellige personalegrupper og beslutningstagere.
Ændringsforslag Af UDVALGET, tiltrådt af MINISTEREN FOR OFFENTLIGE ARBEJDER:
Til teksten 1) TEKSTEN affattes således:
»Folketinget pålægger regeringen at arbejde for forbedring af trafik- og adgangsforholdene for handicappede gennem bl.a. nedenfor nævnte tiltag, der forudsættes taget op med de relevante offentlige myndigheder og private organisationer.
Regeringen pålægges ved årets udgang at give Folketingets udvalg om offentlige arbejder en statusrapport over arbejdet samt forslag til, hvilke eventuelle tiltag der anses for at være nødvendige for at opfylde intentionerne i denne folketingsbeslutning.
 I arbejdet skal bl.a. følgende punkter tages op:
1) Handicappede må gennem skærpede regler eller ændrede aftaler sikres fysisk adgang til betjening hos læger, tandlæger, fysioterapeuter, apoteker m.v.
2) Trafikterminaler, dvs. tog- og busstationer, færgehavne og lufthavne, skal indrettes, så de er tilgængelige for handicappede.
3) Offentlige bygninger skal indrettes, således at de bliver tilgængelige for handicappede.
4) Offentlige transportmidler, dvs. busser, tog, færger, fly og hyrevogne, bør i videst muligt omfang være tilgængelige for handicappede.
5) Telebussystemer og særlige kørselsordninger for stærkt handicappede udbygges, så alle kan få dækket kørselsbehovet lokalt, regionalt og på landsplan.
6) Gader, veje m.v. bør udformes på en sådan måde, at fremkommeligheden for alle handicapgrupper sikres i videst muligt omfang.
7) Ved planlægning og projektering af trafikanlæg skal den ansvarlige myndighed sikre, at anlæggene udføres handicapegnet.
En sådan handicapegnethed sikres bedst gennem et nært samarbejde med de handicappedes organisationer.
8) Den betydelige styrkelse af forsknings-, udviklings- og oplysningsarbejdet om handicappedes forhold i trafikken, som er sket i de senere år, skal fortsættes.« IKAST (KF) AHLMANN-OHLSEN (KF) ARENTOFT (KF) LIZZIE LICHTENBERG (KF) SVEND HEISELBERG (V) LENNART LARSON (V) ARNE MELCHIOR (CD) INGER STILLING PEDERSEN (KRF) OLE VAGN CHRISTENSEN (S) ERENBJERG (S) J.
K.
HANSEN (S) fmd.
LERKE (S) HELGE MORTENSEN (S) JIMMY STAHR (S) TOMMY DINESEN (SF) OLE HENRIKSEN (SF) BILGRAV-NIELSEN (RV) Partierne FP og VS havde ikke medlemmer i udvalget.
