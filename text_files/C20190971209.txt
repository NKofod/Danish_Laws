Cirkulære om bedømmelse af prøveansatte fængselsbetjentelever og værkmesterelever i kriminalforsorgen Kompetence § 1. Områdedirektørerne ansætter prøveansatte fængselsbetjentelever og værkmesterelever, jf. bekendtgørelse om udnævnelse og afskedigelse af tjenestemænd i lønramme 1-35 i kriminalforsorgen.
 Stk. 2. Områdedirektørerne kan træffe afgørelse om forlængelse af prøvetjenesten for prøveansatte fængselsbetjentelever og værkmesterelever.
Stk. 3. Områdedirektørerne kan i de første 6 måneder af prøveansættelsen træffe afgørelse om ikke at fortsætte prøveansættelsen.
Efter 6 måneders prøvetjeneste kan direktoratet træffe afgørelse om ikke at fortsætte ansættelsen, samt om ikke at fastansætte den prøveansatte.
 § 2. Områdedirektøren nedsætter et bedømmelsesnævn, som behandler sager om, hvorvidt den ansattes prøvetjeneste forløber tilfredsstillende, hvorvidt prøvetjenesten skal forlænges, samt hvorvidt den prøveansatte er egnet til fortsat henholdsvis varig ansættelse.
Stk. 2. Bedømmelsesnævnet består af en HR konsulent i områdekontoret og den prøveansattes praktikvejleder på tjenestestedet.
HR konsulenten er nævnets formand.
Stk. 3. Bedømmelsesnævnet kan træffe beslutning om, at andre skal deltage i bedømmelsesnævnet i forbindelse med en konkret bedømmelse.
Dette forudsætter enighed blandt nævnets faste medlemmer, ligesom det forudsætter, at de tilkaldte deltagere har et sådant kendskab til den prøveansattes forhold, at deres udtalelser forventes at kunne få betydning for nævnets bedømmelse.
Stk. 4. Hvis bedømmelsesnævnet overvejer at angive bedømmelsen ikke egnet, skal der udarbejdes en skriftlig udtalelse om den prøveansatte fra uddannelsescenteret.
Derudover skal der ved afviklingen af bedømmelsesnævnet deltage en leder fra uddannelsescenteret.
 Stk. 5. Forud for bedømmelsesnævnets sagsbehandling orienteres områdets tillidsrepræsentant om, hvilke prøveansatte der skal foretages bedømmelse af.
 Stk. 6. Bedømmelsesnævnets bedømmelser skal afgives skriftligt på de særlige skemaer, der er udarbejdet til formålet.
Inhabilitet og tavshedspligt § 3. Forvaltningslovens regler om inhabilitet og tavshedspligt gælder for bedømmelsesnævnets medlemmer (herunder tilkaldte deltagere). Tavshedspligten gælder fortsat ved udtræden af nævnet.
 Stk. 2. Hvis der er tvivl om, hvorvidt der foreligger inhabilitet for et medlem, herunder et tilkaldt medlem, træffer områdedirektøren afgørelse herom.
Bedømmelsesterminer § 4. Der skal foretages 3 obligatoriske bedømmelser af prøveansatte fængselsbetjentelever.
Første bedømmelse skal senest foreligge efter 5 måneders prøvetjeneste, anden bedømmelse skal senest foreligge efter 1 år og 5 måneders prøvetjeneste, og tredje bedømmelse skal senest foreligge 4 måneder før prøvetjenestens udløb.
Stk. 2. Der skal foretages 2 obligatoriske bedømmelser af prøveansatte værkmesterelever.
Første bedømmelse skal senest foreligge efter 5 måneders prøvetjeneste, og anden bedømmelse skal senest foreligge efter 1 år og 5 måneders prøvetjeneste.
Proces § 5. Bedømmelsesnævnet udfærdiger bedømmelsen, og formanden for bedømmelsesnævnet gennemgår bedømmelsen med den prøveansatte.
Den prøveansatte skal have udleveret en kopi af bedømmelsen.
Samtidig sendes bedømmelsen til områdedirektøren.
Stk. 2. Den prøveansatte kan indenfor 14 dage regnet fra datoen for modtagelse af bedømmelsen fremsætte klage over bedømmelsen til områdedirektøren.
Områdedirektøren videresender klagen til bedømmelsesnævnet til behandling.
Bedømmelsesnævnet afgiver herefter en fornyet skriftlig bedømmelse, der sendes til den prøveansatte og områdedirektøren.
Områdedirektøren træffer herefter afgørelse om det videre forløb.
 Stk. 3. Såfremt områdedirektøren ønsker at forlænge prøveansættelsen eller inden for de første 6 måneder af prøveansættelsen ikke ønsker at fortsætte prøveansættelsen, skal der foretages partshøring af den prøveansatte, inden områdedirektøren træffer endelig afgørelse.
 Stk. 4. Såfremt områdedirektøren efter de første 6 måneder af prøveansættelsen ikke ønsker at fortsætte prøveansættelsen eller fastansætte den prøveansatte, fremsender områdedirektøren indstilling til Direktoratet for Kriminalforsorgen, som herefter træffer endelig afgørelse efter forudgående partshøring af den prøveansatte.
Klageadgang § 6. Afgørelse truffet af områdedirektøren kan påklages til Direktoratet for Kriminalforsorgen.
 Stk. 2. Afgørelse truffet af Direktoratet for Kriminalforsorgen i første instans kan påklages til Justitsministeriet.
 Ikrafttrædelsesbestemmelser m.v.
 § 7. Cirkulæret træder i kraft den 1. september 2019.
 Stk. 2. Cirkulære af 4. december 2009 om bedømmelse af prøveansatte fængselsbetjente i Kriminalforsorgen ophæves.
