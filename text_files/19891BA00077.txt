Nr BSF 77 Forslag til folketingsbeslutning om opfordring til at trække aktstykke nr.  

 206 vedrørende salg af Kalø Gods tilbage fra Finansudvalget Fremsat af Baadsgaard (S) Dorte Bennedsen (S) Hjortnæs (S) Margrete Auken  

 (SF) Leif Hermann (SF) Ingerlise Koefoed (SF) den 10. maj 1990 Folketinget opfordrer landbrugsministeren til at trække aktstykke nr. 206 i folketingsåret 1989-90 tilbage fra Finansudvalget.
 I aktstykket søger landbrugsministeren om tilslutning til at sælge Kalø  

 Gods til Kalø Landbrugsaktieselskab.
Bemærkninger til forslaget Kalø Gods er et kulturhistorisk klenodie med rige naturværdier.
Godset  

 omfatter ikke alene den historisk berømte Kalø Slotsruin, men også et stort  

 antal fortidsminder.
Godsets arealer af mark, eng og skov er af uvurderlig  

 værdi, og bygningerne fremstår som smukke og harmoniske.
Hele området udgør  

 således en helhed, og i kraft af sit statslige tilhørsforhold har godset  

 kunnet fastholde og bevare disse værdier, der også udgør et enestående  

 grundlag for forskning i en afbalanceret naturudnyttelse.
 Forslagsstillerne mener derfor, at godset bør forblive i statens eje, og  

 skal hermed opfordre landbrugsministeren til at opgive salget.
 Landbrugsministeren har ikke givet nogen egentlig begrundelse for salget,  

 ud over at regeringen ønsker at privatisere, og at salget skal bidrage til  

 dækning af underskuddet på statens budget.
Helt bortset fra at udsalg af statens ejendomme er en kortsigtet og uklog  

 løsning til dækning af underskuddet, er det overhovedet ikke godtgjort, at  

 salgsprovenuet står i et rimeligt forhold til de afhændede værdier.
Der er  

 således ikke medregnet den fredningserstatning, der vil skulle udbetales til  

 ejeren, når den af Danmarks Naturfredningsforening rejste fredningssag bliver  

 gennemført, en erstatning, som er vurderet til ca. 8 mio. kr.
Når  

 vildtforskningen før eller siden flyttes, vil retablering af videnskabeligt  

 referenceområde beløbe sig til 8-9 mio. kr.
Hertil kommer vildtforskningens  

 udgifter til husleje samt til betaling af anvendelse af tilsvarende arealer  

 som Kaløs.
Flytteudgifter, flyttegodtgørelse, tabte huslejeindtægter og  

 forpagtningsafgift skal også medregnes.
De i ansøgningen anførte indtægter på  

 i alt 61 mio. kr. viser således overhovedet ikke de faktiske forhold.
Vildtforskningen på Kalø er internationalt højt vurderet.
Aktstykkets  

 bemærkninger om vildtforskningens fremtidige vilkår er meget mangelfulde,  

 idet der ikke er redegjort for vildtforskningens rettigheder i forhold til  

 forsøgsvirksomhed på arealerne.
Når vildtforskningen til sin tid skal flytte,  

 er det meget tvivlsomt, om der kan etableres lignende forhold som de  

 nuværende, og mens vildtforskningen stadig skal være på Kalø, skal  

 forsøgsvilkår aftales med en ejer, der ikke altid vil have sammenfaldende  

 interesser med forskningen.
Endvidere vil jægerorganisationernes anvendelse  

 af arealerne i mange tilfælde vanskeligt kunne harmonere med forskningens  

 anvendelse af området.
 Forskningens vilkår vil således blive forringet trods regeringens løfter  

 om det modsatte.
Forslagsstillerne finder regeringens handlinger på miljø- og  

 naturforvaltningsområdet direkte paradoksale, når landbrugsministeren vil  

 sælge Kalø Gods samtidig med, at miljøministeren hvert år som led i en god  

 miljøpolitik anvender over 100 mio. kr. til naturforvaltning, herunder til  

 opkøb af arealer med store naturværdier.
Kalø Gods rummer netop sådanne  

 værdier, som miljøministeren i anden forbindelse formodentlig vil købe.  

 Allermest forekommer det forslagsstillerne uforståeligt, hvorfor regeringen  

 vil sælge skovarealerne, al den stund det er regeringens erklærede politik,  

 at der ikke skal sælges statsskovarealer.
Salg af statsskove vil svække den  

 indsats, der gøres for en god udvikling på skovområdet, hvilket også er  

 uacceptabelt.
Forslagsstillerne har noteret sig den store folkelige modstand, som har  

 vist sig mod salget.
Ikke alene salget af rekreative naturarealer, men også  

 salget af Kalø Slotsruin har givet anledning til debat.
Det er efter  

 forslagsstillernes opfattelse en skændsel, at regeringen nu vil indlede  

 udsalg af historiske mindesmærker.
Landbrugsministeren oplyser i aktstykket, at han har haft indsigt i de  

 mellem parterne bag landbrugsselskabet oprettede dokumenter.
Det undrer  

 forslagsstillerne, at ministeren ikke har fundet anledning til at oplyse  

 Finansudvalget om disse dokumenters indhold.
Det er heller ikke oplyst, hvem  

 der skal have den bestemmende indflydelse i selskabet.
Det er  

 utilfredsstillende, og forslagsstillerne forventer under alle omstændigheder  

 hele handelen oplyst fuldt ud.
Som det fremgår af de her fremførte bemærkninger, er der efter  

 forslagsstillernes opfattelse ingen saglige grunde for salget af Kalø,  

 tværtimod taler alle forhold imod.
Derfor bør regeringen opgive sit  

 ideologisk begrundede salg af Kalø Gods.
 Aktstykke nr. 206 er optrykt som bilag til beslutningsforslaget.
Bilag 206 Landbrugsministeriet.
København, den 7. maj 1990.
a.
Landbrugsministeriet anmoder om Finansudvalgets tilslutning til, at  

 Jordbrugsdirektoratet sælger Kalø Gods samt de på godset værende beholdninger  

 til Kalø Landbrugsaktieselskab.
Kalø Gods tilhører Jordfonden.
Den kontante  

 salgspris for godset udgør 61.000.000 kr.
 Salgsindtægterne, som indtægtsføres under Landbrugsministeriet med fradrag  

 af de med salget forbundne omkostninger, herunder salær til Kammeradvokaten,  

 ejendomsmæglersalær, annoncering m.v., forudsættes at medgå til udmøntning af  

 de under § 23. Finansministeriet opførte provenubeløb ved salg af statslige  

 aktiver, privatisering m.m.
 Landbrugsministeriet anmoder endvidere i henhold til Akt 155 af den 14.  

 marts 1990 om tilslutning til, at provenuet ved salget af kvægbesætningen,  

 maskinerne samt beholdninger indtægtsføres under Landbrugsministeriet.
b.
Kalø Gods er beliggende på sydsiden af Djursland, umiddelbart øst for  

 Rønde by og ud imod Kalø Vig.
Godsets arealer gennemskæres af hovedlandevej A  

 15 (Grenå-Århus), således at hovedparten af arealerne er beliggende syd for  

 vejen.
Kalø Gods blev i 1945 overtaget af den danske stat i henhold til loven om  

 konfiskation af tysk og japansk ejendom og i 1947 erhvervet af Jordfonden ved  

 Statens Jordlovsudvalg, nu Jordbrugsdirektoratet.
Kalø Gods har siden 1948  

 været bortforpagtet til Jagtfonden ved Vildtforvaltningen.
 Ud over en større bygningsmasse (hovedbygning, jagtslot, driftsbygninger,  

 lejeboliger m.m.) består Kalø Gods af ca. 430 ha landbrugsarealer og ca. 380  

 ha skov, hvortil kommer naturarealer m.v., således at godsets samlede  

 tilliggende udgør ca. 870 ha.
Ved Akt 276 af 20. juni 1989 gav Finansudvalget tilslutning til, at Kalø  

 Gods blev udbudt til salg under alternativt udbud således, 1) at godset enten sælges uden bindinger, eller 2) at godset sælges med en forpligtelse til i en 15 års periode at udleje  

 lokaler samt forsøgsmuligheder m.v. i en størrelsesorden svarende til det i  

 dag af Vildtforvaltningen benyttede med henblik på aktiviteter i samme  

 omfang.
 Følgende ejendomme under godset er som samlet virksomhed den 8. november  

 1989 udbudt offentligt til salg ved avertering i dagspressen i  

 overensstemmelse med Finansministeriets cirkulære af 28. august 1984 om  

 almindelige regler for salg af statens faste ejendomme:
 1) Landbrugsejendommen matr.nr. 1 a Kalø Hovedgård, Bregnet m.fl., af  

 areal 430,3604 ha.
 2) Landbrugsejendommen matr.nr. 1 c Kalø Hovedgård, Bregnet, af areal  

 8,3121 ha.
 3) Landbrugsejendommen matr.nr. 11 a Bjødstrup By, Bregnet, af areal  

 6,7291 ha.
 4) Landbrugsejendommen matr.nr. 12 a Bjødstrup By, Bregnet, af areal  

 6,6856 ha.
 5) Landbrugsejendommen matr.nr. 13 a Bjødstrup By, Bregnet, af areal  

 9,3409 ha.
 6) Landbrugsejendommen, matr.nr. 9 b Rønde by, Bregnet m.fl., af areal  

 14,9050 ha.
 7) Landbrugsejendommen, matr.nr. 1 b Følle Mølle, Bregnet m.fl., af areal  

 36,6781 ha, hvoraf en parcel på 14,7106 ha er under frastykning, og ikke  

 omfattet af nærværende salg.
 8) Skovejendom undergivet fredskovspligt matr.nr. 1 e Kalø Hovedgård,  

 Bregnet m.fl., af areal 361,3419 ha.
 9) Ejendommen matr.nr. 10 a Bjødstrup by, Bregnet, af areal 6,1166 ha.
 10) Ejendommen matr.nr. 10 f Bjødstrup By, Bregnet, af areal 3,0770 ha.
 11) Ejendommen matr.nr. 10 b Rønde By, Bregnet, af areal 0,1300 ha.
 12) Ejendommen matr.nr. 10 c Rønde By, Bregnet, af areal 0,1230 ha.
 13) Ejendommen matr.nr. 10 d Rønde By, Bregnet, af areal 0,1555 ha.
 14) Ejendommen matr.nr. 10 e Rønde By, Bregnet, af areal 0,0415 ha.
 15) Ejendommen matr.nr. 10 f Rønde By, Bregnet, af areal 0,0971 ha.
 16) Ejendommen matr.nr. 1 d Kalø Hovedgård, Bregnet, af areal 1,1138 ha.
 17) Ejendommen matr.nr. 1 e Thorsager By, Thorsager, af areal 0,0279 ha.
 Ejendomsværdien af ejendommene 1.-17. udgør ca. 41,9 mio. kr. pr. 1.  

 januar 1989. Heraf udgør grundværdien 12,9 mio. kr. og skovværdien ca. 11  

 mio. kr.
 Godset er ubehæftet og i statsregneskabet pr. 31. december 1989 optaget  

 med statusværdi på 14.527.068 kr.
 Forpagtningsindtægten udgør 1,4 pct. af godsets ejendomsværdi ved det  

 foregående års almindelige vurdering, for 1990 ca. 587.000 kr.
I forbindelse med salget vil de landskabelige, fredningsmæssige og  

 kulturhistoriske interesser blive sikret ved lysning af deklaration, der  

 supplerer den hidtil gældende fredning.
Ved deklarationen sikres bl.a.  

 offentlighedens adgang til arealerne og en bevarelse af slotsruinen og andre  

 fortidsminder.
Desuden vil diger og skovbevoksning i et nærmere angivet  

 omfang blive beskyttet, ligesom et særligt skovområde reserveres til  

 skovforskning.
Den frie udsigt fra nord mod slotsruinen sikres ved forbud mod  

 tilplantning.
Køber har tiltrådt deklarationens bestemmelser uden erstatning  

 og i konsekvens heraf en eventuelt kommende fredning med samme indhold.
I salget indgår kvægbesætning og land- og skovbrugsmaskiner, som tilhører  

 Jagtfonden, som løsøre.
Besætningen er i forbindelse med salget prisfastsat  

 til 1.412.900 kr. og driftsmateriel til 2.946.500 kr. og optaget med disse  

 beløb i det betingede skøde.
Disse beløb indgår i købesummen på 61.000.000  

 kr.
Ved Akt 155 af 14. marts 1989 gav Finansudvalget tilslutning til i  

 forbindelse med ophævelse af Jagtfonden pr. 1. januar 1990 at afgangsføre  

 uden udgiftsvirkning Jagtfondens maskinsaldo på 2.143.583 kr., som er opført  

 på beholdningskonto i Jagtfondens regnskab, ved salget af Kalø Gods.
Beholdninger af korn, kraftfoder, fyrings- og dieselolie og skovet træ  

 afregnes kontant til dagspris uden for købesummen.
Disse beholdninger  

 tilhører Jagtfonden, men vil blive indtægtsført under Landbrugsministeriet.  

 Opgørelse heraf vil først kunne ske pr. overtagelsesdagen.
Værdien af  

 beholdninger pr. 1. juni 1990 anslås af Vildtforvaltningen til at ligge i  

 størrelsesordenen 59.000 kr.
 Kvægbesætningen og beholdningerne er ikke opført som aktiver i status.
Onsdag den 10. januar 1990 var frist for afgivelse af tilbud på Kalø Gods,  

 og der er indkommet 12 tilbud om køb af godset.
Af disse kunne 9 iflg. en hos  

 Kammeradvokaten indhentet udtalelse anses som konditionsmæssige tilbud i  

 overensstemmelse med udbudsmaterialet.
Der er set bort fra de 3 øvrige  

 henvendelser.
 Det højeste tilbud efter alternativ 1 (uden bindinger) var på 65 mio. kr.,  

 og det højeste tilbud efter alternativ 2 (med opretholdelse af  

 Vildtforvaltningens lejemål) var 65,2 mio. kr.
 Et af Apoteksteknikernes Pensionskasse oprettet aktieselskab, A/S PSE 10  

 nr. 1687, var højestbydende efter alternativ 1 og bød efter alternativ 2 61  

 mio. kr.
 Der var ved tilbuddets afgivelse indgået en rammeaftale mellem  

 Apoteksteknikernes Pensionskasse og Jagtforeningernes Fællesudvalg, som ved  

 salg efter alternativ 2 giver det samlede jægerforbund, som søges etableret  

 af de tre eksisterende jagtorganisationer, ret til at leje kontorlokaler på  

 indtil 1.300 m2 på godset for samme tidsrum, som udlejning sker til  

 Vildtforvaltningen.
 Miljøministeriet har efter at være underrettet om de afgivne tilbud  

 tilkendegivet, at man ønsker et tilbud efter alternativ 2 accepteret, idet  

 man fortsat ønsker at benytte lokaler på godset til brug for Danmarks  

 Miljøundersøgelser, afdelingen for fauna og floraøkologi  

 (Vildtforvaltningen).
I udbudsmaterialet er forudsat, at Miljøministeriet lejer ca. 2.000 m2  

 brutto til afdelingen for fauna og floraøkologi.
Endvidere forudsættes, at  

 afdelingen for fauna og floraøkologi uden kompensation får visse nærmere i  

 udbudsmaterialet beskrevne rettigheder over arealerne til fortsat  

 forsøgsvirksomhed.
Disse vilkår er indarbejdet i skødet, idet der heri er  

 henvist til udbudsmaterialets beskrivelser.
 Finansministeriet har tiltrådt, at Miljøministeriet kan indgå et lejemål  

 om ovennævnte 2.000 m2 etageareal uopsigeligt fra Miljøministeriets side i 10  

 år.
 Ud fra en samlet vurdering har Landbrugsministeriet foretrukket tilbuddet  

 efter alternativ 2 fra det af Apoteksteknikernes Pensionskasse oprettede  

 selskab, og Jordfonden v/Jordbrugsdirektoratet har herefter forhandlet de  

 nærmere betingelser med tilbudsgiver.
 Der er underskrevet et skøde, som er betinget af Finansudvalgets  

 godkendelse.
Selskabet, som nu er navngivet Kalø Landbrugsaktieselskab, erhverver  

 umiddelbart hele godset.
Heraf videresælges skovarealerne samt  

 hovedbygningen, jagtslottet og Kalø Slotskro til det af Apoteksteknikernes  

 Pensionskasse helejede selskab Kalø Skovdistrikt A/S, mens Kalø  

 Landbrugsaktieselskab bevarer landbrugsjorderne med landbrugets  

 driftsbygninger og medarbejderboliger.
I Kalø Landbrugsaktieselskab besidder Apoteksteknikernes Pensionskasse 90  

 pct. af aktiekapitalen.
En landmand, der opfylder landbrugslovens  

 uddannelseskrav og øvrige krav til erhvervelse af en landbrugsejendom, ejer  

 10 pct.
Der er tillagt landmandens aktiepost forhøjet stemmevægt i forholdet  

 10:1, således at han besidder stemmeflerheden i selskabet.
Kalø  

 Landbrugsaktieselskab opfylder således betingelserne i landbrugslovens § 20  

 for erhvervelse af en landbrugsejendom.
 Landbrugsministeriet har i forbindelse med etableringen af  

 landbrugsaktieselskabet haft indsigt i de mellem parterne oprettede  

 dokumenter.
Skødet indeholder bestemmelse om, at skovejendommen og landbrugsejendommen  

 skal forblive under samme ejer eller tilhøre selskaber, hvori samme ejer  

 besidder mindst 90 pct. af den indskudte kapital.
Denne bestemmelse tinglyses  

 på ejendommene.
Skødet indeholder endvidere bestemmelser om forkøbsret for staten til  

 godset og til aktierne i de erhvervende selskaber.
Ved salg af godset eller  

 mere end 10 pct. af aktierne inden for 5 år efter overdragelsen har staten  

 adgang til at tilbagekøbe godset til salgsprisen på 61 mio. kr. reguleret for  

 forbedringer og frasalg i den mellemliggende periode.
Efter forløbet af 5 år  

 har staten forkøbsret til godset eller - ved samlet salg af mere end 10 pct.  

 af aktiekapitalen - en aktiepost for den af 3. mand tilbudte pris.  

 Overdragelser mellem Apoteksteknikernes Pensionskasse, Farmaceuternes  

 Pensionskasse og Danmarks Apotekerforenings Pensionskasse eller selskaber  

 tilhørende disse omfattes dog ikke af forkøbsretten, ligesom ejendommene kan  

 overdrages til et nyt landbrugsaktieselskab, hvori de pågældende  

 pensionskasser ejer den del af aktierne, der ikke tilhører landmanden i  

 selskabet.
Forkøbsretten tinglyses på ejendommene.
I forbindelse med erhvervelsen indgiver Kalø Landbrugsaktieselskab  

 ansøgning om sammenlægning af de 7 landbrugsejendomme til højst 2. Den  

 regionale jordbrugskommission har tilkendegivet, at man ser principielt  

 positivt på en sådan sammenlægning.
Der vil formentlig blive tale om  

 frastykning af suppleringsjord til naboer med behov herfor.
Hvis en  

 sammenlægning ikke gennemføres, kan erhververen i medfør af landbrugsloven  

 blive forpligtet til at genafhænde et areal, dog højst det samlede areal af  

 de 6 små landbrugsejendomme, i alt ca. 68 ha af godsets samlede tilliggende  

 på ca. 870 ha.
Dette er erhververen bekendt, og erhververen bærer risikoen  

 for den eventuelle forpligtelse til et sådant salg.
 Overtagelsesdagen er fastsat til den 1. i den måned, der følger efter, at  

 Finansudvalget har godkendt salget.
Med den 1. marts 1990 som skæringsdag godtgør køber kontant til sælger  

 samtlige fra 1. marts 1990 afholdte udgifter til forårsarbejder, herunder  

 vedrørende tilsåning, gødning og sprøjtning.
Høsten 1990 tilfalder køber uden  

 vederlag.
 Det er Landbrugsministeriets opfattelse, at ovennævnte tilbud bør  

 accepteres.
Udgifterne ved salget udgør 356.359 kr. til dækning af  

 ejendomsmæglersalær, annoncering samt udarbejdelse af bygningsregistrant og  

 vurderinger samt 24.210 kr. til omlægning af vandforsyning, der har været  

 nødvendig i forbindelse med salget.
Hertil kommer udgifter til  

 Kammeradvokatens bistand i forbindelse med affattelse af skøde m.v., der  

 endnu ikke har kunnet opgøres.
Salget af Kalø Gods medfører en nedgang i såvel udgifter som indtægter  

 under Miljøministeriets Vildtforvaltning.
Såfremt der i 1990 netto bliver  

 tale om merudgifter, vil disse på forslag til lov om tillægsbevilling for  

 1990 blive finansieret af provenuet ved salget af godset.
c.
Under henvisning til Akt 276 af 20. juni 1989 og Akt 155 af 14. marts  

 1990 forelægges salget for Finansudvalget.
d.
Told- og Skattestyrelsen har udtalt, at det afgivne tilbud på kr.  

 56.640.600 for den faste ejendom skønnes at ligge inden for den  

 skønsusikkerhed, hvormed ejendommenes værdi kan bedømmes på de i alternativ 2  

 i tilbudsmaterialet anførte vilkår.
 Miljøministeriet har tilsluttet sig salget.
e.
Under henvisning til ovenstående udbeder Landbrugsministeriet sig  

 Finansudvalgets tilslutning til af afhænde Kalø Gods som ovenfor beskrevet  

 under pkt. b. 1-17 til Kalø Landbrugsaktieselskab med overtagelsesdag den 1.  

 i den måned, der følger efter, at Finansudvalgets tilslutning til salget  

 foreligger.
 På forslag til tillægsbevillingslov for 1990 søges om tilladelse til at  

 optage følgende:
§ 11.01.01.49.02. Indtægt ved salg af besætning på Kalø Gods 1.412.900 § 11.20.01.82.01. Salg af maskinbeholdning på Kalø Gods (bogført værdi  

 2.143.583) 2.946.500 § 11.30.04. Driftsudgifter 380.569 § 11.30.20.82.02. Salg af Kalø Gods (bogført værdi 14.527.068) 56.640.600 Herudover optages efter endelig opgørelse indtægten ved salg af  

 beholdninger som indtægt for § 11.01.01.49.03. Indtægt ved salg af  

 beholdninger på Kalø Gods, ligesom Kammeradvokatens udgifter efter endelig  

 opgørelse optages som udgift for § 11.30.04. Driftsudgifter.
f.
Finansministeriets tilslutning foreligger.
Laurits Tørnæs / Sten Strømgren Til Finansudvalget.
