Bekendtgørelse om maritim omstillingspulje I medfør af § 2, § 3 og § 19, stk. 2, i lov om erhvervsfremme, jf. lovbekendtgørelse nr. 1715 af 16. december 2010, fastsættes:
Kapitel 1 Formål og tilskudsberettigede projekter § 1. Maritim omstillingspulje har til formål at fremme ressourceeffektive grønne maritime løsninger inden for områder, hvor der vurderes at være et betydeligt beskæftigelsespotentiale.
Efter denne bekendtgørelse ydes tilskud til demonstrationsprojekter, der har til formål at udvikle eller demonstrere nye maritime løsninger inden for følgende emneområder:
 1) Skibsbygning i nye letvægtsmaterialer.
 2) Miljø- og klimamodernisering af eksisterende skibe.
 3) Anvendelse af alternative drivmidler til skibe.
 § 2. Der kan ydes tilskud til delvis dækning af meromkostninger forbundet med at investere i ressourceeffektive løsninger sammenlignet med en løsning baseret på almindeligt udbredte løsninger på området.
 Stk. 2. Der ydes kun tilskud til projekter, hvor meromkostningerne udgør minimum 250.000 kr.
 Stk. 3. Der kan dog i særlige tilfælde træffes afgørelse om at yde tilskud til projekter, hvor meromkostningerne udgør mindre end 250.000 kr.
 § 3. Der ydes alene tilskud til projekter med en projektperiode på højst 2 år.
 Stk. 2. Projektperioden kan dog i særlige tilfælde overstige 2 år.
Det rådgivende udvalgs nedsættelse og rolle § 4. Til bistand ved behandling af ansøgninger om tilskud til gennemførelse af projekter, nedsætter erhvervs- og vækstministeren et rådgivende udvalg.
Stk. 2. Det rådgivende udvalg består af otte medlemmer inklusiv en formand.
Det rådgivende udvalgs medlemmer skal have en bred erhvervsmæssig indsigt og kompetencer inden for letvægtsmaterialer, miljø- og klimamodernisering af eksisterende skibe samt alternative drivmidler til skibe.
Stk. 3. Søfartsstyrelsen udøver formandskabet for og sekretariatsbetjener det rådgivende udvalg Ansøgning om tilskud § 5. Ansøgning om tilskud kan indgives af den projektholder, der er ansvarlig for projektets gennemførelse og økonomi.
 § 6. Ansøgning skal sendes til Søfartsstyrelsen på det ansøgningsskema, som findes på Søfartsstyrelsens hjemmeside www.soefartsstyrelsen.dk.
 § 7. Ansøgningen skal indeholde:
 1) Oplysninger om projektholder og eventuelle samarbejdspartnere, dvs. deltagere i projektet, som får del i tilskuddet eller får gavn af resultater opnået under projektforløbet, og projekt- og regnskabsansvarlige personer.
2) Beskrivelse af projektets formål, aktiviteter, milepæle, tidshorisont og forventede resultater.
I beskrivelsen skal indgå kriterierne anført i §§ 8 og 9.
 3) Beskrivelse af om der sættes aktiviteter i gang, som ikke vil blive gennemført uden tilskud, eller om omfanget af aktiviteterne øges eller udføres hurtigere, hvis der gives et tilskud.
4) Budget og tidsplan for projektet.
Budgettet skal opstilles således, at de enkelte udgiftsarter fremgår.
Tillige skal der oplyses om forudsætningerne for budgettet, herunder timesatser.
Fordelingen mellem projektets parter, projektets egenfinansiering og det ansøgte tilskudsbeløb skal desuden fremgå af budgettet.
 5) Oplysning om meromkostningen forbundet med projektet sammenlignet med en løsning baseret på almindeligt udbredte løsninger på området.
 6) Oplysninger, som er nødvendige for at vurdere projektet i forhold til EUs statsstøtteregler.
 7) Oplysninger om størrelsen på eventuel anden finansiering, herunder anden offentlig finansiering, som indgår i projektet, og hvorfra denne stammer.
Kapitel 2 Tildeling af tilskud § 8. Ved tildeling af tilskud til projekter foretages en samlet vurdering af ansøgningerne på baggrund af følgende kriterier:
1) Vækst og beskæftigelse.
Projektet vurderes på dets potentiale i forhold til vækst og beskæftigelse.
2) Miljø- og klimaforbedring.
Projektet vurderes på dets potentiale til at reducere miljø- og klimabelastning, herunder om vugge-til-vugge hensyn indgår i projektet.
3) Energi- og ressourceeffektivitet.
Projektet vurderes på dets potentiale til at reducere energi- og ressourceforbrug samt eventuelt levere driftsøkonomiske løsninger.
4) Udvikling, innovation og nyhedsværdi.
Projektet vurderes i forhold til, hvordan det bidrager til udvikling og innovation af nye grønne maritime løsninger.
 § 9. Ved tildeling af tilskud til projekter lægges der, udover de i § 8 nævnte kriterier, vægt på:
1) at projektet har en tilstrækkelig grad af medfinansiering, 2) at der i projektet indgår en relevant kreds af samarbejdspartnere, 3) at budgettet, tidsplanen og den forventede resultatskabelse er realistisk, og 4) hvordan projektresultaterne forventes afrapporteret og offentliggjort.
Tilskudsberettigede projektomkostninger § 10. Projekterne skal administreres i overensstemmelse med principperne om forsvarlig økonomisk forvaltning.
Alene projektrelevante omkostninger er støtteberettigede.
For lønudgifter kan der maksimalt medregnes den faktiske timeløn, der anvendes på projektet.
Indirekte omkostninger kan medtages som projektomkostninger efter nærmere anvisning fra Søfartsstyrelsen.
 Stk. 2. Følgende omkostninger er ikke støtteberettigede:
 1) Moms for momsregistrerede projektholdere eller samarbejdspartnere.
 2) Omkostninger i forbindelse med udarbejdelse af ansøgning om tilskud.
Administration af ordningen § 11. Det rådgivende udvalg foretager en prioriteret indstilling af ansøgningerne på grundlag af en vurdering af projektets opfyldelse af puljens samlede formål, de opstillede kriterier og af projektets samlede udgifter.
 Stk. 2. Det rådgivende udvalg kan indstille afslag eller delvist tilsagn for ansøgninger, hvis udvalget vurderer, at effekten af det ansøgte projekt ikke i tilstrækkeligt omfang bidrager til at opfylde formålet med ordningen eller i øvrigt har mangler i forhold til de fastsatte ansøgningskriterier.
 § 12. Søfartsstyrelsen træffer afgørelse om tilsagn om tilskud eller afslag på grundlag af indstilling fra det rådgivende udvalg, jf. § 11, stk. 1 og 2, ogmeddeler ansøger tilsagn eller afslag på ansøgningen.
Stk. 2. Projektholder og eventuelle samarbejdspartnere, der får et tilsagn, skal underskrive en accept af tilsagnet og sende det til Søfartsstyrelsen.
Tilsagnet bortfalder, hvis Søfartsstyrelsen ikke har modtaget accepten inden den i tilsagnet fastsatte frist.
Stk. 3. I tilsagnsskrivelsen angives bl.a. den maksimale størrelse af tilskuddet, bevillingsperioden og projektomkostningernes fordeling på perioder og eventuelle samarbejdspartnere, udbetaling af tilskud samt frister for indsendelse af statusrapporter.
Tilsagnet kan betinges af yderligere krav.
 § 13. Tilskudssatser, og krav om medfinansieringens størrelse fastsættes af Søfartsstyrelsen.
Kapitel 3 Løbende rapportering og udbetaling af tilskud § 14. Projektholder skal løbende sende en statusrapport til Søfartsstyrelsen efter Søfartsstyrelsens nærmere anvisninger.
 Stk. 2. Statusrapporten skal indeholde:
 1) Status på projektets gennemførelse og fremdrift i den pågældende periode.
 2) Status på projektets økonomi efter den pågældende periode.
 § 15. Tilskuddet kan først udbetales, når tilskudsmodtager efter Søfartsstyrelsens anvisninger dokumenterer, at projektet er gennemført i overensstemmelse med tilsagnet, og alle udgifter er afholdt.
 Stk. 2. Søfartsstyrelsen kan dog bestemme, at tilskud udbetales i rater, der modsvarer de faktisk afholdte udgifter i en given periode.
 Stk. 3. Dokumentationen skal angive samtlige udgifter og indtægter ved projektet i form af en specificeret regnskabsoversigt, der som minimum er i overensstemmelse med budgettets specifikationer og efter Søfartsstyrelsens nærmere anvisninger.
 Stk. 4. Regnskabsoversigten for projekter skal attesteres af projektlederen og af den ansvarlige ledelse.
 Stk. 5. Regnskabet for projekter, hvor tilskud udgør beløb som fastsat i Søfartsstyrelsens standardvilkår for tilskud fra maritim omstillingspulje, skal endvidere revideres i overensstemmelse med bestemmelserne i den revisionsinstruks, der sendes sammen med tilsagnet til projektholder.
 Stk. 6. Søfartsstyrelsen kan anmode projektholder og samarbejdspartnere om supplerende oplysninger om projektets forløb, kræve samtlige regnskabsbilag indsendt til gennemsyn samt foretage besigtigelse af projekter.
 Stk. 7. Søfartsstyrelsen kan tilbageholde 15 procent af tilskuddet, indtil der foreligger et afsluttende regnskab og rapportering.
 § 16. Tilskudsmodtageren skal straks underrette Søfartsstyrelsen om ethvert forhold, der har betydning for meddelelse af tilsagn og udbetaling af tilskud og for Søfartsstyrelsens kontrol med, at de fastsatte vilkår overholdes, herunder underrette Søfartsstyrelsen om tilskud modtaget efter anden lovgivning og give Søfartsstyrelsen adgang til kontrol af projektet.
 § 17. Projektholder og eventuelle samarbejdspartnere er forpligtet til efter anmodning fra Søfartsstyrelsen at afgive enhver oplysning, der har betydning for tilsagn, udbetaling af tilskud og Søfartsstyrelsens kontrol med, at de fastsatte vilkår overholdes.
Afslutning af projekter § 18. Efter projektets afslutning skal tilskudsmodtageren i overensstemmelse med Søfartsstyrelsens anvisninger give oplysninger om projektets resultater, effekten af projektet, samt oplysninger, der giver grundlag for en vurdering af, om forudsætningerne for modtagelsen af tilskuddet er opfyldt.
§ 19. Senest tre måneder efter afslutningen af projektet skal projektholder fremsende et underskrevet, samlet, afsluttende regnskab for projektet til Søfartsstyrelsen.
Regnskabet skal være revideret efter bestemmelserne i den revisionsinstruks, der sendes sammen med tilsagn til projektholder.
 Stk. 2. Endelig afregning af støtte sker efter Søfartsstyrelsens godkendelse af slutrapporten og det afsluttende regnskab.
 § 20. Såfremt et projekt afbrydes af grunde, som ikke kan tilskrives projektholder eller samarbejdspartnere, aflægges regnskab for projektets godkendte støtteberettigede omkostninger i den gennemførte del af projektet, hvorefter Søfartsstyrelsen træffer afgørelse om, hvorvidt der skal ske udbetaling af tilskud og størrelsen heraf.
 § 21. Tilskudsmodtager skal medvirke ved en eventuel ekstern evaluering og ved information om projektet.
Bortfald af tilsagn og tilbagebetaling af tilskud § 22. Søfartsstyrelsen kan fastsætte vilkår for tilsagn om tilskud, herunder om reduktion i tilskuddet, såfremt tilskud fra anden side efterfølgende viser sig at overstige det forudsatte ved tildelingen af tilskud efter denne bekendtgørelse.
 § 23. Søfartsstyrelsen kan træffe afgørelse om, at tilsagn om støtte helt eller delvist bortfalder eller kræve et allerede udbetalt tilskud helt eller delvist tilbagebetalt, hvis:
1) ansøgerne har givet urigtige eller vildledende oplysninger eller fortiet oplysninger af betydning for ansøgningen, 2) betingelserne for at yde tilsagn ikke længere er til stede, herunder hvis projektholder eller samarbejdspartnere groft har forsømt deres forpligtelser med hensyn til forsvarlig gennemførelse af projektet, eller ved alvorlige overskridelser af projektets tids- og milepælsplan, 3) der i øvrigt mod bedre vidende uberettiget er modtaget støtte, 4) der ikke er indsendt statusrapporter, herunder slutrapporter eller afsluttende regnskab rettidigt, 5) vilkårene i det accepterede tilsagn ikke er overholdt, 6) forudsætningerne for tilsagn om støtte er væsentligt ændrede, herunder eksempelvis ved en virksomheds ophør, konkurs, afhændelse, eller hvis der foretages udlæg eller arrest hos projektholder eller samarbejdspartnere, 7) det inden projektets afslutning viser sig, at behovet for støtte er bortfaldet, fordi projektet bliver billigere end forudsat, således at der ikke længere er en meromkostning sammenlignet med en løsning baseret på almindeligt udbredte løsninger på området jf. § 2 eller 8) det inden projektets afslutning viser sig, at projektets konkrete løsning er kommercialiseret i et sådant omfang, at løsningen må betragtes som almindelig udbredt, jf. § 2, således at projektet ikke længere kan betegnes som et demonstrationsprojekt.
Kapitel 4 Ikrafttræden § 24.  Bekendtgørelsen træder i kraft den 15. februar 2013.
