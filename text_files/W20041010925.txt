Ankestyrelsens principafgørelse P-16-04 om omberegning - ægteskab - turistvisum - pension Resume:
Der skulle ske omberegning af førtidspension efter reglerne for gifte, efter indgåelse af ægteskab med en kvinde, der ikke havde permanent opholds- og arbejdstilladelse, men som opholdt sig her i landet på et turistvisum Love:
Lov om højeste, mellemste, forhøjet almindelig og almindelig førtidspension m.v. - lov nr. 1164 af 19. december 2003 - § 39, stk. 2 Lov om højeste, mellemste, forhøjet almindelig og almindelig førtidspension m.v. - lovbekendtgørelse nr. 485 af 29. maj 2007 - § 38, stk. 2 Sagsfremstilling:
En ansøger modtog mellemste førtidspension.
Han havde derudover en indtægt på 205.000 kr.
Som enlig blev der ikke trukket i pensionens grundbeløb.
I Juni 2003 indgik han ægteskab med en kvinde fra udlandet.
Hun havde ikke fået opholds- og arbejdstilladelse, men opholdt sig her i landet på et turistvisum.
 På baggrund af det indgåede ægteskab ændrede kommunen beregningsgrundlaget for pensionsudbetalingen.
 Nævnet tiltrådte kommunens afgørelse om omberegning, med den begrundelse, at der var sket en ændring af de personlige forhold.
 Pensionisten klagede over dette, og anførte bl.a. i sin klage, at afgørelsen var truffet uden hensyntagen til, at ægtefællen endnu ikke havde fået permanent opholds- eller arbejdstilladelse, og således ikke kunne bidrage med nogen form for skattepligtig indkomst.
 Sagen blev behandlet i principielt møde med henblik på afklaring af beregning af pension efter indgåelse af ægteskab med en kvinde, som ikke har permanent opholds- eller arbejdstilladelse, men et turistvisum.
 Afgørelse:
 Der skulle ske omberegning af pensionen efter reglerne for gifte pensionister.
 Begrundelsen var, at det fremgår af § 39, stk. 2, at pensionen omberegnes i løbet af året, hvis der sker en ændring i de personlige forhold.
Ankestyrelsen lagde vægt på, at pensionisten var blevet gift.
På tidspunktet for kommunens afgørelse levede ægtefællerne sammen.
Pensionen skulle derfor beregnes efter reglerne for gifte.
 Ankestyrelsen bemærkede, at det forhold, at ægtefællen ikke bidrog økonomisk ikke havde betydning for, om man kunne anses som gift og samlevende i pensionslovens forstand.
