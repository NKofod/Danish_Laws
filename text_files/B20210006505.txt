Bekendtgørelse om forbud mod reklame, synlig anbringelse og fremvisning m.v. af elektroniske cigaretter og genopfyldningsbeholdere med og uden nikotin I medfør af § 18, § 18 a, stk. 4, og § 33 i lov om elektroniske cigaretter m.v., jf. lov nr. 426 af 18. maj 2016 om elektroniske cigaretter m.v., som ændret ved lov nr. 2071 af 21. december 2020, fastsættes:
Kapitel 1 Anvendelsesområde og definitioner § 1. Denne bekendtgørelse gælder for:
1) elektroniske cigaretter og genopfyldningsbeholdere med nikotin, der ikke er godkendt ved en markedsføringstilladelse efter lov om lægemidler eller i medfør af EU-retlige regler om fastlæggelse af fællesskabsprocedurer for godkendelse af humanmedicinske lægemidler, eller som markedsføres som medicinsk udstyr forsynet med CE-mærkning i overensstemmelse med bekendtgørelse om medicinsk udstyr, og 2) elektroniske cigaretter og genopfyldningsbeholdere uden nikotin.
 Stk. 2. I denne bekendtgørelse forstås ved:
1) Elektronisk cigaret: Et produkt, der kan anvendes til forbrug af nikotinholdig eller ikke-nikotinholdig damp gennem et mundstykke, eller dele af et sådant produkt, herunder en patron, en genopfyldelig tank og en anordning uden patron eller genopfyldelig tank.
Elektroniske cigaretter kan være til engangsforbrug eller genopfyldelige ved hjælp af en genopfyldningsbeholder og en genopfyldelig tank eller genlades med engangspatroner.
 2) Genopfyldningsbeholder: En beholder, der indeholder en nikotinholdig væske eller en væske uden nikotin, som kan anvendes til genopfyldning af en elektronisk cigaret med eller uden nikotin.
Kapitel 2 Reklame § 2. Alle former for reklame for elektroniske cigaretter og genopfyldningsbeholdere er forbudt, jf. § 16, stk. 1, i lov om elektroniske cigaretter m.v.
 Stk. 2. Reklameforbuddet i stk. 1, omfatter forbud mod:
 1) Brug af et navn, mærke, symbol eller andre kendetegn, der hovedsagelig er kendt fra elektroniske cigaretter og genopfyldningsbeholdere, i reklame for andre varer og tjenesteydelser.
 2) Markedsføring af elektroniske cigaretter og genopfyldningsbeholdere ved hjælp af et navn, mærke, symbol eller andre kendetegn, der er kendt som eller i brug som mærke for andre varer og tjenesteydelser.
 3) Markedsføring af elektroniske cigaretter og genopfyldningsbeholdere ved hjælp af navne, mærker, symboler, figurer eller lignende, der hovedsageligt henvender sig til børn og unge under 18 år.
 4) Brug af layout, udformning eller bestemte farvesammensætninger, der forbindes med bestemte elektroniske cigaretter og genopfyldningsbeholdere.
 5) Brug af genkendelige elektroniske cigaretter og genopfyldningsbeholdere i reklame for andre varer og tjenesteydelser.
 Stk. 3. Forbuddet i stk. 1, gælder dog ikke:
 1) Reklame i pressen og andre trykte publikationer, der udelukkende henvender sig til fagfolk i branchen for elektroniske cigaretter eller genopfyldningsbeholdere, og publikationer, der trykkes og udgives i tredjelande, såfremt de ikke hovedsagelig er bestemt for EU's marked.
 2) Brug af et navn, der før den 7. juni 2016 har været anvendt både for elektroniske cigaretter og genopfyldningsbeholdere og andre varer eller tjenesteydelser, til reklame for disse andre produkter, såfremt navnet fremtræder i en form, hvorved det tydeligt adskiller sig fra navnets udseende på den elektroniske cigaret og genopfyldningsbeholder.
 3) Brug af et navn, der er kendt fra elektroniske cigaretter, i reklame for andre varer og tjenesteydelser, hvis den anden vare eller tjenesteydelse kun markedsføres i et begrænset geografisk område.
Kapitel 3 Forbud mod synlig anbringelse og fremvisning for fysiske salgssteder § 3. Synlig anbringelse og fremvisning af elektroniske cigaretter og genopfyldningsbeholdere på salgssteder er forbudt.
Dog kan fremvisning af sortiment ske efter forudgående anmodning fra køber.
 Stk. 2. Varer, der er beregnet til at blive benyttet sammen med varer omfattet af stk. 1, er ligeledes omfattet af forbuddet efter stk. 1.
Stk. 3. Forbuddet i stk. 2 omfatter, men er ikke begrænset til, opladere, tomme genopfyldningsbeholdere, emballage, batterier eller smagsstoffer.
Forbuddet i stk. 2 omfatter ikke produkter, der har et mere generelt anvendelsesformål, medmindre de specifikt er designet til eller markedsført med reference til elektroniske cigaretter eller genopfyldningsbeholdere.
 Stk. 4. Ved efterlevelse af forbuddet i stk. 1 og 2, må der ikke:
1) direkte eller indirekte reklameres for eller oplyses om, at der sælges elektroniske cigaretter og genopfyldningsbeholdere på salgsstedet, 2) benyttes tekst, illustrationer, billeder, farver, logoer, symboler eller andet, der kan give forbrugeren indtryk af, at der henvises til produkter eller produktkategorier omfattet af stk. 1 og 2, eller give indtryk af, at sådanne produkter har en sundhedsgavnlig effekt, er mindre skadelige end andre produkter, fungerer som rygestopmiddel eller har andre gavnlige effekter eller fordele, eller 3) fremhæves med farver, særlig belysning eller lignende i forhold til resten af salgsstedet.
Kapitel 4 Neutrale oplysninger om varer og priser for fysiske salgssteder § 4. Fysiske salgssteder kan give køber en liste med neutrale oplysninger om, hvilke elektroniske cigaretter og genopfyldningsbeholdere, der sælges på salgsstedet, og varernes pris.
 Stk. 2. Oplysninger tilladt efter stk. 1 omfatter:
1) varemærke og produktnavn, 2) antal, vægt, størrelse og volumen og 3) pris.
 Stk. 3. Oplysningerne på listen, omfattet af stk. 2, skal fremgå med sort skrift på et hvidt papir af størrelsen A4 eller mindre, som ikke må være påført illustrationer, billeder, farver, logoer, symboler eller anden tekst, jf. dog stk. 4. Ingen oplysninger på listen må fremhæves, og oplysningerne skal:
1) angives i alfabetisk rækkefølge ud fra varemærke, 2) for hvert produkt angives i rækkefølgen: Varemærke, produktnavn, antal, vægt, størrelse, volumen og pris, og 3) angives med samme skrifttype og skriftstørrelse.
Skriftstørrelsen må ikke oversige 14 punkt.
 Stk. 4. Listen efter stk. 3 skal indeholde en grafik udarbejdet af Sundhedsstyrelsen om aldersgrænsen for salg af elektroniske cigaretter og genopfyldningsbeholdere, jf. § 15, stk. 1, i lov om elektroniske cigaretter m.v.
 Stk. 5. Hver vare på listen efter stk. 3 kan tildeles et nummer.
Stk. 6. Listen efter stk. 3 kan opdeles i én eller flere af følgende kategorier Elektroniske cigaretter, Genopfyldningsbeholdere, Udstyr til elektroniske cigaretter og Øvrige.
Kategorierne på listen kan underopdeles i produkter med og uden nikotin.
Indplaceringen i kategorierne skal være i overensstemmelse med definitionerne af elektroniske cigaretter og genopfyldningsbeholdere i lov om elektroniske cigaretter m.v.
 Stk. 7. Listen efter stk. 3 kan fremvises efter anmodning fra køber eller placeres ved en ekspedientbetjent salgskasse.
Kapitel 5 Salg online og via digitale løsninger § 5. Forbuddet mod synlig anbringelse og fremvisning af elektroniske cigaretter og genopfyldningsbeholdere efter § 3, stk. 1-3, gælder også ved salg online og via digitale løsninger, såsom detailhandelshjemmesider, webshops, firmahjemmesider, firmasider på sociale medier og apps, som sælger til eller henvender sig til forbrugere.
Stk. 2. Salgssteder omfattet af stk. 1 kan give en køber neutrale oplysninger om, hvilke elektroniske cigaretter og genopfyldningsbeholdere, der sælges på salgsstedet, og varernes pris.
Herudover kan der gives oplysninger, der fremgår af varernes emballage samt tekniske oplysninger, der gør kunden i stand til at vurdere, hvilke andre produkter varen er kompatibel med.
 Stk. 3. Oplysninger efter stk. 2 må ikke give indtryk af, at elektroniske cigaretter eller væsker i  genopfyldningsbeholdere har en sundhedsgavnlig effekt, er mindre skadelige end andre produkter, eller har andre gavnlige effekter eller fordele.
Stk. 4. Oplysningerne efter stk. 2 må ikke fremgå på salgsstedets forside, dog således at kategorierne Elektroniske cigaretter, Genopfyldningsbeholdere, Udstyr til elektroniske cigaretter og Øvrige må angives.
Kategorierne kan underopdeles i produkter med og uden nikotin.
Stk. 5. Oplysninger omfattet af stk. 2, må ikke være angivet med eller ledsaget af illustrationer, billeder, farver, logoer, symboler eller anden tekst.
Oplysningerne må ikke fremhæves eller være iøjnefaldende, og oplysningerne skal angives med samme skriftfarve, skrifttype og skriftstørrelse, som der generelt benyttes ved visning af produkter på hjemmesiden.
 Stk. 6. Forbuddet i stk. 5 omfatter ikke symbolet for læg i kurv eller andre forhold, der vedrører hjemmesidens funktion og sikrer webtilgængelighed.
 Stk. 7. Salgssteder omfattet af stk. 1 må ikke have en mulighed, hvor kunder eller sidens besøgende kan anmelde, give en rating eller lignende til produkter omfattet af stk. 1, hvis anmeldelsen m.v. på nogen måde bliver synlig eller tilgængelig for den anmeldende selv eller andre, der ikke er ansat ved det salgssted, der sælger produkterne.
 Stk. 8. Salgssteder omfattet af stk. 1 skal sikre, at kunden, inden produktvalget kan foretages, bliver mødt af en grafik udarbejdet af Sundhedsstyrelsen om aldersgrænsen for salg af elektroniske cigaretter og genopfyldningsbeholdere, jf. § 15, stk. 1, i lov om elektroniske cigaretter m.v.
Kapitel 6 Fysiske salgssteder, der er specialiseret i salg af elektroniske cigaretter og genopfyldningsbeholdere § 6. Forbuddet mod synlig anbringelse og fremvisning efter § 3, stk. 1 og 2, gælder ikke salg af elektroniske cigaretter og genopfyldningsbeholdere på fysiske salgssteder, hvor man er specialiseret i salg af disse produkter.
Stk. 2. Et fysisk salgssted efter stk. 1 anses for at være specialiseret i salg af elektroniske cigaretter og genopfyldningsbeholdere, når stedet udelukkende eller hovedsageligt sælger elektroniske cigaretter og genopfyldningsbeholdere.
Stk. 3. Undtagelse fra forbuddet om synlig anbringelse og fremvisning efter stk. 1 gælder alene for elektroniske cigaretter og genopfyldningsbeholdere.
Sælger salgsstedet andre produkter eller tobaksvarer, tobakssurrogater eller urtebaserede rygeprodukter, er disse varer omfattet af forbuddet efter § 3, stk. 1 og 2, og regler om neutrale oplysninger om varer og priser efter § 4 i denne bekendtgørelse, eller § 2, stk. 1 og 2, og § 3, i bekendtgørelse om forbud mod synlig anbringelse og fremvisning m.v. af tobaksvarer, tobakssurrogater og urtebaserede rygeprodukter.
 Stk. 4. Sælger et salgssted omfattet af stk. 1 elektroniske cigaretter og genopfyldningsbeholdere via digitale løsninger, såsom detailhandelshjemmesider, webshops, firmahjemmesider, firmahjemmesider på sociale medier og apps, er dette omfattet af § 5.
 Stk. 5. Det er på et fysisk salgssted omfattet af stk. 1 ikke tilladt at reklamere for elekroniske cigaretter og genopfyldningsbeholdere på salgsstedet, i butiksvinduet eller på butiksfacaden, jf. dog stk. 6. Det gælder herunder:
1) at der ikke må være elementer, herunder rundt om produkterne, som kan give reklameeffekt, for eksempel særlig belysning, brug af farver eller effekter, der på anden måde fremhæver et bestemt produkt, firmanavn, pris eller andet for elektroniske cigaretter og genopfyldningsbeholdere, eller 2) med tekst, illustrationer, billeder, farver, logoer, symboler eller andet at give køber indtryk af, at et eller flere produkter har en sundhedsgavnlig effekt, er mindre skadelige end andre produkter, fungerer som rygestopmiddel eller på anden vis har en gavnlig effekt eller fordel.
Stk. 6. Navnet på et fysisk salgssted omfattet af stk. 1 må fremgå i den fysiske butik og af butiksfacaden i neutral udformning.
Navnet må i sig selv ikke have en reklameeffekt eller lyse op, dog må det på en neutral måde indeholde ordene elektroniske cigaretter eller referere til elektroniske cigaretter.
 Stk. 7. Undtagelse fra forbuddet om synlig anbringelse og fremvisning efter stk. 1 giver ikke salgsstedet mulighed for synligt at anbringe og fremvise elektroniske cigaretter og genopfyldningsbeholdere andre steder end inde på salgsstedet eller uddele annonceblade og gratis produkter m.v.
Kapitel 7 Selvbetjeningsautomater § 7. Selvbetjeningsautomater der, efter salg ved en betjent kasse, bruges til at udlevere elektroniske cigaretter og genopfyldningsbeholdere, skal være neutralt udformede.
Oplysninger på automaten om varemærke, produktnavn og priser skal angives med sort skrift på en hvid baggrund.
 Stk. 2. Det er på en automat omfattet af stk. 1 ikke tilladt at:
1) have eller påføre vare- og eller firmamærker eller andre kendetegn for disse produkter, herunder billede af et produkt, 2) fremhæve oplysninger og 3) have eller påføre tekst, illustrationer, billeder, farver, logoer, symboler eller andet, der kan give køber indtryk af, at et produkt, der sælges via den konkrete automat, har en sundhedsgavnlig effekt, er mindre skadelige end andre produkter, fungerer som rygestopmiddel eller har andre gavnlige effekter eller fordele.
Kapitel 8 Straf § 8. Medmindre højere straf er forskyldt efter anden lov, straffes med bøde den, der overtræder forbuddet i §§ 2 og 3 eller overtræder reglerne i §§ 4-7.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Kapitel 9 Ikrafttræden § 9. Bekendtgørelsen træder i kraft den 1. april 2021.
