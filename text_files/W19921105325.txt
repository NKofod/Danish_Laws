 Udtalt, at en påtænkt fremgangsmåde, hvorefter en arbejdsløshedskasse  

 på baggrund af oplysninger fra Danmarks Statistiks centrale  Erhvervsregister  

 ville udsende hvervemateriale til ikke-medlemmer, ville indebære, at A-kassen  

 foretog en registrering af oplysninger om ikke-medlemmer, der ville være i  

 strid med § 3, stk. 1. Oplysningerne om ikkemedlemmer fra Det centrale  

 Erhvervsregister skulle alene anvendes til udsendelse af breve og ville blive  

 destrueret umiddelbart herefter.
 En arbejdsløshedskasse forespurgte Registertilsynet, om en påtænkt  

 fremgangsmåde, som indebar, at kassen fremsendte sit medlemsregister  

 til Danmarks Statistik, der herefter ved samkøring med oplysninger  

 i Det centrale Erhvervsregister skulle udskille oplysninger om ikke-medlemmer  

 og levere disse til kassen på en diskette, var i overensstemmelse med  

 registerloven.
 Adresseoplysningerne på disketten skulle anvendes til udskrivning af breve  

 til nyetablerede virksomheder, og dette skulle foregå på en pc og uden  

 samkøring med arbejdsløshedskassens medlemsregister i øvrigt.
 Arbejdsløshedskassen oplyste, at man ville bestræbe sig på i løbet af  

 ganske få dage at få udskrevet og afsendt brevene, hvorefter oplysningerne  

 ville blive destrueret.
 Sagen blev behandlet på et møde i Registerrådet og Registertilsynet  

 meddelte herefter, at den påtænkte fremgangsmåde efter Registertilsynets  

 opfattelse ville medføre, at kassen ved den omhandlede rådighed over  

 oplysningerne til det anførte formål foretog en registrering i registerlovens  

 forstand af oplysninger om ikke-medlemmer.
 Fremgangsmåden var derfor i strid med lovens § 3, stk. 1.
 (* 1) Registertilsynets Årsberetning 1992 side 74.
