Fremsat den 2. december 2009 af Bente Dahl (RV), Niels Helveg Petersen (RV) og Margrethe Vestager (RV) Forslag til folketingsbeslutning om, at alle anerkendte eller godkendte trossamfund skal kunne betale deres medlemsbidrag via indkomstskatten, og om fastsættelse af en øvre grænse for fradrag i skat af bidrag til anerkendte eller godkendte trossamfund Folketinget pålægger regeringen senest i folketingsåret 2010-2011 at fremsætte lovforslag, således at alle anerkendte eller godkendte trossamfunds medlemmer kan betale medlemsbidrag til deres trossamfund via skatteopkrævningen, og således at der fastsættes en øvre grænse for fradrag i skat af bidrag til anerkendte eller godkendte trossamfund.
Bemærkninger til forslaget Formålet med beslutningsforslaget er at sikre, at alle anerkendte og godkendte trossamfunds medlemmer kan betale medlemsbidrag til deres trossamfund via indkomstskatten, i lighed med hvad der gælder for medlemmer af folkekirken i dag.
Samtidig skal der fastsættes en øvre grænse for fradrag i skat af bidrag til anerkendte og godkendte trossamfund.
I dag er det sådan, at anerkendte eller godkendte trossamfund finansierer deres virksomhed gennem medlemsbidrag og andre frivillige bidrag.
Bidrag, der tildeles et anerkendt eller godkendt trossamfund, kan trækkes fra i skat i fuld udstrækning.
Det er en forudsætning, at den foreslåede ordning skal være frivillig for det enkelte trossamfund.
Forslagsstillerne finder, at denne ligestilling af de anerkendte og godkendte trossamfund vil være en fordel for alle parter.
Samtidig med ligestilling med hensyn til medlemsbidrag, der opkræves via skattevæsenet, ophæves den nugældende ordning, hvorefter godkendte trossamfund kan trække bidrag, der ikke er underlagt noget loft, fra i skat.
De anerkendte og godkendte trossamfund sidestilles herefter med hensyn til bidrag med det øvrige foreningsliv, hvad angår det maksimumbeløb for fradrag i indkomstskatten, der gælder for sådanne midler, og de regler, der er gældende for bidrag til godgørende formål.
Enhver må bidrag, hvad man vil, men fremover skal der være øvre ramme for, hvor store beløb der kan trækkes fra i skat af bidrag til anerkendte eller godkendte trossamfund.
Forslagsstillerne finder, at forslaget vil give en mere retfærdig ordning vedrørende opkrævning af medlemsbidrag og ydelse af tilskud i form af skattefradrag til anerkendte eller godkendte trossamfund.
Den nye ordning vurderes til ikke at være mere omkostningskrævende end den nugældende.
Der er alene tale om en omlægning af midler.
Skriftlig fremsættelse Bente Dahl (RV):
 Forslag til folketingsbeslutning om, at alle anerkendte eller godkendte trossamfund skal kunne betale deres medlemsbidrag via indkomstskatten, og om fastsættelse af en øvre grænse for fradrag i skat af bidrag til anerkendte eller godkendte trossamfund.
(Beslutningsforslag nr.
B 70).
