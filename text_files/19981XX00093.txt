Skriftlig fremsættelse (13. november  

 1998) By- og boligministeren (Jytte Andersen) :
 Herved tillader jeg mig for Folketinget at  

 fremsætte:
 Forslag til lov om ændring af lov om statsgaranti  

 til lån til forsøgsbyggeri. (Etablering af permanent ordning  

 m.v.).
(Lovforslag nr.
L 82).
 Hovedformålet med lovforslaget er at gøre den  

 nuværende midlertidige ordning med statsgaranti til  

 forsøgsbyggeri af ejerboliger, private udlejningsejendomme og private  

 andelsboliger permanent.
Formålet med statsgarantiordningen er ønsket  

 om at fremme en udvikling i byggeriet, der kan sikre den nødvendige  

 tilpasning til fremtidens økologiske, energimæssige og  

 miljømæssige krav.
Sigtet med statsgarantiordningen er derfor at  

 lette private bygherrers mulighed for at opnå lån til  

 finansiering af forsøgsbyggeri med henblik på at fremme  

 udviklingen af nye byggemetoder, der eksempelvis har energibesparende  

 mål, eller som fremmer de økologiske elementer i byggeriet.
 En evaluering af ordningen viser, at interessen for  

 statsgarantiordningen har været markant stigende.
 Skal der også i fremtiden være mulighed for,  

 at nye løsninger kan afprøves og med tiden indarbejdes i det  

 traditionelle byggeri, må det forudses, at der i en længere  

 periode vil være behov for støtte til sådanne initiativer.  

 Det er på denne baggrund, det foreslås, at statsgarantiordningen  

 gøres permanent.
Herudover foreslås det at den nuværende garantiramme på 15 mill. kr. årligt  

 fastholdes, der kan ydes statsgaranti til lån til etablering af  

 fællesfaciliteter i tilknytning til boligerne, mulighed for forsøg med nye boformer indgår i  

 ordningen, der stilles krav om medvirken af sagkyndig bistand i form af teknisk  

 rådgivning ved udarbejdelsen af projektplanerne - bestemmelser herom  

 fastsættes administrativt.
Forslaget skønnes tidligst at have  

 økonomiske konsekvenser i 2001, idet der tidligst kan blive tale om  

 garantiudbetaling, når det enkelte byggeri står færdigt og  

 skal finansieres.
Det bemærkes, at den statslige garanti ikke hidtil  

 har været gjort gældende.
 Forslaget skønnes med betydelig usikkerhed at  

 medføre statslige merudgifter til indfrielse af garantier på 0,1  

 mill. kr. i 2001 og 0,2 mill. kr. i 2002. Merudgifterne afholdes indenfor de  

 eksisterende økonomiske rammer.
 Forslaget har ikke økonomiske konsekvenser for  

 kommuner eller amtskommuner, der påregnes ikke administrative  

 konsekvenser i forhold til den midlertidige ordning, og forslaget  

 skønnes ikke at have særlige erhvervsmæssige  

 konsekvenser.
 Miljømæssigt forventes forslaget at medvirke  

 til en reduktion af ressourceforbrug og affaldsmængder, både i  

 anlægs- og driftsfasen.
 I forhold til EU-retten vil forslaget blive administreret  

 i overensstemmelse med de minimis-reglerne, og vil derfor ikke skulle  

 notificeres til Kommissionen.
