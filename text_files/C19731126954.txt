 I skrivelse af 6. januar 1972 til Dem som advokat for Dansk  

 Automatbrancheforening meddelte man, at det efter justitsministeriets  

 opfattelse ikke kan anses for uberettiget, at en politimester som  

 udgangspunkt for sin stillingtagen efter restaurationslovens § 26, stk. 1,  

 til ansøgninger om tilladelse til at opstille spilleautomater med gevinst i  

 restaurationer følger visse af ham selv opstillede retningslinier, såfremt  

 kommunalbestyrelsen ikke i medfør af lovens § 26, stk. 3 har givet  

 almindelige regler om begrænsning af tilladelsernes antal og omfang m.v.
I en hertil indsendt skrivelse har De nu som advokat for samme forening  

 spurgt, om politimesteren i ..... er berettiget til at bestemme, at der i en  

 bestemt restauration kun må opstilles een spilleautomat med gevinst, selvom  

 der tidligere har været givet tilladelse til opstilling af tre  

 spilleautomater.
De har herved henvist til, at kommunalbestyrelsen ikke har  

 givet almindelige regler for begrænsing af tilladelsernes antal, omfang m.v.  

 og til, at kommunen overfor Dem har erklæret, at man i det konkrete tilfælde  

 ikke har noget imod, at der opstilles tre spilleautomater.
Politimesteren i ..... har oplyst, at politiet ikke overfor nogen  

 restauratør, der tidligere havde tilladelse til at opstille tre automater,  

 har bestemt, at der må opstilles een automat.
I fremtiden vil man imidlertid  

 i politikredsen følge visse generelle retninglinier, således at der kun  

 tillades opstillet een automat i restaurationer med indtil 100 siddepladser,  

 to automater i restaurationer med indtil 200 siddepladser og derefter en  

 automat for hver 100 siddepladser.
Disse retninglinier vil dog ikke blive  

 anvendt ved fornyelse af eksisterende tilladelser, men det vil blive meddelt  

 restauratørerne, hvor mange spilleautomater, der kan forventes tilladt efter  

 et eventuelt ejerskifte.
 I den anledning skal man meddele, at justitsministeriet må henholde sig  

 til det i skrivelse af 6. januar 1972 anførte og derfor ikke finder grundlag  

 for at kritisere den af politimesteren fulgte fremgangsmåde.
