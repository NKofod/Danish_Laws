Nr LSF 219 Forslag til Lov om samfundssolidaritet hos de offentligt ansatte Fremsat af Behnke (FP) Aage Brusgaard (FP) Mogens Elvensø (FP) Glistrup  

 (FP) Kirsten Jacobsen (FP) den 9. marts 1989 § 1. Enhver offentligt ansat kan opsiges til fratræden med højst tre måneders forudgående varsel.
 § 2. Ingen, der har virket i offentlig tjeneste eller hverv, er berettiget  

 til efterløn eller ventepenge for perioder, der ligger mere end seks måneder  

 efter tjenestens eller hvervets ophør.
 § 3. Bortset fra tjenestemænd, hvis sammenlagte antal ingen sinde må  

 overstige 999, ydes ikke særpension til personer beskæftiget i offentlig  

 tjeneste eller hverv.
 Stk. 2. Tjenestemænd, der er ansat ved lovens ikrafttræden og født før 1.  

 april 1930, bevarer retten til delvis tjenestemandspension, så den, der er  

 født i januar kvartal 1930, får 1 pct. af den tjenestemandspension,  

 vedkommende ville have fået efter hidtil gældende regler, den, der er født i  

 oktober kvartal 1929, 2 pct. og så fremdeles, mens tjenestemænd født før 1.  

 april 1920 opnår en pensionssats på 40 pct.
Stk. 3. Er den efter stk. 2 nævnte tjenestemandspension større end  

 folkepensionen, er det tjenestemandspensionen, som udbetales.
Er  

 folkepensionen den største, er det alene den, som udbetales.
 § 4. Offentlige indbetalinger til pensionsordninger for personer i  

 offentlig tjeneste eller hverv stoppes med udgangen af marts 1991.
Bemærkninger til lovforslaget Almindelige bemærkninger Forslaget er en genfremsættelse af L 76 af 30. november 1982 om  

 samfundssolidaritet hos de offentligt ansatte (Tillæg A sp. 1503-1518), der  

 blev 1. behandlet sp. 4483-4500.
Den offentlige sektor er for stor De samlede offentlige personaleudgifter vil ved fortsættelse af den  

 hidtidige politik snart passere 150 mia. kr. årligt.
Det er åbenbart, at  

 Danmark - og herunder altså også de offentligt ansatte - alene kan reddes fra  

 bankerotafgrunden ved, at beløbet nedbringes drastisk.
 Dette kræver både, at antallet af offentligt ansatte begrænses væsentligt,  

 og at skatteydernes udgift til den enkelte offentligt ansatte falder stærkt.
Der er ikke tid til at vente med at lade dette udvikle sig over en  

 mangeårig periode.
Landets økonomi er blevet så stærkt ødelagt, at der skal  

 handles særdeles hurtigt.
 Morgenavisen Jyllands-Posten skriver den 26. juli 1988 med Danmarks  

 Statistik som kilde, at omsætningen i dansk industri er faldet fra 275 mia.  

 kr. i 1986 til 270 mia. kr. i 1987.
Beskæftigelsen i industrien er også faldende.
Ifølge Morgenavisen  

 Jyllands-Posten fra den 13. august 1988 er den samlede beskæftigelse faldet  

 fra 393.900 i maj 1987 til 383.600 i maj 1988.
Begge tal viser, at forholdene for dansk industri er meget dårlige.
Og det  

 er bl.a. i den skrantende industri, samfundskagen bygges.
 Industrirådet oplyser i bogen »De offentlige udgifter, skatterne og  

 industrien« fra august 1988, at den offentlige sektors andel af den  

 samlede beskæftigelse er steget med 15 procentpoint fra 1968 til 1986.
 Det vil ødelægge det danske samfund årtier ud i fremtiden, såfremt  

 folketingsflertallet skulle godtage den helt opgivende holdning, som FTF den  

 29. september 1982 udtrykte på side 5 i pjecen »Beskæftigelsen - et  

 fælles ansvar«, hvor det hedder:
 »Udviklingen i de seneste 15 år har vist en konstant tilbagegang i  

 beskæftigelsen i industri m.v. på ca. 10.000 om året og en vækst i den  

 offentlige sektor på ca. 30.000.
Der er ingen grund til at vente fundamentale ændringer i denne  

 udviklingstendens.« Denne betragtning er åbenbart forkert, så længe Danmark har en  

 udlandsgæld.
Indtil den er indfriet (og en passende reservebeholdning  

 oparbejdet), skal der nødvendigvis overflyttes arbejdskraft til  

 eksportproduktionen, hvis omkostningniveau ad indkomstpolitisk vej må  

 nedsættes, så dens priser bliver så verdensmarkedskonkurrencedygtige, at  

 virksomhederne kan beskæftige merarbejdskraften.
Begrænsningen i antallet af offentligt ansatte er i nationaløkonomisk  

 perspektiv nødvendig, fordi arbejdskraften er Danmarks væsentligste råstof,  

 og den skal i vidt omfang overføres fra den offentlige sektor til den  

 produktionssektor, som alene kan fremstille de varer, der er nødvendige for  

 at få gælden nedbragt.
Kravet herom har intet at gøre med, om man er  

 socialist eller liberalist, men er lige så apolitisk som, at man må tage  

 varmt tøj på, når der er frost og sne, og at man ikke ønsker at begå  

 selvmord.
Kun forhærdede selvbedragere fremturer med at tro, at det fortsat  

 er højsommer, når den omgivende verdens årstid er skiftet.
I konstateringen  

 af de faktiske forhold ligger altså ikke nogen fordømmelse af de offentligt  

 ansatte.
De indtager jo blot de stillinger, som er blevet nødvendige på grund  

 af folketingsflertallenes uforstandige rabundus-lovgivning.
 Den danske samfundsøkonomi kan ikke bære den enorme overbygning, som er  

 blevet resultatet af, at denne skråplanudvikling er foregået år efter år  

 efter år.
Ikke alle skal fyres Naturligvis er det langtfra alle offentligt ansatte, som skal fyres, og  

 selvfølgelig vil stilllingsnedlæggelser ikke finde sted - som man plejer at  

 skyde Fremskridtspartiet i skoene - blandt sygeplejere og hjemmehjælpere  

 eller på andre vigtige områder.
Enkelte steder bliver der tale om flere  

 stillinger, når fremskridtspolitikken gennemføres.
Og den praktiske  

 gennemførelse må selvsagt ske så menneskenænsomt som overhovedet muligt i den  

 forfærdelige situation, som de sidste 30 års konstante ragnarokpolitik har  

 tilvejebragt ved hele tiden at skræve længere, end landets bukser holder til.
Administrationen skal reduceres Administrativt arbejde er det, som der især skal spares på.  

 Restriktionslove og andre administrationskrævende bestemmelser skal forenkles  

 drastisk. (For eksempel er det at gøre folkepensionen ensartet for alle til  

 samme månedlige kronebeløb det samme som at spare en hel del offentlig  

 arbejdskraft.
Når den skattefri bundgrænse forhøjes, falder mange skatter  

 væk, som kræver uforholdsmæssig stor administration.
Og sådan kan man  

 gennemgå hundredvis af de præcise Z-forslag om lovændringer og se, at der  

 hele tiden er den ekstragevinst, at det samfundsmæssigt set golde  

 administrationsarbejde formindskes drastisk).
Skatteforvaltningerne er blandt de offentlige arbejdssteder, der bliver  

 kraftigst affolket.
Da universiteter og højere læreanstalter har uddannet  

 kandidater nok i de fleste fag til den næste generation, vil der også her (i  

 forbindelse med nedsættelse af den årlige studentertilgang) kunne spares  

 adskillige stillinger.
I skolen sker der en vis nedtrapning, især angående administrativt arbejde  

 samt skolepsykologer, konsulenter m.v. og ved forøgelse af  

 katedertimeantallet på bekostning af andet lærerarbejde.
Gymnasierne er  

 vokset langt ud over, hvad samfundet har brug for, og hvad der er af unge,  

 som til glæde for sig selv, deres kammerater og os alle bør blive studenter.  

 Udenrigstjeneste og ulandstyrelse er andre eksempler.
Spild af arbejdstid Inden for alle offentlige arbejdsforhold har der udviklet sig en enorm  

 tendens til, at man i arbejdstiden holder personalekonferencer,  

 samarbejdsmøder osv.
Derudover er mange væk fra deres arbejdssted, fordi de  

 er på kursus for at lære nye og indviklede cirkulærer eller på unødvendige  

 tjenesterejser og konferencer.
Når man lægger al den arbejdstid sammen, som  

 spildes på den slags forehavender, bliver facit, at tusindvis af stillinger  

 kan nedlægges blot ved at holde op med mødedillevanviddet.
Hvis der kræves 40  

 timers effektivt ugentligt arbejde (ekskl. spisepauser m.v.), vil færre  

 ansatte end nu kunne udføre det samme arbejde.
Hvad angår reduktionen af omkostningerne pr. offentligt ansat, er der  

 heller ikke her tale om noget, der vil gå ud over den enkelte offentligt  

 ansatte.
Fortsættes den nuværende politisk-økonomiske linie, vil den tid jo  

 hurtigt indtræde, hvor stat og kommuner simpelt hen ikke kan indfri  

 lønforpligtelser m.v. på det nuværende niveau, og hvor en galoperende  

 inflation vil udhule realværdien af lønninger og pensioner.
 Gennemføres fremskridtsprogrammet - hvoraf nærværende lovforslag er en del  

 - vil inflationen blive dæmpet væsentligt, og den enkelte får væsentligt mere  

 til sin egen rådighed ved de betydelige skattelettelser, der løbende vil  

 finde sted gennem indkomstpolitikkens afvikling.
Ingen særprivilegier For at få sat denne dynamiske - og piskende nødvendige - udvikling i gang  

 må fjernes visse juridiske bindinger fra en for evigt svunden fortid.
I det  

 danske samfund eksisterer simpelt hen ikke økonomisk bærekraft til at kunne  

 opretholde alle de mange særprivilegier, som er regnet ned over de offentligt  

 ansatte.
De offentligt ansatte, som ikke selv erkender det, søger at save den gren  

 over, de selv sidder på.
Det er derfor ikke mindst i de offentligt ansattes  

 egen interesse at få nærværende lovforslag hurtigt gennemført.
Vi er alle i  

 samme båd.
Når lovforslaget taler om »offentligt« ansatte, dækker det  

 enhver, der får løn, honorarer eller andet vederlag for at virke i offentlig  

 tjeneste.
Herunder falder ikke blot stat, amt og kommune, men tillige  

 institutioner, fonde og foreninger, der i væsentligt omfang finansieres af  

 offentlige midler.
Eksempelvis kan nævnes DSB, Post & Telegrafvæsenet,  

 Storebæltsforbindelsen A/S, Danmarks Radio, Kunstfonden, Dansk Tipstjeneste  

 og D.O.N.G.
A/S med datterselskaber.
Men der er jo i vort bureaukratiske  

 samfund hundredvis af andre eksempler.
Slut med strejker og orlov Det har været overvejet at medtage i forslaget en paragraf om ophævelse  

 eller begrænsninger af orlovsreglerne for offentligt ansatte, men de  

 hidtidige overvejelser har ført forslagsstillerne til, at disse reglers  

 fordele er større end deres ulemper.
Samme resultat er forslagsstillerne kommet til med hensyn til særregler  

 for den offentlige sektor mod strejker, arbejdsnedlæggelser og faglige møder  

 i arbejdstiden.
Her forventes arbejdsmarkedets almindelige regler at være  

 tilstrækkelige, herunder at man blot kan afskedige den pågældende uden varsel  

 og uden opsigelsesløn.
Disse bortvisningsregler er fortrinligt egnede over  

 for overforkælede, selvcentrerede grupper i en tid, hvor antallet af  

 offentlige stillinger skal nedsættes kraftigt og arbejdsdisciplinen over for  

 de tilbageværende strammes betydeligt.
Når styret - med forbillede i Ronald  

 Reagans 1981-holdning over for flyvelederne - fast og bestemt nogle gange har  

 benyttet sig af synspunktet: »Opfylder du ikke dine  

 arbejdsforpligtelser, har du heller ikke længere dit arbejde«, vil den  

 positive virkning blive tilstrækkelig.
Der påregnes altså med andre ord ikke  

 nødvendighed for særlige stramninger over for de ansatte, men blot det, at  

 det danske velfærds- og velstandssamfunds fortsatte eksistens her - som på  

 hundredvis af andre områder - kræver, at vi får helt andre mennesketyper end  

 hidtil ind på det offentliges chefposter: folk med hår på brystet, som ikke  

 ryster på hånden, når de uundgåelige barske beslutninger skal træffes og  

 fastholdes.
Vedtages lovforslaget, vil en række lovbestemmelser, som er i strid med  

 forslaget, bortfalde.
Af ordensmæssige grunde vil det nok være rigtigt til  

 den tid at gennemføre en særskilt lov, som specificerer, hvilke hidtil  

 gældende bestemmelser der har mistet deres gyldighed.
Bemærkninger til de enkelte bestemmelser Til § 1 Når det offentliges kæmpemilliardgæld skal indfries, bliver det  

 nødvendigt, at offfentlige stillinger kan nedlægges med forholdsvis korte  

 varsler.
For så vidt der allerede gælder opsigelsesvarsler på 3 måneder eller  

 mindre, påvirkes de ikke af § 1.
Til § 2 Landet har ikke råd til at give løn for stort mere end det arbejde, der  

 bliver udført.
Ventepenge og efterlønsordninger må derfor skæres væk inden  

 for det offentlige.
Dette gælder selvfølgelig lige fuldt tjenestemænd og  

 overenskomstansatte samt tidligere ministre og folketingsmedlemmer, som det  

 gælder alle andre. § 2 påvirker ikke efterløns-/ventepenge-ordninger, der  

 efter gældende regler strækker sig over et halvt år eller mindre.
 Reglen finder også anvendelse på de administrative julelege, der har  

 belastet skatteborgerne med større løn- og pensionsforpligtelser end  

 lønbaseret, jf. for eksempel den i Folketingstidende 1981-82 (1. samling),  

 forhandlingerne sp. 897-898 optrykte aftale, om hvis nærmere udvikling der  

 gives oplysninger i Folketingstidende 1981-82 (2. samling), forhandlingerne  

 sp. 9995 f.
Til §§ 3 og 4 Fremskridtspartiets grundsynspunkt er: ens pension til alle.
Alle bør have  

 samme folkepension, uanset om de for eksempel har været arbejdsmænd,  

 landmænd, købmænd eller professorer, postmestre, præster eller skolelærere.  

 Fremskridtspartiet finder det forargeligt, at en tidligere minister eller  

 højesteretsdommer i sin alderdom skal have 3-6 gange så meget fra det  

 offentlige som for eksempel en tidligere B & W-arbejder.  

 Fremskridtsstandpunktet er, at i fremtidens pensionssystem skal samfundets  

 ældste have udbetalt præcis samme kronebeløb hvert år af skatteydermidler,  

 uanset hvad de har befattet sig med i deres erhvervsaktive år.
Vil den  

 enkelte have mere, må vedkommende selv ordne sine pensionsforhold, som  

 vedkommende vil - for eksempel gennem livsforsikringsselskaber og frivillige  

 pensionsordninger.
Nogle offentligt ansatte påstår heroverfor, at særpensionen er en del af  

 deres arbejdsvederlag.
Hertil er Z-svaret: Lønnen skal findes i lønposen,  

 ikke på en pensionskonto.
Ellers ville det arbejde, den 38-årige  

 politibetjent udfører i dag, blive gageret helt forskelligt afhængigt af, om  

 han dør som 60- eller som 90-årig.
Andre forsvarer særpensionsfordelen med, at den flyder af  

 tjenestemandsbegrebet.
Dette er rent oratorisk nonsens.
Troskabspatriotisme  

 og loyalitet skal ikke købes med pensionsprivilegier.
 Ved nærværende lovforslags §§ 3 og 4 foreslås reglerne herom ført ud i  

 livet stort set i overensstemmelse med, hvad der siden 1976 har været  

 udmøntet som Fremskridtspartiets politik.
 § 4 angår overenskomstansatte, hvor pensionen ordnes gennem en  

 pensionskasse - altså først og fremmest PKA-området.
 § 3 drejer sig om dem, hvor det offentlige står som pensionsudbetaleren -  

 altså fortrinsvis tjenestemandsområdet.
 Her er Fremskridtspartiets forslag bl.a. fremsat som ændringsforslag nr.  

 2389 til § 26 i finanslovforslaget for 1982 og omtalt i Fremskridtspartiets  

 »Finanskatalog 1989-90« fra oktober 1988.
 I relation til den foreslåede § 3, stk. 1, bemærkes:
 Bortset fra den (statsfinansielt) betydningsløse regel i § 64, 3. punktum,  

 om dommere, der afskediges mellem 65- og 70-års-alderen, indeholder  

 grundloven alene pensionsregler i § 27.
Fremskridtspartiet bestrider, at den herskende klasse i grundlovens § 73  

 kan finde en for lovgivningsmagten uoverstigelig barriere, så de herigennem  

 kan sikre sig særpensionsfordele frem for den øvrige befolkning.
De  

 tjenestemandsforsøg, der har været gjort for at bygge sådan en barriere, står  

 i skingrende modstrid til den negligering, dommere og andre tjenestemænd  

 siden 1849 undtagelsesfrit har foretaget, hver gang andre befolkningsgrupper  

 har forsøgt at ty til grundlovens ejendomsretsbeskyttelse over for  

 lovgivningsmagten.
 Når grundlovens § 27 særligt taler om, at pensionsforhold skal ordnes ved  

 lov, og alene som undtagelse henviser til § 64, må enhver uhildet jurist  

 fastslå modsætningsvis, at så indeholder grundloven ikke flere bindende  

 regler for lovgivningsmagten på dette område.
§ 27 tvinger Folketinget til at sørge for, at der er lovregler om  

 pensionering af tjenestemænd, men det nærmere indhold heraf afgøres suverænt  

 af lovgivningsmagten.
Denne kan derfor udmærket - som her foreslået -  

 forbeholde tjenestemandsstillingen for et trecifret antal job, for eksempel  

 fortrinsvis inden for politi, militær og universiteter m.v.
De nu ansatte tjenestemænd påstår ofte, at de skulle have juridisk  

 rettigheder til pensionsprivilegier i kraft af deres ansættelsesvilkår.  

 Fremskridtspartiet har altså påvist, at det er usandfærdig tale.
Det gælder  

 også dem, som i en årrække til 1969 var udsat for bogholderimanipulationer,  

 hvorved deres fuldt skattepligtige bruttoløn på papiret er blevet opskrevet  

 med nogle procent, der kaldtes »eget pensionsbidrag«.
Det var  

 imidlertid rent fiktive posteringer uden nogen som helst økonomisk eller  

 erhvervsmæssig realitet, og sådan noget må man se væk fra.
Det beror derfor alene på billighedshensyn, at lovforslagets § 3, stk. 2  

 og 3, lader de ældste tjenestemænd opnå en brøkdelspension baseret på deres  

 fysiske alder.
Det nærmere indhold heraf vil fremgå af den som bilag til  

 nærværende lovforslag optrykte artikel fra side 15-16 i Fremskridt 1976 nr.  

 10. (Årstal og beløb heri skal selvsagt fremskrives til 1989-niveau).  

 Artiklen beskriver, hvorledes Fremskridtspartiet forestiller sig nærværende  

 forslags § 3 realiseret.
Den nævnte artikel tager også stilling til, hvad der skal ske med dem, som  

 allerede er tjenestemandspensionister, men det ligger uden for nærværende  

 lovforslags område.
Som det fremgår af artiklen, bevarer de ifølge  

 fremskridtsforslaget 50 pct. af det nu gældende pensionsbeløb.
Er de ikke  

 trusseredere eller skattefradragsfidusjagere i øvrigt, får de altså ingen  

 mærkbar realnedgang, hvis Folketinget vedtager Fremskridtspartiets forslag om  

 indkomstskatteaftrapning.
Efterhånden som den almindelige folkepensionssats  

 vokser, vil flere og flere fra gruppen glide over til at være almindelige  

 folkepensionister.
 Når saneringen af den danske økonomi er tilvejebragt, vil  

 pensionsbeskæringen for den enkelte stort set blive opvejet af  

 skattelettelser, forøget folkepension, bedre indtjeningsvilkår og formindsket  

 inflation.
 Ægtefælle- og børnepension påtænkes fortsat for den, der allerede har  

 erhvervet aktuel ret hertil, men ophævet for alle andre, der herefter bliver  

 stillede, ganske som var de gift med eller børn af ikke-tjenestemænd.
§ 3 gælder ikke blot for egentlige statslige og kommunale  

 tjenestemandspensioner, men også for de mange, de er favoriseret på  

 tilsvarende måde.
Der kan her blandt mange andre nævnes folketingsmedlemmer,  

 ministre, borgmestre, statsrevisorer og civilt forsvarspersonel (lov nr. 82  

 af 12. marts 1970).
I forbindelse med en revision af kommunallovgivningen vil  

 Fremskridtspartiet gå ind for at lade staten overtage udgifterne til  

 kommunernes og amtskommunernes tjenestemandspensioner.
I afviklingsperioden  

 er der nemlig ikke nogen rimelighed i at forskelsbehandle skatteyderne i de  

 forskellige kommuner og amtskommuner, alt efter hvor mange og hvor gamle  

 tjenestemænd de har.
Fremskridtspartiet har bl.a. forelagt sit forslag om overenskomstansattes  

 pensionsforhold som ændringsforslag nr. 2324 til § 23 i finanslovforslaget  

 for 1982. Selve grundforslaget er et forslag af 12. oktober 1976 til  

 folketingsbeslutning om fratagelse af pensionsmæssige særfordele, som kom til  

 1. behandling 29. oktober 1976 (jf.
Folketingstidende 1976-77, 1. samling,  

 forhandlingerne sp. 1056-1073).
 Når de ansattes organisationer hævder, at § 4 vil være et indgreb i deres  

 forhandlingsmuligheder, er svaret, at hensynet til helheden kræver kraftige  

 indgreb, efter at Danmarks risiko for at falde i afgrunden - omfattende såvel  

 de offentligt ansatte som alle andre - er blevet så betydelig som følge af de  

 sidste 29 års skændige folketingsflertal.
Bilag Citat fra artikel fra »Fremskridt« nr. 10, 1976, »Afvikling  

 af tjenestemandspensionssystemet«, af Mogens Glistrup, MF Ideen med, at der ydes højere skatteyderbetalt  

 alderspension til tidligere offentligt ansatte (tjenestemænd og lignende) end  

 til dem, der har været maskinarbejdere, bogholdere, fiskere eller har haft  

 andet job i den private sektor, stammer fra en tid, hvor klasseinddelingerne  

 var helt anderledes end nu om dage, og hvor samfundet ikke havde råd til at  

 give høje pensioner til alle sine ældre medborgere.
Under nutidens forhold må  

 målet derfor være, at alle ældre, der har rundet pensionsalderen, får præcis  

 samme pension.
Det er imidlertid ikke muligt fra den ene dag til den anden at gennemføre  

 princippet, uden at det ville få stærke skadevirkninger for de husstande, som  

 mere aktuelt har indrettet deres levestandard efter  

 tjenestemandspensionssystemet.
En 78-årig dommerenke baserer ganske klart med  

 føje sin resterende tilværelse på, at der ikke sker en drastisk  

 indtægtsnedgang for hende.
Over for hende at gennemføre princippet om, at hun  

 alene skal have folkepension, vil indebære, at hun ganske værgeløst må  

 udsætte sig for omvæltninger i tilværelsen, der må betegnes som aldeles  

 urimelige i forhold til den besparelse, der herved ville indvindes i  

 skatteyderudgifterne.
Det må også erindres, at problemet med til en vis grad  

 at bevare tjenestemandspensionsydelserne for de ældste aldersklasser ikke er  

 noget problem, der vil få meget langvarig betydning.
På den anden side ville det være aldeles uacceptabelt og ubegrundeligt at  

 trække opfyldelsen af ligestillingsmålet så meget i langdrag, at man først  

 gennemførte det, når alle nuværende tjenestemænd er døde.
Dette ville igen i  

 praksis sige, at vi ville komme frem til omkring år 2030, før vi helt kunne  

 blive tjenestemandspensionssystemet kvit.
Det er påkrævet, at vi på et langt  

 tidligere tidspunkt når frem til, at de skatteydermidler, som afses til  

 alderspensioner, også fordeles efter et nutidigt ligelighedssynspunkt.
 Dette er baggrunden for, at Fremskridtspartiet inddeler de personer, der  

 omfattes af tjenestemandslovgivningen, i fire grupper og stort set giver de  

 ældste den bedste overgangsordning.
Gruppe 1 Den, der er ansat første gang i tjenestemandsstilling efter 1. januar  

 1976, får overhovedet ingen særlig skatteyderbetalt alderspension ud over den  

 almindelige folkepension.
Der henvises til fremskridtsforslag nr.
XXIII af  

 29. oktober 1975.
Gruppe 2 Personer født efter 1918 og stadig i aktiv tjeneste den 1. april 1977  

 opnår heller ikke nogen tjenestemandspension.
Der er ingen juridiske  

 betænkeligheder forbundet hermed.
De har ikke nogen kontraktmæssig ret til at  

 opnå større pension end den almindelige folkepension, og offentligretligt er  

 de underkastet den til enhver tid gældende tjenestemandslovgivning.
For denne  

 gruppe vil indkomstskattefjernelsen betyde så umådeligt meget, at de herved  

 opnår rigelig kompensation for den »lønnedgang«, som ligger i, at  

 de til sin tid må affinde sig med den samme folkepension som andre.
Når de  

 går på pension, har økonomien været sund så længe, at folkepensionssatserne  

 forventes at være kommet op på et langt højere niveau end hidtil kendt.
Gruppe 3 De tjenestemænd, der er født i 1918 eller tidligere, har i vidt omfang  

 indrettet deres tilværelse på, at de vil få tjenestemandspension, og jo ældre  

 de pågældende er, des mere uopretteligt afbræk vil der ligge i fortabelsen af  

 tjenestemandspension.
Der indrettes derfor en skala baseret på de nuværende  

 tjenestemandspensionssatser inkl. de i kraft af januarpristallet 1977  

 optjente dyrtidsportioner, men ikke nogen dyrtidsdækning for tiden herefter.
Udgangspunktet for skalaen er, at indkomstskattelettelsen typisk vil have  

 stor betydning for de pågældende, hvorfor den højeste pensionssats bliver 40  

 pct. af den nuværende.
Den vil gælde for de personer, der er født før 1.  

 april 1908, mens den, der er født i april kvartal 1908, får 39 pct. af det  

 foran nævnte tjenestemandspensionsbeløb, og således falder procenten med een  

 for hvert kvartal, der er tale om frem til 1 pct. for dem, der er født i  

 oktober kvartal 1916.
Hvis tjenestemandspensionen herefter er større end folkepensionen,  

 udbetales alene tjenestemandspension.
Er folkepensionen omvendt større end  

 tjenestemandspensionen, er det alene folkepensionen, der udbetales.
Dette vil  

 igen i praksis sige, at merpension ikke skal tilfalde tjenestemænd, der ved  

 begyndelsen af finansåret 1977-78 er yngre end 66-67 år, og at med andre ord  

 også de 60-66-årige så at sige alle reelt vil falde ind under gruppe 2 og  

 derfor ikke opnå særpension.
Gruppe 4 Tilbage er de personer, som allerede før den 1. april 1977 havde opnået  

 aktuel tjenestemandspension.
 Her er hovedsynspunktet det, at de i gennemsnit skal bevare det samme  

 disponible pensionsbeløb, som de var berettiget til i marts måned 1976.  

 Gennemførelsen heraf må teknisk udformes lidt forskelligt i de sidste tre  

 kvartaler af 1977 (a) og perioden efter 1. januar 1978 (b).
 ad a:
I anledning af, at den skattefri bundgrænse for 1977 forhøjes til 25.000  

 kr., vil der ikke ske nogen realforringelse for de pågældende pensionister  

 ved, at der sker et nedslag på 600 kr. månedligt i udbetalingsbeløbet til  

 dem.
Med andre ord foreslås det, at disse pensionister i de sidste ni måneder  

 af 1977 som tjenestemandspension plus folkepension minus samordningsfradrag  

 får det samme beløb udbetalt som for marts 1977, men med et yderligere  

 fradrag på 600 kr.
Hvis det almindelige folkepensionsbeløb herefter er højere  

 (eller bliver det i løbet af perioden), overgår de pågældende med det samme  

 fra at være tjenestemandspensionister til at være almindelige  

 folkepensionister.
 ad b:
Fra 1. januar 1978 bliver pensionsbeløbet på 50 pct. af udbetalingen i  

 marts 1977, dog mindst den almindelige folkepension.
Fra den nævnte dato  

 opnås jo, at indkomstskatten kun tager 50 pct. af, hvad vedkommende tjener  

 skattepligtigt ud over 60.000 kr.
 ad gruppe 2-4:
 Selv med de anførte begrænsninger vil tjenestemandspensionisterne være  

 væsentligt bedre stillet, end de med nogen rimelighed kunne forvente, dengang  

 de - måske i 1932, måske 1947 - indtrådte i deres tjenestemandsstilling.
Der er ikke nogen som helst reel vægt i at henvise til, at de pågældende i  

 en årrække (før 1969) har været udsat for nogle bogholderimanipulationer,  

 hvorved deres fulde skattepligtige bruttoløn på papiret er blevet opskrevet  

 med nogle procent, der er blevet kaldt »eget pensionsbidrag«.
Selv  

 om man tog disse tomme posteringsbeløb alvorligt, ville de efter det anførte  

 opnåede pensionsbeløb såvel nominelt som reelt være væsentligt højere, end  

 man nogen sinde har kunnet gøre sig forventning om.
Inflationstakt og  

 tjenestemandslønudvikling er sket i et meget vildere tempo, end nogen kunne  

 forudse før 1962. Fremskridtssamfundets skatteafvikling vil hurtigt medføre  

 en realvelstandsfremgang, som ganske siger sparto til, hvad der realistisk  

 kunne drømmes om i årene 1962-1970. Der er derfor ikke tale om, at nogen som  

 helst vil kunne gennemføre et krav om, at der sker urimelige indgreb i hans  

 pensionsrettigheder, så han kan gennemføre erstatningskrav eller krav om  

 afsked med pension efter hidtidige regler.
 Det bemærkes, at reglerne naturligvis ikke bare gælder for statens  

 tjenestemænd, men også for andre skatteyderfinansierede pensionsordninger,  

 for eksempel i kommunerne og institutioner, der får deres pension finansieret  

 helt eller delvis på grundlag af offentlige tilskud.
