Pressenævnets kendelse i sag nr. 12-70-00336 Resumé Klager  en person  klagede over artiklen Advokat fik knytnæveslag i retten i Jyllands-posten og på jp.dk.
 Pressenævnets begrundelse og afgørelse:
Parterne har afgivet modstridende forklaringer om, hvorvidt hændelsen i september 2012 er korrekt beskrevet.
Således som sagen foreligger oplyst, kan nævnet ikke tage stilling til, hvorvidt beskrivelsen er korrekt.
Nævnet udtaler på denne baggrund ikke kritik af Jyllands-Posten.
 [Klager] har klaget til Pressenævnet over en artikel på jp.dk den 14. september 2012 og en identisk artikel i Jyllands-Posten den 15. september 2012, idet han mener, at god presseskik er tilsidesat.
1 Sagsfremstilling Jp.dk bragte den 14. september 2012 artiklen Advokat fik knytnæveslag i retten, hvoraf følgende fremgår:
 En mand slog advokat i hovedet i Retten i Aarhus.
 Ikke alt var på sin ret i Retten i Aarhus, da en 53-årig mand torsdag ved ni-tiden opsøgte en advokat.
Her slog manden advokaten så hårdt med en knytnæve i ansigtet, at advokaten fik rødmen på kinden og ømhed i kæben.
Det oplyser Østjyllands Politi.
Den 56-årige blev dog anholdt af politiet og fremstilles i dag i grundlovsforhør i Retten i Aarhus sigtet for vold. Papirudgaven Jyllands-Posten bragte den 15. september 2012 en identisk artikel.
2 Parternes synspunkter 2.1 [Klager]s synspunkter [Klager] har anført, at artiklen fra september 2012 er løgn.
Der har derimod været en sag i 2004, som drejede sig om, at han havde givet en anklager en lussing.
Også i 2004 fordrejede Jyllands-Posten kendsgerningerne i omtalen af sagen.
 I klagers brev af 9. oktober 2012 til Jyllands-Posten hedder det bl.a.:
Det skal oplyses, at jeg den 13.9.2012 har læst underskrevet politirapporter vedr. at der er begået en flad lussing vedr. advokat [Person A] i Retten i Århus, og derfor blev jeg løsladt ca. 12.00 af Østjyllands Politi. 2.2 Jyllands-Postens synspunkter Jyllands-Posten har anført, at avisen fik artiklens oplysninger fra Østjyllands Politi i forbindelse med en rutinemæssig politirundringning.
De faktiske oplysninger er korrekt gengivet.
 3 Pressenævnets begrundelse og afgørelse:
 I sagens behandling har følgende nævnsmedlemmer deltaget:
 Thomas Rørdam, Dorthe Carlsen, Ulrik Holmstrup og John Meinert Jacobsen.
Parterne har afgivet modstridende forklaringer om, hvorvidt hændelsen i september 2012 er korrekt beskrevet.
Således som sagen foreligger oplyst, kan nævnet ikke tage stilling til, hvorvidt beskrivelsen er korrekt.
Nævnet udtaler på denne baggrund ikke kritik af Jyllands-Posten.
