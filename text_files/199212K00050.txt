Nr LSF 50 Forslag til Markedsføringslov den 21. oktober 1992 God markedsføringsskik § 1. Loven gælder i privat erhvervsvirksomhed og offentlig  

 virksomhed, som kan sidestilles hermed.
Der må i sådan virksomhed ikke  

 foretages handlinger, som strider mod god markedsføringsskik.
 Vildledning, nedsættende omtale m.v.
 § 2. Der må ikke anvendes urigtige, vildledende eller urimeligt  

 mangelfulde angivelser, som er egnet til at påvirke efterspørgsel eller udbud  

 af varer, fast ejendom og andre formuegoder samt arbejds- og tjenesteydelser.
 Stk. 2. Bestemmelsen i stk. 1 gælder også angivelser, der på grund  

 af deres form, eller fordi de angår uvedkommende forhold, er utilbørlige over  

 for andre erhvervsdrivende eller forbrugere.
 Stk. 3. Der må ikke anvendes vildledende fremgangsmåder af  

 lignende betydning for efterspørgsel og udbud som angivet i stk. 1 eller  

 fremgangsmåder af tilsvarende betydning, såfremt de på grund af deres særlige  

 form, eller fordi de inddrager uvedkommende forhold, er utilbørlige over for  

 andre erhvervsdrivende eller forbrugere.
 Stk. 4. Rigtigheden af angivelser om faktiske forhold skal kunne  

 dokumenteres.
Vejledning § 3. Ved tilbuds afgivelse, ved indgåelse af aftale eller efter  

 omstændighederne på leveringstidspunktet skal der gives en efter formuegodets  

 eller ydelsens art forsvarlig vejledning, når denne er af betydning for  

 bedømmelsen af godets eller ydelsens karakter eller egenskaber, herunder især  

 brugsegenskaber, holdbarhed, farlighed og vedligeholdelsesmulighed.
Garanti § 4. Over for forbrugere må erklæring om ydelse af garanti eller  

 lignende kun anvendes, såfremt erklæringen giver modtageren en væsentlig  

 bedre retsstilling end den, modtageren ellers ville have haft.
Forretningskendetegn § 5. Erhvervsdrivende må ikke benytte forretningskendetegn og  

 lignende, der ikke tilkommer dem, eller benytte egne kendetegn på en måde,  

 der er egnet til at fremkalde forveksling med andres.
Erhvervshemmeligheder og tekniske tegninger § 6. Den, der er i tjeneste- eller samarbejdsforhold til en  

 virksomhed eller udfører et hverv for denne, må ikke på utilbørlig måde  

 skaffe sig eller forsøge af skaffe sig kendskab til eller rådighed over  

 virksomhedens erhvervshemmeligheder.
 Stk. 2. Er den pågældende kommet til kendskab om - eller har han  

 fået rådighed over - virksomhedens erhvervshemmeligheder på retmæssig måde,  

 må han ikke ubeføjet viderebringe eller benytte sådanne hemmeligheder.  

 Forbudet vedvarer i 3 år efter tjenesteforholdets, samarbejdsforholdets eller  

 hvervets ophør.
 Stk. 3. Den, der i anledning af udførelsen af arbejde eller i  

 øvrigt i erhvervsøjemed er blevet betroet tekniske tegninger, beskrivelser,  

 opskrifter, modeller eller lignende, må ikke ubeføjet benytte sådant  

 materiale eller sætte andre i stand hertil.
 Stk. 4. Erhvervsdrivende må ikke benytte en erhvervshemmelighed,  

 såfremt kendskab til eller rådighed over den er opnået i strid med de ovenfor  

 nævnte bestemmelser.
Lodtrækning og præmiekonkurrencer § 7. Afsætning til forbrugere af formuegoder eller tjenester må  

 ikke søges fremmet af en mulighed for gevinst ved købsbetinget deltagelse i  

 lodtrækning, præmiekonkurrence eller anden form for foranstaltning, hvis  

 udfald beror helt eller delvis på tilfældet.
 Stk. 2. Bestemmelsen i stk. 1 gælder ikke, dersom den enkelte  

 gevinsts størrelse og den samlede gevinstværdi ligger inden for  

 beløbsgrænser, som fastsættes af industriministeren, og som kan  

 differentieres efter produkttype og målgruppe.
 Stk. 3 . Udgiveren af et periodisk skrift kan foranstalte  

 lodtrækning til fordeling af gevinster i forbindelse med løsning af  

 præmiekonkurrencer.
Forbud, påbud og erstatning § 8. Handlinger i strid med loven kan forbydes ved dom.
I  

 forbindelse hermed eller senere kan der ved dom gives sådanne påbud, som må  

 anses nødvendige for at sikre:
a) forbudets overholdelse, herunder ved bestemmelse om, at aftaler som  

 indgås i strid med et forbud, er ugyldige, b) genoprettelse af den forud for den ulovlige handling eksisterende  

 tilstand, herunder om tilintetgørelse eller tilbagekaldelse af produkter og  

 om udsendelse af oplysninger eller berigtigelse af angivelser.
 Stk. 2. Handlinger i strid med loven pådrager erstatningsansvar i  

 overensstemmelse med dansk rets almindelige regler.
Sø- og Handelsretten § 9. Borgerlige sager, hvor anvendelsen af denne lov er af  

 væsentlig betydning for sagens udfald, anlægges ved Sø- og Handelsretten i  

 København, medmindre parterne vedtager andet.
 Stk. 2. Offentlige straffesager om overtrædelse af denne lov  

 behandles ved Sø- og Handelsretten i København, medmindre nærmere kendskab  

 til markedsføringsforhold skønnes at være af uvæsentlig betydning for sagens  

 afgørelse.
Forbrugerombudsmanden § 10. Forbrugerombudsmanden fører tilsyn med, at loven ikke  

 overtrædes, navnlig ud fra hensynet til forbrugerne.
 Stk. 2. Forbrugerombudsmanden kan kræve meddelt alle oplysninger,  

 som skønnes nødvendige for hans virksomhed, herunder til afgørelse af, om et  

 forhold falder ind under lovens bestemmelser.
 Stk. 3. Forbrugerombudsmanden skal opfylde de almindelige  

 betingelser for at blive udnævnt til dommer.
 Stk. 4. Forbrugerombudsmandens afgørelser efter denne lov kan ikke  

 indbringes for anden administrativ myndighed.
Forhandlingsprincippet § 11. Forbrugerombudsmanden skal ved forhandling søge at påvirke  

 de erhvervsdrivende til at handle i overensstemmelse med principperne for god  

 markedsføringsskik og til at overholde loven i øvrigt.
 Stk. 2. Tilsidesætter en erhvervsdrivende en aftale, der er  

 indgået med Forbrugerombudsmanden efter forhandling i henhold til stk. 1, kan  

 Forbrugerombudsmanden meddele den erhvervdrivende sådanne påbud, som må anses  

 nødvendige for at sikre aftalens overholdelse.
Retningslinjer § 12. Forbrugerombudsmanden søger at påvirke de erhversdrivendes  

 adfærd gennem udarbejdelse og offentliggørelse af retningslinjer for  

 markedsføring på nærmere angivne områder, der må anses for væsentlige,  

 navnlig ud fra hensynet til forbrugerne.
 Stk 2. Er retningslinjer udarbejdet efter forhandling med  

 vedkommende erhvervs- og forbrugerorganisationer og tiltrådt af disse, skal  

 handlinger i strid med retningslinjerne anses for stridende med god  

 markedsføringsskik.
Stk. 3. Forbrugerombudsmanden kan ophæve udstedte retningslinjer  

 ved offentliggørelse af meddelelse herom.
Forbrugerombudsmanden skal ophæve  

 retningslinjer udstedt i henhold til stk. 2, hvis en tiltrædende organisation  

 med et rimeligt eller et i retningslinjerne fastsat varsel opsiger sin  

 tilslutning til dem, men kan samtidig fastholde dem som sine egne  

 retningslinjer i henhold til stk. 1.
Forhåndsbesked § 13. Forbrugerombudsmanden afgiver på begæring udtalelse om sit  

 syn på lovligheden af påtænkte markedsføringsforanstaltninger, medmindre en  

 stillingtagen giver anledning til særlig tvivl, eller der i øvrigt foreligger  

 særlige omstændigheder.
En forhåndsbesked indebærer ikke en endelig  

 stillingtagen til lovligheden af vedkommende foranstaltning.
 Stk. 2. Når Forbrugerombudsmanden har afgivet en forhåndsbesked  

 til en erhvervsdrivende om, at en påtænkt foranstaltning efter  

 Forbrugerombudsmandens opfattelse vil være lovlig, kan Forbrugerombudsmanden  

 ikke på eget initiativ over for den erhvervsdrivende gribe ind i anledning af  

 en foranstaltning, som er dækket af forhåndsbeskeden og iværksat inden  

 rimelig tid efter dennes afgivelse.
 Stk. 3. Industriministeren kan fastsætte nærmere regler om gebyr  

 for forhåndsbesked.
 Retsforfølgning m.v.
 § 14. Enhver med retlig interesse deri kan anlægge sag om forbud,  

 påbud og erstatning efter § 8. Forbrugerombudsmanden kan anlægge sag om  

 forbud og påbud efter § 8, stk. 1.
Stk 2. Forbrugerombudsmanden kan anmode om strafforfølgning for  

 overtrædelse af lovens strafbelagte bestemmelser.
Medmindre der foreligger en  

 grov eller gentagen overtrædelse af loven, skal Forbrugerombudsmanden,  

 forinden han anmoder om strafforfølgning, søge at bringe forholdet til ophør  

 ved en henstilling.
 Stk. 3. Forbrugerombudsmanden kan anmode om strafforfølgning for  

 tilsidesættelse af en dom eller et påbud udstedt i henhold til § 11, stk. 2.
 Stk. 4. Rejses tiltale for overtrædelse af loven, overlades  

 udførelsen af tiltalen til Forbrugerombudsmanden, såfremt denne begærer  

 dette.
Erstatningssøgsmål § 15. Dersom en flerhed af forbrugere i forbindelse med  

 overtrædelse af bestemmelserne i denne lov har ensartede krav på erstatning,  

 kan Forbrugerombudsmanden på begæring indtale kravene under eet.
Foreløbigt forbud § 16. Forbrugerombudsmanden kan, når der er øjensynlig fare for,  

 at formålet med et forbud som nævnt i § 8, stk. 1 vil forspildes, hvis  

 rettens afgørelse skal afventes, nedlægge foreløbigt forbud.
Sag til  

 stadfæstelse af forbudet skal anlægges senest næste hverdag.
Reglerne i  

 retspejelovens §§ 648, stk. 1. pkt., og stk. 2, 649, 650 og 651 finder  

 tilsvarende anvendelse, og reglerne i §§ 628, stk. 1, 629, 633, 634, stk. 2  

 og 5, 636, stk. 1, 639 og 640, stk. 1, finder anvendelse med de fornødne  

 lempelser.
Stk. 2. Såfremt sag til stadfæstelse af et forbud efter stk. 1  

 ikke kan afgøres ved dom senest 5 hverdage efter sagens anlæg, kan retten  

 under sagens forberedelse inden udløbet af den nævnte frist ved kendelse  

 bestemme, at forbudet fortsat skal stå ved magt.
Retten giver, forinden sådan  

 afgørelse træffes, så vidt muligt parterne adgang til at udtale sig.  

 Stadfæstes forbudet ikke inden fristens udløb, er det bortfaldet.
Straf og påtale § 17. Tilsidesættelse af et af retten nedlagt forbud eller givet  

 påbud eller et af Forbrugerombudsmanden i henhold til § 11, stk. 2 meddelt  

 påbud straffes med bøde eller hæfte.
 Stk. 2. Den, som undlader at meddele oplysninger, der afkræves ham  

 efter § 10, stk. 2, eller som i forhold, der omfattes af loven, meddeler  

 Forbrugerombudsmanden urigtige eller vildledende oplysninger, straffes med  

 bøde, medmindre højere straf er forskyldt efter anden lovgivning.
Stk. 3. Overtrædelse af bestemmelserne i § 2, stk. 1-3, og § 7 og  

 forsætlig overtrædelse af § 5 straffes med bøde, medmindre højere straf er  

 forskyldt efter anden lovgivning.
Overtrædelser af § 2, stk. 2 og 3, der  

 består i skadelig omtale af en anden erhvervsdrivende eller af forhold, der  

 særligt angår ham, er undergivet privat påtale.
Stk. 4. Overtrædelse af § 6 straffes med bøde, hæfte eller fængsel  

 indtil 2 år.
Påtale finder kun sted efter den forurettedes begæring.  

 Ransagning kan finde sted i overensstemmelse med retsplejelovens regler  

 herom.
Stk. 5. Er overtrædelsen begået af et aktieselskab, andelsselskab  

 eller lignende, kan der pålægges selskabet som sådant bødeansvar.
Er  

 overtrædelsen begået af staten, en kommune eller et kommunalt fællesskab, kan  

 der pålægges staten, kommunen eller det kommunale fællesskab bødeansvar.
Ikrafttrædelse § 18. Loven træder i kraft den 1. januar 1993. Samtidig ophæves §§  

 1-6, §§ 7 og 8, §§ 9, 11 og 18, i lov om markedsføring jfr. lovbkg. nr. 594  

 af 27. juni 1992.
Færøerne og Grønland § 19. Loven gælder ikke for Færøerne og Grønland.
Bemærkninger til lovforslaget Almindelige bemærkninger 1. Indledning I marts 1992 nedsatte industriministeren et hurtigtarbejdende udvalg  

 vedrørende en modernisering af markedsføringsloven.
Udvalget fik til opgave at kortlægge og vurdere de eksisterende problemer  

 med overholdelse af markedsføringsloven, herunder forbudsbestemmelserne i §§  

 6-8a, samt belyse relationen til andre regelsæt, som regulerer  

 markedsføringen.
Udvalget skulle undersøge om og i bekræftende fald hvilke  

 ændringer, der burde gennemføres i markedsføringsloven.
 Udvalget var sammensat af repræsentanter fra Dansk Industri, Danske  

 Reklamebureauers Brancheforening, Det Danske Handelskammer, Detailhandelens  

 Fællesråd, Finansrådet, Forbrugerrådet og Ligestillingsrådet.
Professor, dr.jur.
Mogens Koktvedgaard, Københavns Universitet, og  

 professor Børge Dahl, Handelshøjskolen i København, var tilknyttet udvalget  

 som sagkyndige medlemmer.
 Den 2. juli 1992 afgav udvalget betænkning nr. 1236 med titlen »Ny  

 markedsføringslov«.
 I betænkningen foreslås den gældende markedsføringslov afløst af en ny  

 samtidig med, at en række bestemmelser i den gældende lov udskilles af  

 markedsføringsloven, men opretholdes i anden lovgivning.
 Betænkningen har været udsendt til høring hos interesseorganisationer og  

 offentlige myndigheder.
På baggrund af betænkningen og de afgivne høringssvar har  

 Industriministeriet udarbejdet dette forslag til markedsføringslov.
Forslaget  

 indebærer en styrkelse af forhandlingsprincippet i administrationen af loven  

 blandt andet ved en tilskyndelse for Forbrugerombudsmanden til at udtale sig  

 om påtænkte markedsføringsforanstaltninger, hvis erhvervsdrivende anmoder  

 herom.
 Herudover foreslås især afskaffelse af forbudet mod tilgift og ophævelse  

 af det generelle forbud mod præmiekonkurrencer således, at det kun er forbudt  

 at iværksætte købsbetingede konkurrencer med gevinster af en vis størrelse.  

 Samtidig foreslås anvendelse af flere civilretlige forbud frem for  

 strafretlige sanktioner, mens grove eller gentagne overtrædelser af  

 markedsføringsloven forudsættes straffet med skærpede bøder.
2. De materielle regler Generalklausulen i lovens § 1 har hidtil været og bør også fremover være  

 lovens helt centrale regel.
Hovedproblemet ved en overvejelse af en markedsføringsregulering har altid  

 været og er også i dag, i hvilket omfang og om hvad der skal medtages af  

 specialregler.
Herom bemærkes, at der som hidtil utvivlsomt bør være  

 specialbestemmelser om - forbud mod vildledning, nedsættende omtale m.v., - beskyttelse af forretningskendetegn, - beskyttelse af erhvervshemmeligheder m.v.
 Tilsvarende synes reglerne om vejledning og garantier, hvis historie går  

 tilbage til 1974-loven, at have gjort god fyldest som markering af lovens  

 forbrugerbeskyttelsesformål, hvorfor bestemmelser om disse forhold bør  

 opretholdes.
 I øvrigt bør en overvejelse af, om en specialregel vedrørende et forhold  

 bør medtages, bero på en afvejning ud fra bl.a. følgende hensyn:
a) kan forholdet imødegås tilstrækkeligt effektivt via generalklausulen og  

 forbudet mod vildledning, b) bør forholdet være umiddelbart strafsanktioneret, c) er forholdet af en sådan karakter, at det systematisk falder inden for  

 rammerne af en markedsføringslov, d) er tilsvarende forhold underkastet specialregler i det øvrige Europa.
 Som systemfremmede bør følgende regler udgå af markedsføringsloven:
1) § 2, stk. 4, hvorefter reglerne i § 2, stk. 1-3, om vildledning m.v.  

 ikke blot gælder for erhvervsvirksomhed som angivet i § 1, men også finder  

 anvendelse på »foreninger eller sammenslutninger, der varetager  

 erhvervsdrivendes eller forbrugeres interesser, samt på institutioner, der  

 har til særlig opgave at foretage forbrugerundersøgelser af varer med henblik  

 på offentliggørelse af undersøgelsesresultaterne«.
Hvad sammenslutninger  

 af erhvervsdrivende angår, er disse i forvejen omfattet af § 2, stk. 1-3, for  

 så vidt deres virksomhed antager karakter af erhvervsvirksomhed i lovens  

 forstand.
Hvad forbrugerorganisationer og -institutioner angår, falder en  

 regulering af deres forhold ganske udenfor, hvad der ud fra systematiske  

 overvejelser med rimelighed kan henføres under en konkurrence- og  

 markedsføringslovgivning.
Noget behov for lovregulering af disse  

 organisationers forhold foreligger ikke, da erhvervsvirksomhederne er  

 tilstrækkeligt beskyttede af dansk rets almindelige regler.
Bestemmelsen  

 foreslås derfor ophævet.
2) § 6a (indsat i markedsføringsloven ved lov nr. 831 af 18. december  

 1991), hvorefter en detailvirksomhed ikke må maksimere antal varer pr. kunde  

 og ikke må nægte salg til konkurrenter.
Bestemmelsen har til formål at  

 beskytte de små butikker, kiosker og lignende mod, at deres kundeunderlag  

 forsvinder i kraft af, at stormagasiner, supermarkeder og andre butikker  

 opererer med såkaldte slagvarer.
Bestemmelsen har således et  

 erhvervsstrukturelt formål.
Den er herved nærmere beslægtet med lov nr. 938  

 af 27. december 1991 om faste priser på tobaksvarer end med  

 markedsføringsloven.
3) § 8a, hvorefter der ikke over for forbrugere må ydes eller reklameres  

 med rentefri kredit, men skal tages en årlig rente mindst svarende til  

 diskontoen plus 4 pct.
Denne regel hører systematisk ikke hjemme i  

 markedsføringsloven.
 4) §§ 10 og 12 hører ikke hjemme i markedsføringsloven, jf. herved  

 betænkning nr. 416/1966, s. 76 ff, men bør udskilles til særlig lov herom.  

 Bestemmelsernes væsentligste betydning i dag er at hjemle gennemførelse af  

 EF-regler på området.
5) §§ 12a og 12b om sikkerhedskrav til legetøj og til produkter, som på  

 grund af deres ydre fremtræden kan forveksles med levnedsmidler, har til  

 formål at skabe lovhjemmel for gennemførelse af EF-direktiver herom.
Sådan  

 positiv produktsikkerhedsregulering falder uden for rammerne af  

 markedsføringsloven (modsat den af § 1 følgende opfangningsmulighed) og bør  

 udskilles til selvstændig lov.
Fælles for §§ 6a, 8a, 10 og 12 samt §§ 12a og b er således, at de ikke  

 hører hjemme i en generel erhvervsregulerende lov, men vil være bedre anbragt  

 i en speciallovgivning.
Bestemmelserne foreslås derfor ikke overført til den  

 nye markedsføringslov.
De vil derimod snarest muligt blive foreslået overført  

 til en relevant speciallovgivning.
Indtil videre foreslås de derfor  

 opretholdt i den gældende lov.
Bestemmelsen i § 11, 1. pkt., hvorefter det er forbudt på varer af  

 udenlandsk oprindelse at anbringe det danske flag eller andre nationale  

 kendetegn eller mindesmærker, kan »ses som et led i bestræbelserne på at  

 støtte afsætningen af danske varer«, jf. betænkning nr. 416/1966, s. 81,  

 og er for så vidt problematisk i forhold til EØF-traktatens art. 30. I øvrigt  

 har bestemmelsen til formål at forhindre, at udenlandske varer forveksles med  

 danske.
Dette formål synes imidlertid tilstrækkeligt effektivt at kunne  

 imødegås af forbudet mod vildledning i § 2. § 11, 2. pkt., forbyder uhjemlet  

 anbringelse af portræt af medlemmer af den kongelige familie på varer af  

 udenlandsk oprindelse.
Et forbud herimod - omfattende såvel danske som  

 udenlandske varer - følger imidlertid af § 1. Et behov for kvalificeret,  

 strafferetlig beskyttelse af kongefamilien i denne henseende falder uden for  

 rammerne af markedsføringsloven og bør i givet fald varetages af  

 straffeloven, jf. dennes § 132 om det danske statsvåben.
Det foreslås derfor,  

 at § 11 i det hele ophæves.
Af gældende specialbestemmelser resterer herefter §§ 6, 7 og 8. Noget krav  

 om EF-harmonisering vedrørende tilgift, rabatmærker og reklamebortlodning  

 foreligger ikke og er heller ikke på vej.
Bestemmelserne må efter  

 EF-domstolens praksis anses omfattet af EØF-traktatens art. 30, men ud fra  

 forbrugerhensyn ikke EF-retsstridige.
Tilsvarende bestemmelser gælder i en  

 række andre EF-lande og i de nordiske lande, men det er udvalgets opfattelse,  

 at der gælder en meget forskellig praksis i de forskellige lande.
Ud fra et  

 harmoniseringssynspunkt er det således ikke påkrævet at ophæve  

 bestemmelserne, men omvendt er der heller intet til hinder herfor.
Udvalgets sekretariat har via Udenrigsministeriet foretaget en  

 undersøgelse vedrørende tilsvarende bestemmelser i de øvrige nordiske lande  

 og i EF.
Heri anføres:
 »Det kan således konkluderes, at forbud i lighed med MFL §§ 6-8a  

 kendes i en række andre lande.
 Et forbud i lighed med § 6 findes ikke blot i de nordiske lande, men også  

 i adskillige kontinentale medlemslande af EF, således Tyskland, Holland,  

 Belgien og Frankrig.
 En regel i lighed med § 6a findes i Tyskland, Frankrig og Italien.
 En regel i lighed med § 7 findes i de fleste øvrige nordiske lande og i  

 England.
 En regel i lighed med § 8, findes i de øvrige nordiske lande og i  

 Tyskland, Frankrig og England, i enkelte lande dog begrænset til købsbetinget  

 deltagelse.
 En regel i lighed med § 8a findes i Frankrig.
Der er altså en høj grad af overensstemmelse mellem dansk ret, anden  

 nordisk ret og tysk ret.
Forbudsregulering er i øvrigt udbredt i  

 kontinentaleuropæisk ret, men ikke i anglo-amerikansk ret.« Undersøgelsen har ikke omfattet andre typer af forbud end hvad der svarer  

 til MFL §§ 6-8a.
Undtagelsen til §§ 6 og 7 for flyrejser er baseret på det synspunkt, at  

 den danske luftfartsbranche i kraft af disse bestemmelser har været hindret i  

 at tilbyde særlige »frequent flyer«-programmer, og at der derved er  

 skabt »en konkurrencemæssig uholdbar situation mellem den udenlandske og  

 den danske luftfartsbranche«.
Undtagelsen skulle fjerne denne ulighed.  

 Det forhold, at en branche er blevet undtaget fra reglerne i §§ 6 og 7 og  

 således alene i deres salgsfremmende foranstaltninger af denne karakter  

 underkastet reglerne i §§ 1 og 2, giver imidlertid anledning til generelt at  

 overveje opretholdelsen af §§ 6 og 7.
I det omfang tilgift er vildledende, kan forholdet rammes af forbudet  

 herimod.
Endvidere vil tilgift i form af kombinationssalg efter  

 omstændighederne kunne begrænse konkurrencen og kunne gøres til genstand for  

 indgreb i henhold til konkurrenceloven.
Et behov for præcisering af, hvilke  

 tilgiftsformer der findes uacceptable, kan imødekommes ved hjælp af  

 retningslinjer, hvis overtrædelse i sig selv indebærer en overtrædelse af  

 kravet om god markedsføringsskik, jf. herom nedenfor under 3. Noget specielt  

 behov for strafsanktionering ses ikke at foreligge.
På denne baggrund  

 foreslås § 6 ophævet.
Det er herved forudsat, at der udarbejdes  

 retningslinjer af den nævnte art.
Bestemmelsen i § 7 om rabatmærker angår kun et enkelt spørgsmål vedrørende  

 rabat og f.eks. ikke de kuponsystemer, som finder udbredt anvendelse i visse  

 andre lande og lejlighedsvis dukker op her i landet.
Bestemmelsen har ikke  

 givet anledning til afgrænsnings- eller efterlevelsesproblemer som §§ 6 og 8.  

 En specialregulering af netop denne rabatform fremfor andre kuponsystemer  

 m.v. synes bedre anbragt sammen med den anden specialregel om rabat i lov om  

 mærkning og skiltning med pris m.v., hvorfor bestemmelsen foreslås  

 overflyttet dertil, dog begrænset til salg af varer, jf. prismærkningslovens  

 § 1, med mulighed for udvidelse til tjenesteydelser, jf. prismærkningslovens  

 § 4. Herved opnås en klargøring af, at rabatsystemer uanset indhold, form og  

 præsentation er underkastet reglerne i markedsføringslovens §§ 1 og 2.
 Derimod findes der fortsat behov for en regel i markedsføringsloven, som  

 forbyder lodtrækning m.v., dog således at reglen begrænses til tilfælde, hvor  

 deltagelse er betinget af køb, jf. herved betænkning nr. 416/1966, s. 72 ff.  

 Forholdet har endvidere en sådan markedsføringsmæssig relevans, at  

 bestemmelsen naturligt hører hjemme i markedsføringsloven, hvis  

 tilsynsapparat også synes bedre egnet til at behandle spørgsmål vedrørende  

 reglen end Justitsministeriet i henhold til lotterilovgivningen. § 8 bør  

 derfor opretholdes, omend i ændret skikkelse.
3. Tilsyns- og sanktionsbestemmelser Overtrædelse af den gældende lov kan imødegås med forbud, påbud,  

 erstatning og straf.
Adgangen til at give påbud er efter lovteksten ganske  

 snæver.
Adgangen til at kræve erstatning er ikke nævnt i loven.
 Samtidig indebærer det forhold, at lovens efterlevelse overvåges af  

 Forbrugerombudsmanden, at lovens primære indgrebsmiddel i praksis er  

 forhandling såvel med henblik på at bringe enkeltvirksomheders ulovlige  

 adfærd til ophør som med henblik på at påvirke virksomhedernes fremtidige  

 adfærd generelt.
 I lyset af indvundne erfaringer efter forbrugerombudsmandsinstitutionens  

 oprettelse, ud fra en almindelig skeptisk holdning til effektiviteten af  

 strafsanktionen og i øvrigt med henblik på bedre at reflektere  

 markedsføringslovens flerspektrede beskyttelsesformål foreslås der en  

 udbygning af det civilretlige sanktionsapparat og reglerne om  

 Forbrugerombudsmandens virkemidler på en måde, som samtidig kan bidrage til  

 en effektivisering af markedsføringsloven i forhold til udenlandske firmaer.
 For forbrugerombudsmandsinstitutionens vedkommende foreslås det, at  

 tilsynsopgavens prioritering fastlægges i loven, og at der i loven sker en  

 nærmere fastlæggelse af Forbrugerombudsmandens funktionsmåde ved regler om  

 forhandlingsprincippet, retningslinjer og forhåndsbesked samt adgangen til  

 initiering af retsforfølgning.
Forhandlingsprincippet foreslås understøttet af en regel om, at  

 tilsidesættelse af en aftale som en erhvervsdrivende har indgået med  

 Forbrugerombudsmanden efter forhandling kan imødegås ved, at  

 Forbrugerombudsmanden udsteder et påbud for at sikre aftalens fremtidige  

 overholdelse.
Overtrædelse af et sådant påbud sidestilles med tilsidesættelse  

 af et af retten nedlagt forbud eller givet påbud.
Herved opnås, at det under  

 minimal anvendelse af ressourcer (både for det offentlige og  

 erhvervsdrivende) er muligt ikke blot at få bragt et forhold til ophør, men  

 også, hvor dette skønnes påkrævet, efter samme omkostningsbesparende,  

 ekstrajuridicielle proces effektivt at forebygge fremturen.
Systemet med retningslinjer har fungeret godt og giver mulighed for en  

 løbende, hurtig, effektiv og billig markedstilpasning af god  

 markedsføringsskik m.v. i overensstemmelse med de omskiftelige behov på et  

 område i konstant bevægelse.
Systemet foreslås effektiviseret derved, at  

 retningslinjerne gøres bindende, når de er tiltrådt af vedkommende erhvervs-  

 og forbrugerorganisationer, på den måde, at tilsidesættelse uden videre  

 betragtes som stridende mod god markedsføringsskik.
Herved fås et fleksibelt  

 instrument, som kan mindske behovet for specialbestemmelser og lettere end  

 disse underkastes løbende justering.
Det er en naturlig følge af forhandlingsprincippet og betydningen af  

 Forbrugerombudsmandens fremadrettede indsats, at Forbrugerombudsmanden lægger  

 vægt på at informere om loven og på at påvirke efterlevelsen af principperne  

 for god markedsføringsskik, og at Forbrugerombudsmanden som led i en åben og  

 serviceorienteret forvaltning er parat til at gå i dialog med organisationer,  

 virksomheder og forbrugere og herunder besvare spørgsmål om lovligheden af  

 påtænkte markedsføringsforanstaltninger.
Det foreslås derfor, at der medtages  

 en bestemmelse om forhåndsbesked, således at der skabes lovhjemmel for, at  

 der kan tages betaling herfor, og således at der sker en nærmere regulering  

 af forhåndsbesked som en informationskanal for virksomhederne og et  

 instrument for Forbrugerombudsmanden.
Når bortses fra grov eller gentagen overtrædelse af de strafbelagte  

 specialbestemmelser, er det vigtigste ved overtrædelse at få sat en stopper  

 for ulovlighederne og sikret krænkede kompensation.
Dette foreslås markeret i  

 lovens bestemmelse om retsforfølgning.
Det civilretlige sanktionsapparat foreslås i højere grad end hidtil  

 indskrevet i loven og samtidig udbygget.
Ligesom hidtil bør et forbud kunne  

 forbindes med påbud til sikring af forbudets overholdelse.
Samtidig bør der  

 kunne gives de påbud, der må anses nødvendige for at sikre genoprettelse af  

 den forud for den ulovlige handling eksisterende tilstand.
Det er gældende ret, at handlinger i strid med loven pådrager  

 erstatningsansvar.
Ved overgangen fra loven om uretmæssig konkurrence gled en  

 bestemmelse herom imidlertid ud.
Den foreslås genindsat således at denne helt  

 centrale sanktion udtrykkeligt fremgår af loven.
Samtidig foreslås der indsat  

 en bestemmelse om kumulation af erstatningskrav via Forbrugerombudsmanden.  

 Det sidste kan bl.a. afhjælpe nogle af de eksisterende vanskeligheder med  

 hensyn til effektiv imødegåelse af grænseoverskridende, ulovlige  

 foranstaltninger som følge af problemerne med grænseoverskridende  

 strafferetlig retshåndhævelse.
I overensstemmelse med betænkningens anbefaling lægges der afgørende vægt  

 på et fleksibelt, forhandlingsorienteret, effektivt overvågnings- og  

 sanktionssystem, men også på, at bevidst, grov eller gentagen overtrædelse af  

 loven straffes med anderledes mærkbare bøder end efter hidtidig domspraksis.  

 Dette er en konsekvens af styrkelsen af forhandlingsprincippet i  

 Forbrugerombudsmandens tilsyn.
Samtidig bringes retstilstanden i  

 overensstemmelse med den generelle udvikling inden for europæisk  

 konkurrenceret, hvor bevidste overtrædelser sanktioneres med meget betydelige  

 bøder.
4. Lovteknik Den eksisterende kapitelopdeling med tilhørende overskrifter foreslås  

 erstattet af et system med overskrift til hver enkelt paragraf, da dette  

 giver en hurtigere og bedre oversigt over lovens indhold.
 Med den mere detaljerede regulering af Forbrugerombudsmandens virkemidler  

 i loven falder behovet for detailregulering i bekendtgørelse heraf bort.
5. EF's betydning Indholdet i en dansk markedsføringslov skal være i overensstemmelse med  

 EF-retten.
Det betyder, at den skal sikre opfyldelsen af EF-direktivet om  

 vildledende reklame og ikke må stride mod EØF-traktaten.
Det foreliggende  

 udkast tager højde herfor.
 Indholdet i en dansk markedsføringslov bør i et Europa uden grænser for  

 markedsføring kunne anvendes lige så effektivt mod udenlandske firmaer som  

 indenlandske.
6. Høring Betænkning nr. 1236, med forslag til ny markedsføringslov har været sendt  

 i høring hos: Advokatrådet, Arbejderbevægelsens Erhvervsråd,  

 Assurandør-Societetet, Dansk Annoncørforening, Dansk Dagligvareleverandør  

 Forening, Dansk Dagblades Forening, Detailhandelens Fællesråd,  

 Konkurrencesekretariatet, Industri- og Handelsstyrelsen, Erhvervs- og  

 Selskabsstyrelsen, Forbrugerstyrelsen, Forbrugerombudsmanden, Oliebranchens  

 Fællesrepræsentation, FDB, Dansk Markedsføringsforbund, Bryggeriforeningen,  

 De Sammenvirkende Købmandsforeninger i Danmark, Handelskammeret,  

 Forbrugerrådet, Håndværksrådet, Dansk Industri A/S, Centralforeningen af  

 Hotelværter og Restauratører i Danmark, Statens Husholdningsråd, DRB-Skolen,  

 Justitsministeriet, Miljøministeriet, Sundhedsministeriet,  

 Kommunikationsministeriet, Realkreditrådet, Finansrådet, Dansk  

 Postordrerforening, Danske Reklamebureauers Brancheforening, Landsforeningen  

 Loyal Handel, Dommerforeningen, FDM, Møbelhandlernes Centralforening i  

 Danmark, Ligestillingsrådet og Dansk Magasinpresses Udgiverforening.
 Høringssvarerne har generelt været positive, og sammenfattende er der  

 tilslutning til at styrke forhandlingsprincippet, udbygge og effektivisere  

 systemet med forhåndsbesked og skriftlige retningslinjer, forbedring af de  

 civilretlige sanktionsmuligheder og udskillelse af systemfremmede  

 bestemmelser.
 Der er efterfølgende foretaget nogle ændringer, uden at der er forandret  

 afgørende ved de grundlæggende formål og principper, som er kommet til udtryk  

 i betænkningen, og som lovforslaget er baseret på.
7. Administrative og Økonomiske konsekvenser Omkostningerne ved administration af loven vil blive afholdt inden for  

 Industriministeriets rammer.
Omkostningerne i forbindelse med afgivelse af  

 forhåndsbesked (§13) vil kunne opkræves hos rekvirenten.
Disse omkostninger  

 beregnes efter reglerne i Finansministeriets Budgetvejledning 1992, pkt.  

 21.32.2 om priskalkulation.
Bemærkninger til de enkelte bestemmelser Til § 1 Bestemmelsen foreslås opretholdt i uændret skikkelse og skal forstås  

 ganske som hidtil.
Den reflekterer lovens overordnede formål, som er at  

 sikre, at erhvervsvirksomhed bedrives tilbørligt og rimeligt under hensyn til  

 såvel konkurrenter og andre erhvervsdrivende som forbrugerne og almene  

 samfundsinteresser.
Den danner samtidig grundlag for løbende normdannelse og  

 videreudvikling ud fra en afbalanceret afvejning af hensynet til  

 erhvervslivet, forbrugerne og almene samfundsinteresser.
Hvad beskyttelsen af forbrugerne og hensynet til almene samfundsinteresser  

 angår, skal bestemmelsen ses i sammenhæng med bestemmelserne om  

 Forbrugerombudsmanden, forhandlingsprincippet og retningslinjer.
Gennem  

 anvendelsen af disse instrumenter kan der opnås konsensus om, hvad der skal  

 være bestemmelsens realindhold.
 Generalklausulen kan som hidtil benyttes til indgreb mod alle former for  

 uønskværdige salgs- og reklameforanstaltninger samt mod efterligning,  

 snyltning eller anden udnyttelse af andres indsats, urimelige aftalevilkår,  

 farlige eller underlødige produkter, beskyttelse af den personlige integritet  

 og privatlivets fred o.s.v.
Til § 2 § 2, stk. 1-3, svarer ordret til § 2, stk. 1-3, i den gældende lov og skal  

 anvendes ganske som hidtil.
Vildledningsforbudet forudsættes ligesom hidtil  

 suppleret af retningslinjer på områder, hvor der er behov herfor, således som  

 tilfældet f.eks. er med hensyn til prisreklame, ikke mindst  

 prissammenligning.
Overtrædelserne på bl.a. prisområdet er så mangfoldige og  

 vedholdende, at der er behov for en konstant indsats under anvendelse af hele  

 lovens system omfattende information, retningslinjer, forhandling, forbud og  

 mærkbare straffe ved fremturen. § 2, stk. 4, i den gældende lov foreslås  

 ophævet som systemfremmed, jf. foran under 1.1. I stedet foreslås indsat den  

 efter EF-direktivet om vildledende reklame foreskrevne bevisregel.
Bestemmelsen i § 2, stk. 4, påbyder en erhvervsdrivende at dokumentere  

 rigtigheden af angivelser om faktiske forhold, og lovfæster herved det  

 naturlige princip om at den, som ønsker at markedsføre sig ved hjælp af  

 angivelser om faktiske forhold, også skal kunne sandsynliggøre rigtigheden  

 heraf.
Bestemmelsen finder anvendelse i såvel civilretlige som strafferetlige  

 sager.
Bestemmelsen kan derved indebære en vis bevislettelse for  

 anklagemyndigheden.
Men det påhviler dog stadig anklagemyndigheden at føre  

 bevis for overtrædelsen og kravene til dokumentation kan alene fastlægges af  

 domstolen.
I betænkningen overvejes det, om kravet om utilbørlighed »over for  

 andre erhvervsdrivende eller forbrugere« i § 2, stk. 2 og 3, bør udgå,  

 således at utilbørlighed ud fra almene samfundshensyn på samme måde er  

 strafbelagt.
Regeringen kan tilslutte sig de betragtninger, der her kommer  

 til udtryk, hvorefter den strafferetlige beskyttelse af almen samfundshensyn  

 bør varetages i straffeloven og vedkommende speciallovgivning, således at  

 markedsføringslovens beskyttelse af disse interesser bliver  

 generalklausulorienteret og koblet til lovens erhvervsvirksomhedsbegreb og  

 fleksible tilsynsapparat med indbyggede civilretlige sanktionsmuligheder.
Til § 3 Som § 3 i gældende lov.
Til § 4 Bestemmelsen foreslås i modsætning til den gældende lov begrænset til at  

 angå anvendelse af garanti over for forbrugere.
Lovligheden af anvendelse af  

 garanti over for erhvervsdrivende skal således alene afgøres efter §§ 1 og 2.
I øvrigt er det præciseret, at garanti kun må anvendes over for  

 forbrugere, såfremt erklæringen giver modtageren en væsentlig bedre  

 retsstilling end den, modtageren ellers ville have haft, jf. herved  

 Forbrugerkommissionens Betænkning II, Betænkning nr. 681/1973 Om  

 Markedsføring, Forbrugerombudsmand og Forbrugerklagenævn s. 22, hvorefter der  

 skal være tale om »virkelig reelle forbedringer for modtageren«,  

 hvorved hensyn skal tages til »erklæringen som helhed«.
De af  

 Forbrugerombudsmanden efter forhandling med erhvervslivets og forbrugernes  

 organisationer udarbejdede retningslinjer for garanti på varer og  

 tjenesteydelser er da også baseret på et krav om væsentlig forbedring uden  

 samtidig ansvarsfraskrivelse.
Til § 5 Som § 5 i gældende lov.
Til § 6 Som § 9 i gældende lov.
Til § 7 Bestemmelsen adskiller sig i flere henseender fra reglen i den gældende  

 lovs § 8. Det er ikke gevinstfordeling, som er ulovlig, men det forhold at  

 søge afsætningen fremmet ved hjælp af udsigten til gevinst.
Samtidig er  

 reglen begrænset til at angå gevinstfordeling blandt forbrugere.
Endelig er  

 det kun den købsbetingede lotterideltagelse, som forbydes.
Kriteriet »afsætningsfremmende« er løs i konturerne, men er i  

 øvrigt af samme art som kriteriet »egnet til at påvirke  

 efterspørgsel« i § 2, stk. 1. Ved afgørelsen af, om denne betingelse er  

 opfyldt, må der tages hensyn til gevinstchancen og -størrelsen.
En  

 mikroskopisk chance for en beskeden gevinst kan ikke i sig selv anses særlig  

 egnet som afsætningsfremmende middel.
Samtidig forekommer der  

 præmiekonkurrencer m.v. med beskedne præmier, hvis attraktion snarere er  

 selve konkurrencen end gevinstchancen.
Det gælder f.eks. sådanne kryds- og  

 tværsopgaver, skakopgaver o.s.v. med lodtrækning blandt de rigtige løsninger  

 om beskedne gevinster, som hører til det traditionelle underholdningsstof i  

 dag- og ugeblade.
For at have et klart kriterium foreslås det, at reglen ikke  

 skal gælde, såfremt gevinstens værdi ikke overstiger et af industriministeren  

 fastsat beløb.
Gennem denne bestemmelse kan der sættes de fornødne grænser  

 både for den enkelte gevinsts størrelse og den samlede gevinstsum.
Beløbet  

 kan differentieres efter produkttype og målgruppe, f.eks. således at der  

 gælder særligt lave grænser i forbindelse med salg af dagliglivets  

 fornødenheder og salg af produkter, der navnlig retter sig mod børn.
Det  

 forudsættes, at der i alle tilfælde er tale om beskedne beløb og det  

 forudsættes, at beløbsgrænserne m.v. fastsættes efter forhandling med  

 vedkommende erhvervs- og forbrugerorganisationer.
De forskellige former for konkurrencer og spil med gevinstfordeling, som  

 afholdes i TV i dag, vil efter forslaget være tilladt.
Det forhold, at man  

 betaler licens for TV-udsendelser, medfører således ikke, at forholdet kan  

 karakteriseres som købsbetinget efter § 7, stk. 1.
 For at undgå konkurrenceforvridning mellem de elektroniske medier og dag-  

 og ugebladene foreslås derfor indsat en bestemmelse svarende til den gældende  

 lovs § 8, stk. 2. Der er i øvrigt ikke herved tilsigtet nogen ændring i  

 forhold til den gældende retstilstand.
Det bemærkes, at selv om en konkurrence ikke er ulovlig efter forslagets §  

 7, kan den være i strid med §§ 1 eller 2, f.eks. ved vildledende præsentation  

 af konkurrencevilkårene, gevinstchancen o.s.v. eller utilbørlig udnyttelse af  

 f.eks. børns manglende indsigt.
Det forudsættes, at der efter behov  

 udarbejdes retningslinjer herom.
Den gældende lovs § 8, stk. 3, er ikke medtaget.
Den er ikke nødvendig som  

 følge af lex specialis-princippet.
Til § 8 § 8, stk. 1, 1. pkt., svarer til den gældende lovs § 14. § 8, stk. 1, 2.  

 pkt., litra a, giver mulighed for at understøtte et forbud med påbud på samme  

 måde som den gældende lovs § 16, stk. 4.
Bestemmelsen i § 8, stk. 1, 2. pkt., litra b, er ny.
Den giver mulighed  

 for i tilfælde, hvor det må anses nødvendigt for at sikre genoprettelse af  

 status quo, at give de i så henseende nødvendige påbud.
Ligesom efter  

 EF-direktivet om vildledende reklame kan der således gives påbud om gennem  

 berigtigende reklame at fjerne eftervirkningerne af en vildledende reklame.
I  

 øvrigt kan aftalevilkår forlanges rettet.
Adgangen til at forlange  

 aftalevilkår rettet kan dog ikke gå videre end at give mulighed for at rette  

 vilkår, som er indgået i strid med beskyttelsespræceptive regler.
Endvidere  

 kan produkter forlanges tilbagekaldt og efterligninger tilintetgjort o.s.v.
I  

 det hele er der ingen anden begrænsning med hensyn til, hvilke påbud der kan  

 komme på tale, end den, at påbudet skal være nødvendigt til sikring af  

 genoprettelse af status quo.
Et påbud skal dog stå i rimeligt forhold til  

 forseelsen, ligesom påbud skal respektere retsordenens almindelige regler.  

 Det kan f.eks. ikke påbydes at tilintetgøre ulovlige efterligninger, hvis  

 produktet er erhvervet af en, der er i god tro.
Det bemærkes i øvrigt, at  

 adgangen til at kræve erstatning er reguleret i stk. 2, og at påbud efter  

 stk. 1 ved ydelsesudveksling derfor kun omfatter kompensation ved  

 tilbageførsel og ikke erstatning for videregående tab.
Bestemmelsen kan bl.a.  

 anvendes i sager, hvor mange forbrugere har været udsat for samme lovstridige  

 adfærd, og hvor det vil være uproblematisk for vedkommende erhvervsdrivende  

 på eget initiativ via kundekartotek m.v. at rette for sig.
Ligesom en  

 offentlig myndighed eller institution i en sådan situation i overensstemmelse  

 med god forvaltningsskik på eget initiativ vil rette for sig, findes der  

 private virksomheder som gør det samme.
Bestemmelsen i § 8, stk. 1, litra b,  

 giver mulighed for at udstede et påbud herom til den virksomhed, som  

 forholder sig passiv.
Bestemmelsen i § 8, stk. 2, om erstatningsansvar er navnlig af betydning  

 for de erhvervsdrivende.
Sandsynliggørelse af et tab vil i almindelighed være  

 tilstrækkeligt til fastsættelse af en skønsmæssig erstatning.
Om  

 erhvervsdrivendes adgang til at rejse erstatningskrav foreligger der en  

 omfattende praksis, som forudsættes videreført.
F.eks. vil benyttelse uden  

 samtykke af en persons billede i reklameøjemed indebære en krænkelse af en  

 interesse, som er beskyttet af dansk rets almindelige erstatningsregler.
For  

 forbrugernes vedkommende kan der blive tale om f.eks. erstatning af  

 transportudgiften ved at rette forgæves henvendelse i tillid til rigtigheden  

 af en annonce, hvis indhold ved fremmøde viser sig at have været vildledende,  

 men kravene vil da ofte være så små eller procesgennemførelsesproblemerne så  

 store, at den enkelte forbruger opgiver at anlægge retssag.
Forslagets § 15  

 indeholder derfor en særlig kumulationsregel, som giver Forbrugerombudsmanden  

 adgang til at anlægge sådanne sager, dersom han finder grund hertil, f.eks.  

 ud fra overvejelser om behovet for prævention, vanskelighederne ved på anden  

 måde at imødegå udenlandske virksomheders overtrædelser, forbrugernes  

 retshjælpsbehov o.s.v.
Har en forbruger fået fuld kompensation gennem  

 køberetlige beføjelser af en forhandler i anledning af en importørs  

 vildledende annoncering, kan forbrugeren ikke udover dette få tilkendt  

 erstatning af importøren.
Til § 9 Strafsanktionen er mere en trussel end et dominerende indgrebsmiddel.
Til  

 gengæld bør straffesager, når de er påkrævede, behandles med fornøden  

 sagkundskab.
På denne baggrund foreslås Sø- og Handelsretten gjort kompetent,  

 medmindre sagkundskab skønnes at være af uvæsentlig betydning.
I øvrigt  

 svarer bestemmelsen til § 13 i den gældende lov.
Til § 10 Af lovens § 1 fremgår, at dens overordnede formål er at sikre, at  

 erhvervsvirksomhed bedrives tilbørligt og rimeligt under hensyn til såvel  

 konkurrenter og andre erhvervsdrivende som forbrugerne og almene  

 samfundsinteresser.
Forbrugerombudsmandens opgave er at bidrage til  

 realiseringen af dette formål, navnlig ud fra hensynet til forbrugerne.
Heraf  

 følger, at Forbrugerombudsmanden ikke bør beskæftige sig med spørgsmål, som  

 stort set kun angår erhvervsinteresser, således som forholdet typisk vil være  

 i f.eks. produktefterligningssager og sager vedrørende forretningskendetegn.  

 Også lovligheden af andre erhvervsinteressespørgsmål bør han overlade til  

 erhvervslivet selv at søge afklaret.
Praktisk taget alle markedsføringsspørgsmål involverer erhvervs-,  

 forbruger- og almene samfundsinteresseaspekter.
Bestemmelsen i § 10, stk. 1,  

 er således ikke en kompetenceregel, men en prioriteringsforskrift.  

 Forbrugerombudsmanden skal, som navnet tilsiger, sikre, at  

 forbrugerinteresserne tilgodeses og derfor prioritere sin indsats med henblik  

 på at sikre, at markedsføring foregår tilbørligt og rimeligt under hensyn til  

 forbrugerne.
Forbrugerombudsmanden er imidlertid ikke afskåret fra at  

 forholde sig til problemer vedrørende respekten for almene samfundsinteresser  

 i markedsføring og kan således behandle spørgsmål om f.eks. race- og  

 kønsdiskrimination i reklamen, anvendelse af personers billede eller navn  

 uden samtykke i annoncer og sammenblanding af politiske budskaber og  

 kommercielle ytringer i annoncer.
Forbrugerombudsmanden skal herved holde sig  

 inden for rammerne af god markedsføringsskik i lovens § 1 og bør således ikke  

 optræde som »smagsdommer«.
 I øvrigt gentager § 10, stk. 2-4, den gældende lovs § 17 og § 18, stk.  

 1-2.
Det er hensigten, at loven skal afløse den gældende markedsføringslov og  

 bekendtgørelsen om Forbrugerombudsmandens virksomhed.
Efter bekendtgørelsens  

 § 2, stk. 1, skal Forbrugerombudsmanden i udøvelsen af sit tilsyn tage hensyn  

 til, om væsentlige forbrugerinteresser er involveret.
Bestemmelsen giver  

 Forbrugerombudsmanden en adgang til at foretage en prioritering blandt de  

 sager, han optager til behandling.
Tilsvarende har Forbrugerombudsmanden i  

 medfør af bekendtgørelsens § 3, stk. 4, adgang til at indtræde i civilretlige  

 sager vedrørende markedsføringsloven.
Lovforslaget tilsigter ikke at ændre på  

 disse forhold, uden at det herved er fundet påkrævet at overføre  

 bestemmelserne til lovforslaget.
 Det forudsættes tillige, at Forbrugerombudsmanden fortsat vil lægge vægt  

 på at orientere offentligheden om sit arbejde.
 Endelig forudsættes det, at sekretariatsopgaverne som hidtil varetages af  

 Forbrugerstyrelsen.
Til § 11 Bestemmelsen i stk. 2, der er et led i forhandlingsprincippet, giver  

 Forbrugerombudsmanden kompetence til at udstede påbud i de tilfælde, hvor en  

 erhvervsdrivende har tilsidesat en aftale, der er indgået med  

 Forbrugerombudsmanden, om enten at bringe en vis ulovlig adfærd til ophør  

 eller acceptere visse nærmere vilkår for en påtænkt  

 markedsføringsforanstaltning.
Overtrædelse af et påbud kan straffes efter §  

 17, stk. 1.
Til § 12 Retningslinjer søges udarbejdet efter forhandling med relevante  

 organisationer og efter behov under inddragelse af andre myndigheder.
Det  

 tilstræbes at opnå, at retningslinjer tiltrædes af vedkommende erhvervs- og  

 forbrugerorganisationer, således at de får den i bestemmelsens stk. 2 anførte  

 virkning.
Dette udelukker dog ikke domstolenes prøvelsesadgang.
Kan dette  

 ikke opnås, udstedes retningslinjerne i givet fald efter stk. 1. Med  

 »vedkommende« organisationer i stk. 2 henvises til de for  

 problemstillingen relevante interessemæssigt centrale og brede landsdækkende  

 organisationer, ikke mindre, specialiserede organisationer.
Retningslinjer offentliggøres ved udsendelse af retningslinjerne til  

 vedkommende organisationer.
De skal desuden nævnes i institutionens  

 årsberetning og vil blive indlagt i Retsinformation.
Til § 13 Reglerne om forhåndsbesked har hidtil haft deres plads i bekendtgørelsen  

 om Forbrugerombudsmandens virksomhed.
Regler herom foreslås medtaget i selve  

 lovteksten, således at denne reflekterer afvejningen af forhåndsbesked som  

 informationsmulighed for virksomhederne og styringsinstrument for  

 Forbrugerombudsmanden.
 Bestemmelsen har i første række til formål at fastslå, at lovens  

 forhandlingsprincip lægger op til en åben, fleksibel, serviceorienteret og  

 moderne forvaltning, og at forhåndsbesked indgår som et naturligt led i en  

 sådan forvaltning på linje med Forbrugerombudsmandens øvrige virkemidler,  

 blandt hvilke information af offentligheden, organisationer, virksomheder og  

 forbrugere indgår med betydelig vægt.
Efter loven påhviler der Forbrugerombudsmanden pligt til at føre tilsyn.  

 Denne opgave løses ved markedsovervågning, information, forhandling,  

 udarbejdelse af retningslinjer, retsforfølgning o.s.v.
Ligesom hidtil er det  

 op til Forbrugerombudsmanden at tilrettelægge arbejdet i overensstemmelse med  

 lovens formål med henblik på bedst mulig målopfyldelse inden for rammerne af  

 givne ressourcer.
Virksomhederne har derfor ikke noget ubetinget retskrav på  

 at få forhåndsbesked, men alene et krav på, at en anmodning herom  

 imødekommes, for så vidt arbejdet med spørgsmålet kan indpasses i den nævnte  

 ramme for Forbrugerombudsmandens virksomhed, hvilket i almindelighed må  

 antages at være tilfældet, eftersom behovet for og interessen i at få  

 forhåndsbesked efter erhvervsorganisationernes oplysninger i udvalget kun vil  

 aktualisere sig i relativt få tilfælde.
Forhåndsbesked indebærer en udtalelse om Forbrugerombudsmandens syn på  

 lovligheden af en påtænkt foranstaltning.
I almindelighed er det interessante  

 for den spørgende, om foranstaltningen er lovlig.
En klar stillingtagen  

 hertil med en kortfattet begrundelse vil i almindelighed være  

 tilfredsstillende som svar.
Mener Forbrugerombudsmanden ikke, at en sådan  

 klar udmelding er mulig på baggrund af hidtidig praksis m.v., kan den  

 spørgende ikke forlange andet og mere end en kortfattet orientering om de  

 momenter, der efter det foreliggende må antages at indgå i afvejningen.  

 Forbrugerombudsmanden kan i øvrigt helt afvise at udtale sig om lovligheden,  

 hvis en stillingtagen giver anledning til særlig tvivl eller der foreligger  

 særlige omstændigheder.
 En forhåndsbesked er en besked om lovligheden af det forelagte, ikke en  

 vurdering af dets egnethed, ligesom der heller ikke gives anden anvisning på,  

 hvorledes en ulovlighed kan undgås, udover den der ligger i begrundelsen for  

 at anse aktiviteten for ulovlig.
En forhåndsbesked er en orientering, ikke en bindende stillingtagen til  

 lovligheden.
En erhvervsdrivende kan spørge, men må selv tage ansvaret for  

 foranstaltningens lovlighed.
Når foranstaltningen realiseres, må vedkommende  

 finde sig i, at andre erhvervsdrivende eller forbrugere m.fl. anfægter  

 lovligheden.
Uden sådan ekstern anledning må den erhvervsdrivende imidlertid  

 kunne regne med, at Forbrugerombudsmanden for sit vedkommende står ved sin  

 udtalelse om, at foranstaltningen efter hans opfattelse er lovlig.
En  

 forudsætning herfor er selvsagt, at den realiserede foranstaltning er  

 identisk med den forelagte, og at realiseringen sker tidsmæssigt i  

 forlængelse af forespørgslen.
Det forhold, at der kan spørges og fås en besked, bør ikke uden videre  

 medføre, at den erhvervsdrivende kan anfægte et negativt svar under et  

 anerkendelsessøgsmål mod Forbrugerombudsmanden, medmindre der rent  

 undtagelsesvist skulle være særlige forhold, som taler for at tillade noget  

 sådant, og admitteringen af søgsmålet vil være i overensstemmelse med  

 almindelige procesretlige principper.
Der er næppe grund til at lovregulere  

 spørgsmålet, idet domstolene ligesom hidtil bør tage stilling hertil efter de  

 konkrete sagers nærmere omstændigheder.
Forhåndsbesked kan betinges af betaling.
I forbindelse med afgivelse af  

 forhåndsudtalelser foreslås det, at der opkræves et gebyr til dækning af  

 omkostningerne.
Industriministeren fastsætter nærmere regler herom.  

 Gebyrbetalingen omfatter egentlige forhåndsudtalelser om konkrete påtænkte  

 markedsføringsforanstaltninger, hvorimod udtalelser afgivet som led i  

 Forbrugerombudsmandens generelle vejledningsvirksomhed fortsat er  

 vederlagsfrie.
Til § 14 Bestemmelsen i stk. 2, 2. pkt., er en markering af, at  

 Forbrugerombudsmanden skal søge den ulovlige foranstaltning bragt til ophør  

 ved forhandling.
Det er overladt til Forbrugerombudsmandens skøn, om han  

 finder, at ophør er tilstrækkeligt, eller om en aftale om fremover at undlade  

 en handling er yderligere påkrævet.
Enhver kan efter retsplejeloven anmelde en ulovlig markedsføring til  

 politiet.
Bestemmelsen angiver alene, hvorledes Forbrugerombudsmanden skal  

 agere, inden han anmoder om strafforfølgning.
 I de tilfælde, hvor Forbrugerombudsmanden efter at aftalebrud, har udstedt  

 et påbud, jf. § 11, stk. 2, om at undlade en vis  

 markedsføringsforanstaltning, skal Forbrugerombudsmanden dog ikke påny  

 forhandle, men kan straks indlede strafforfølgning, jf. § 17, stk. 1.
 Der foreligger gentagen overtrædelse, selv om vedkommende virksomheds  

 overtrædelser ikke er identiske, når de dog reelt set er ensartede.
Til § 15 At en erhvervsdrivende har krav på erstatning ved utilbørlig krænkelse af  

 hans markedsmæssige position, er i mange tilfælde en effektiv  

 sanktionstrussel.
Når tilsidesættelse af loven påfører forbrugere tab,  

 forholder det sig i mange tilfælde omvendt.
Det hænger sammen med de  

 eksisterende civilretlige tvistløsningsmodellers bundethed til partstvister.  

 I et samfund med masseproduktion og -afsætning af ensartede produkter på  

 ensartede vilkår vil den markedsføringslovskrænkelse, som udløser et krav for  

 den enkelte forbruger, i almindelighed udløse helt tilsvarende krav for en  

 flerhed af forbrugere.
Ikke desto mindre skal hver enkelt forbrugers krav  

 behandles for sig.
Når kravene er mange og hver for sig for små til at kunne  

 bære de meget betydelige omkostninger ved retssag, er den erhvervsdrivende i  

 praksis immun over for et erstatningsansvar.
Bestemmelsens formål er bl.a. at  

 afhjælpe dette problem.
Samtidig skal den give forbrugerne via  

 Forbrugerombudsmanden et middel, som kan anvendes mod udenlandske  

 virksomheder, som ved markedsføring her i landet tilsidesætter loven på  

 ansvarspådragende vis.
Bestemmelsen i § 15 muliggør, at samtlige erstatningskrav indtales under  

 et.
Det har bl.a. den fordel, at en sådan dom (modsat et påbud efter § 8,  

 stk. 1) kan fuldbyrdes mod virksomheder i andre EF-lande.
Bestemmelsen kan  

 imidlertid også anvendes mod danske virksomheder.
Forbrugerombudsmanden optræder på vegne de forbrugere, som begærer dette.  

 Via Forbrugerombudsmanden samles kravene således under en enkelt sag.
Det er  

 en forudsætning herfor, at kravene udspringer af samme lovstridige forhold,  

 og at de er ensartede.
Den processuelle behandling forudsættes i øvrigt at  

 ske i overensstemmelse med retsplejelovens almindelige regler om subjektiv  

 kumulation (RpL § 250). Forbrugerombudsmanden kan rette henvendelse til de  

 krænkede om, at han vil tage initiativ til et kumuleret erstatningssøgsmål og  

 derved opnå de fornødne begæringer til sagsanlæg.
Bestemmelsen skal ses i lyset af forhandlingsprincippet.
I de tilfælde,  

 hvor en anvendelse af bestemmelsen kan blive aktuel, vil søgsmål efter  

 bestemmelsen kunne undgås, hvis den erhvervsdrivende efter aftale med  

 Forbrugerombudsmanden frivilligt foretager det fornødne.
Til § 16 Bestemmelsen svarer til den gældende lovs § 16, stk. 2 og 3.
Til § 17 I stk. 1 fastslås det, at overtrædelse af et påbud udstedt af  

 Forbrugerombudsmanden i henhold til § 11, stk. 2, sidestilles med et af  

 retten nedlagt forbud eller givet påbud.
I Forbrugerkommissionens Betænkning II, Betænkning nr. 681/1973 Om  

 Markedsføring, Forbrugerombudsmand og Forbrugerklagenævn udtaltes s. 25, at  

 »de bøder, der hidtil har været anvendt efter konkurrenceloven, har i  

 mange tilfælde været for små, og det må derfor skønnes påkrævet, at der  

 foretages en betydelig skærpelse«.
Kommissionen foreslog derfor følgende  

 bestemmelse medtaget i markedsføringsloven: »Ved fastsættelsen af bøder  

 i henhold til denne lov kan der tages hensyn til den fortjeneste, der må  

 antages at være indvundet eller tilsigtet ved overtrædelse«.  

 Kommissionen fandt en sådan bestemmelse »rimelig, navnlig fordi den  

 gældende retspraksis med beskedne bødestørrelser ofte har forekommet urimelig  

 lempelig over for virksomheder, der gentagne gange overtræder loven«.
Bestemmelsen medtoges ikke i lovforslaget, hvori anførtes, jf.
FT 1973-74  

 (2. saml.):A 1165 f, at »det er en selvfølge, at dette moment indgår i  

 domstolenes overvejelser, og den ønskede skærpelse af hidtidig praksis vil  

 søges opnået gennem en cirkulæreskrivelse fra Rigsadvokaten til  

 anklagemyndigheden«.
Rigsadvokaten har udsendt meddelelse (1975 nr. 7) om, at ønsket om  

 skærpelse har skullet tages i betragtning ved anklagemyndighedens  

 bødepåstand, og Højesteret har i sagen UfR 1977 s. 831 udtrykkeligt tiltrådt  

 anklagemyndighedens generelle synspunkter om strafudmåling.  

 Forbrugerombudsmanden har siden 1991 fulgt dette op ved efter aftale med  

 Rigsadvokaten, at anlægge et antal prøvesager, hvor bødepåstanden gøres til  

 genstand for særskilt behandling.
Ved udvælgelsen af prøvesager lægges vægt  

 på, at der er tale om grove eller gentagne overtrædelser.
Sø- og  

 Handelsretten har afsagt dom i een sag vedrørende en gentagen overtrædelse,  

 og har her fulgt den nedlagte skærpede bødepåstand.
Udover disse  

 bestræbelser, forudsættes det - også som modstykke til udrensningen blandt de  

 strafsanktionerede bestemmelser og fremhævelsen af forhandlingsprincippet  

 blandt andet ved bestemmelsen om Forbrugerombudsmandens adgang til at begære  

 strafforfølgning i § 14, stk. 2, -, at bevidst, grov eller gentagen  

 overtrædelse af loven, tilsidesættelse af et forbud, påbud eller et i henhold  

 til § 11, stk. 2, meddelt påbud, straffes med så klækkelige bøder, at disses  

 størrelse har en sådan præventiv effekt, at sådanne overtrædelser ikke vil  

 forekomme.
Den gældende lovs § 19, stk. 5, 3. og 4. pkt. overføres ikke.
Dette er en  

 følge af den ved lov nr. 385 af 20. maj 1992 gennemførte ændring af  

 anklagemyndighedens struktur, hvorefter det fra den 1. oktober 1992 vil være  

 den konkrete strafpåstand, som afgør, efter hvilke regler sager skal  

 behandles samt hvilke retsmidler, der kan bringes i anvendelse.  

 Retsplejelovens kap. 73 om ransagning sondrer dog fortsat mellem politisager  

 og statsadvokatsager.
Der foreslås derfor indsat en bestemmelse, hvorefter  

 den hidtidige praksis vedrørende ransagning i forbindelse med sager om  

 overtrædelser af § 6 kan fortsættes.
