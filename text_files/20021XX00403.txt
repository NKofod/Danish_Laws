Skriftlig fremsættelse (30. april 2003) Økonomi- og  

 erhvervsministeren  

  

 (Bendt Bendtsen):
 Herved tillader jeg mig for Folketinget at fremsætte:
Forslag til lov om  

 ændring af lov om visse betalingsmidler (Mulighed for at opkræve gebyr i den  

 fysiske handel når der betales med betalingskort) (Lovforslag nr.
L 221).
 Dankortsystemet har siden det blev etableret i 1984 været et  

 af de mest effektive betalingssystemer i verden, som både forbrugerne,  

 pengeinstitutterne og detailhandelen har nydt godt af.
 Formålet med lovforslaget er at sikre Dankortsystemet i  

 fremtiden, idet det er væsentligt at bevare et billigt og fælles Dankort med  

 nem adgang for forbrugere og virksomheder, så brugen af kontanter fortsat er  

 begrænset samt at fastholde Dankortet som et effektivt og sikkert  

 betalingsmiddel.
Dette nødvendiggør, at det nuværende Dankort moderniseres i  

 takt med udviklingen af nye teknologier, så Dankortet ikke sakker bagud i  

 forhold til udviklingen i andre lande og betalingskort.
På den baggrund  

 forventes det, at de fleste betalingskort - herunder Dankortet - over de  

 kommende år forsynes med en chip, mens de nuværende magnetstribebaserede  

 betalingskort udfases.
Gebyrreglerne i betalingsmiddelloven foreslås ændret,  

 så  

 incitamentet til og det økonomiske grundlag for at udvikle Dankortet og andre  

 betalingskort med chip øges.
 Chipbaserede betalingskort vil betyde, at kortene bliver  

 væsentligt sikrere, og derved fastholder man tilliden til  

 betalingssystemerne.  

 Chipbaserede betalingskort vil også have den fordel, at det inden for en kort  

 årrække kan blive muligt at anvende kortene til fx digital signatur.
 Ved lovforslaget foreslås det, at betalingsmiddelloven  

 ændres, således at det bliver muligt for pengeinstitutterne at opkræve gebyr  

 af  

 forretningerne, når der betales med betalingskort mv. med en indbygget chip.  

 Derimod vil lovens forbud mod gebyr hos forretningerne ved anvendelse af  

 betalingskort, som kun har en magnetstribe, blive opretholdt.
Lovforslaget indebærer blandet andet, at forretningerne kan  

 pålægges et gebyr på op til 50 øre pr. handel, når der betales med  

 chipbaserede  

 betalingskort.
For chipbaserede kort med saldokontrol, der kan udstedes til  

 personer under 18 år, foreslås det, at gebyret kan fastsættes til op til 75  

 øre  

 pr. handel.
Ifølge forslaget friholdes forretningernes første 5000  

 Dankort-transaktioner om året for gebyr.
 Disse regler skal gælde indtil 2010. Derefter foreslås det,  

 at reglen skal være den, at pengeinstitutternes gebyrer over for  

 forretningerne  

 ikke må fastsættes ved anvendelse af urimelige priser og avancer, jf. den  

 gældende lovs § 15, stk. 1. Konkurrencestyrelsen skal ifølge forslaget  

 løbende  

 føre tilsyn med overholdelsen af denne og de øvrige regler i loven.
Lovforslaget fremsættes på dette tidspunkt, idet der netop  

 er opnået enighed med organisationerne på området.
Derudover er der behov for  

 sikkerhed om retsgrundlaget, før kortudstederne kan påbegynde arbejdet med  

 udvikling og udstedelse af chipkort.
Samtidig med lovforslagets fremsættelse vil lovforslaget  

 blive sendt i høring hos de for forslaget relevante myndigheder og  

 organisationer.
Høringssvar samt høringsnotat vil blive oversendt til  

 Folketinget så hurtigt som muligt inden førstebehandlingen af forslaget.
 Med disse bemærkninger, og idet jeg i øvrigt henviser til  

 lovforslaget og bemærkningerne til dette, skal jeg anbefale forslaget til det  

 Høje Tings velvillige behandling.
