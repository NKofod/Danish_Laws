I Indledende bemærkninger De nærmere regler om retten til forældreorlovsydelse og orlovsydelse til  

 uddannelse er fastsat i Arbejdsministeriets bekendtgørelse nr. 324 af 20. maj  

 1993 om jobrotation og forældreorlovsydelse, og Arbejdsministeriets  

 bekendtgørelse nr. 325 af 20. maj 1993 om jobrotation og orlovsydelse til  

 uddannelse, der har virkning fra den 16. april 1993.
Denne vejledning fastlægger de betingelser, der i henhold til reglerne i  

 arbejdsløshedsforsikringsloven skal være opfyldt for orlovspersonen og for  

 afløseren (den ledige eller den midlertidigt ansatte), der ansættes i  

 orlovsstillingen.
Betingelserne er i meget vidt omfang ens i de to  

 orlovsordninger.
I tilfælde hvor der er afvigelser, er dette særligt  

 fremhævet.
 Vejledningen indeholder endvidere en gennemgang af de forsikringsmæssige  

 aspekter af reglerne om orlovsydelse.
 Det følger af bekendtgørelserne, at retten til orlovsydelse er forbeholdt  

 medlemmer af en arbejdsløshedskasse, der er berettigede til dagpenge  

 ved ledighed.
 Ved lov nr. 179 og lov nr. 180 af 14. april 1993 er personkredsen udvidet  

 til - foruden lønmodtagere - også at omfatte selvstændige erhvervsdrivende og  

 ledige.
 Det vil af de enkelte afsnit fremgå, hvis der er særlige forhold, der gør  

 sig gældende for henholdsvis lønmodtagere, selvstændige og ledige.
Da et af formålene med orlovsordningerne er at skabe jobrotation, skal de  

 ledigblevne stillinger i orlovsperioden som hovedregel besættes med en  

dagpengeberettiget afløser.
Afløseren skal ansættes i mindst samme  

 timetal som orlovspersonen.
 Det bemærkes, at de nye regler ikke vedrører orlovsaftaler, der er  

 godkendt før den 16. april 1993. Her gælder de regler, der var gældende på  

 det tidspunkt, hvor orlovsaftalen blev indgået, hvilket bl.a. betyder, at en  

 afløser, der er ansat i en orlovsstilling før den 16. april 1993, ikke er  

 berettiget til udbetaling af supplerende dagpenge.
II Betingelserne for orlovsydelse i henhold til  

 arbejdsløshedsforsikringsloven 1. Orlovspersonen 1.1 Hvem er omfattet? Lønmodtagere i beskæftigelse Medlemmer, der er deltidsbeskæftigede som lønmodtagere og som samtidig  

 står tilmeldt Arbejdsformidlingen - med eller uden ret til supplerende  

 dagpenge - skal for at gå på orlov med orlovsydelse følge reglerne for  

lønmodtagere i beskæftigelse.
En lønmodtager, der ønsker at gå på orlov med orlovsydelse, skal aftale  

 denne med arbejdsgiveren.
Da aftalen er frivillig, har lønmodtageren ikke  

 krav på orlov.
 Både fuldtids- og deltids beskæftigede lønmodtagere kan indgå  

 aftale om orlov.
 Det er vigtigt at fremhæve, at lønmodtagerens forsikringsstatus i relation  

 til reglerne om forældreorlovsydelse og orlovsydelse til uddannelse ikke har  

 nogen selvstændig betydning, idet det afgørende er omfanget af lønmodtagerens  

 beskæftigelse.
 Afgrænsningen af fuldtids-/deltidsbeskæftigelse fremgår nedenfor under  

 punkt IV.
Ledige Medlemmer, der under ledighed alene udøver selvstændig virksomhed som  

 bibeskæftigelse eller udfører lønarbejde, der har karakter af bierhverv i  

 henhold til direktoratets bekendtgørelse om optagelse i en  

 arbejdsløshedskasse for lønmodtagere er omfattet af reglerne for  

ledige.
Ledige har ret til at gå på orlov med orlovsydelse.
Der stilles ikke krav  

 om en bestemt forudgående ledighedsperiode, idet det afgørende er, at  

 pågældende står registreret som ledig på Arbejdsformidlingen, jf.  

 arbejdsløshedsforsikringslovens § 57, stk. 1 og stk. 4.
 Ledige, der aktuelt modtager dagpenge, vil således kunne vælge i stedet at  

 gå på orlov med orlovsydelse, forudsat at de almindelige betingelser herfor  

 er opfyldt.
Både fuldtids- og deltidsforsikrede har ret til orlov med orlovsydelse.
I  

 modsætning til hvad der gælder for lønmodtagere, er den lediges  

forsikringsstatus af betydning for bl.a. orlovsydelsens størrelse.
Selvstændige erhvervsdrivende Medlemmer, der driver virksomhed i væsentligt omfang, har ret til at gå på  

 orlov med orlovsydelse.
Tilsvarende gælder et medlem, der i væsentligt omfang  

 deltager i driften af ægtefællens virksomhed, herunder medarbejdende  

 ægtefæller.
 Vedrørende fastlæggelse af begrebet selvstændig erhvervsdrivende  

 henvises til direktoratets bekendtgørelse nr. 588 af 14. august 1990 om  

 optagelse i en anerkendt arbejdsløshedskasse for selvstændige  

 erhvervsdrivende.
 Det er en forudsætning for, at en selvstændig erhvervsdrivende kan få  

 orlov med orlovsydelse, at medlemmet driver virksomhed i væsentligt omfang,  

 jf. reglerne om beregning af arbejdskravet i henhold til  

 arbejdsløshedsforsikringslovens § 55.
 Der skal således være tale om, at arbejdet med virksomheden kan  

 sidestilles med fuldtidsbeskæftigelse som lønmodtager.
Orlov med orlovsydelse til en selvstændig erhvervsdrivende er betinget af,  

 at den selvstændige ophører med at være beskæftiget i virksomheden i  

 hele orlovsperioden.
Ophøret vil som hovedregel kunne dokumenteres ved, at  

 der ansættes en dagpengeberettiget afløser i stillingen.
Se nærmere nedenfor  

 under pkt. 2 vedrørende afløseren.
 I de tilfælde, hvor der ikke ansættes en afløser, er det en betingelse for  

 orlov med orlovsydelse, at den selvstændige erhvervsdrivende kan godtgøre, at  

 arbejdet i virksomheden er ophørt i orlovsperioden.
 Dette forudsætter blandt andet, at medlemmet med oplysninger om sine  

 arbejdsopgaver, arten og omfanget af virksomheden m.v. over for  

 arbejdsløshedskassen kan sandsynliggøre, at det er muligt for den pågældende  

 at ophøre med at være beskæftiget i virksomheden i hele orlovsperioden.
 Da orlovsydelse ikke må virke som erhvervsstøtte, kan der ikke søges orlov  

 i en periode, hvor virksomheden er indstillet på grund af midlertidig  

 arbejdsmangel eller arbejdsfri perioder, der indgår som tilbagevendende  

 elementer i driften af en sæsonbetinget virksomhed.
1.2 Dagpengeberettiget ved ledighed Orlovspersonen skal ved orlovsaftalens indgåelse være dagpengeberettiget  

 ved ledighed.
 For ledige og selvstændige erhvervsdrivende gælder, at  

 dagpengeretsbetingelsen skal være opfyldt på tidspunktet, hvor ansøgning om  

 orlov indgives til Arbejdsformidlingen.
 Betingelsen om dagpengeret medfører, at arbejdsløshedsforsikringslovens §  

 53 om medlemsanciennitet og § 55 eller § 72 om arbejdskravet skal være  

 opfyldt.
 For ledige gælder, at arbejdskravet skal være opfyldt i hele  

 orlovsperioden.
 Ved aftalens indgåelse skal medlemmet opfylde de almindelige  

 rådighedsbetingelser i arbejdsløshedsforsikringsloven, hvilket betyder,  

 at medlemmet f.eks. ikke må være syg eller deltage i en uddannelse, der ikke  

 berettiger tildagpenge efter arbejdsløshedsforsikringslovens § 62 a.
 Det er uden betydning, at der i perioden mellem orlovsaftalens indgåelse  

 og orlovens start indtræder sygdom af kortere varighed, hvis sygdommen ikke  

 forhindrer medlemmet i at opfylde orlovsaftalen.
For at kunne anses for at stå til rådighed, skal medlemmet ved  

 orlovsaftalens indgåelse opholde sig i Danmark.
Et medlem, der søger orlov i  

 umiddelbar forlængelse af ferie, der afholdes i udlandet, vil kunne opfylde  

 betingelsen ved ansøgning om orlov inden feriens påbegyndelse.
Et medlem, der ønsker at gå på forældreorlov i fortsættelse af en  

 barselsorlovsperiode anses for at opfylde rådighedsbetingelserne.
Det samme  

 gælder i tilfælde, hvor medlemmet på grund af børnepasningsproblemer ønsker  

 at gå på forældreorlov.
 Endvidere kan et medlem, der sideløbende med lønarbejde driver selvstændig  

 virksomhed som bibeskæftigelse, gå på orlov med orlovsydelse fra lønarbejdet.  

 Det er afgørende, at der er tale om selvstændig virksomhedsudøvelse i et  

 omfang, der er forenelig med ret til dagpenge efter reglerne i direktoratets  

 bekendtgørelse om selvstændig virksomhed ved bibeskæftigelse.
 Udføres der i orlovsperioden arbejde i den selvstændige virksomhed,  

 medfører det fradrag i orlovsydelsen.
Særlige forhold omkring opfyldelse af dagpengeretten Der skal ikke ske overførsel af eventuelle overskydende timer efter  

 arbejdsløshedsforsikringslovens § 59, stk. 2, for et medlem, der går på orlov  

 med orlovsydelse.
 Har et medlem ved orlovsydelsens start en effektiv karantæne efter  

 arbejdsløshedsforsikringslovens § 87, stk. 1 eller 3, har det den konsekvens,  

 at der ikke kan udbetales orlovsydelse i en periode, svarende til karantænen,  

 der herefter anses for udstået.
 Den pålagte karantæne berører således ikke medlemmets opfyldelse af  

 dagpengeretten.
 Grænsegængere er ikke omfattet af orlovsordningerne.  

 Grænsegængere, der bor i et andet EF-land med arbejde i Danmark, opfylder  

 ikke dagpengeretsbetingelsen, idet de i tilfælde af fuld ledighed ikke er  

 berettiget til dagpenge i Danmark.
 Dette følger af EF-forordning nr. 1408/71, hvorefter grænsegængere med  

 bopæl i et andet EF-land kun er dagpengeberettiget i Danmark ved delvis eller  

 midlertidig ledighed.
1.3 Medlemskab af en arbejdsløshedskasse Medlemmet skal i hele orlovsperioden bibeholde sit medlemskab af  

 arbejdsløshedskassen.
 Der vil ikke kunne skiftes arbejdsløshedskasse eller ændres  

 forsikringskategori i orlovsperioden, da orlovsperioden for lønmodtagere og  

 selvstændige erhvervsdrivende anses for »død periode« i relation  

 til arbejdsløshedsforsikringslovens § 55, stk. 1 og § 72, stk. 1, og for  

 ledige betragtes orlovsperioden som ledighed.
For så vidt angår orlovsydelse til uddannelse, gælder særlige betingelser  

 om medlemsancienniteten.
Der henvises til lov om orlovsydelse og  

 Arbejdsministeriets bekendtgørelse nr. 325 af 20. maj 1993 om jobrotation og  

 orlovsydelse til uddannelse.
2. Afløseren 2.1 Dagpengeberettiget ledig For lønmodtagere og som hovedregel for selvstændige erhvervsdrivende er  

 det en betingelse for at gå på forældreorlov eller orlov til uddannelse, at  

 der ansættes en dagpengeberettiget afløser i orlovsperioden.
Som  

 udgangspunkt skal afløseren være ledig umiddelbart forud for  

 tiltrædelse af orlovsstillingen.
For at opfylde denne betingelse skal  

 afløseren på tidspunktet for tiltrædelse af orlovsstillingen dels være  

 registreret som ledig, dels være berettiget til udbetaling af dagpenge,  

 såfremt orlovsstillingen ikke var påbegyndt.
 Nedenfor fastlægges »ledighedsbegrebet« for den person, der  

 ansættes i orlovsstillingen.
 Da ansøgningen om orlovsydelse typisk skal behandles i  

 arbejdsløshedskassen/arbejdsformidlingen forud for orlovens start, tages der  

 udgangspunkt i afløserens forhold på ansøgningstidspunktet.
Afløseren modtager dagpenge Hvis afløseren står tilmeldt Arbejdsformidlingen og aktuelt modtager  

 dagpenge, opfylder afløseren betingelsen.
Det skal dog sikres, at  

 afløseren også opfylder arbejdskravet i arbejdsløshedsforsikringslovens §§ 55  

 og 72 ved starten i stillingen.
Afløseren holder ferie Et medlem, der umiddelbart efter ophøret af en ansættelse holder  

 ferie, skal ikke være tilmeldt Arbejdsformidlingen i ferieperioden.  

 Medlemmet betragtes alligevel som ledig og kan tiltræde orlovsstillingen  

 umiddelbart efter ferieperiodens ophør.
Afløseren er i beskæftigelse En afløser, der er i beskæftigelse på ansøgningstidspunktet, men  

 bliver ledig inden orlovsstillingens start, skal inden stillingens  

 tiltrædelse 1 hel dag enten - være tilmeldt arbejdsformidlingen, eller - holde ferie i umiddelbar forlængelse af ansættelsens ophør, eller - være berettiget til dagpengegodtgørelse efter  

 arbejdsløshedsforsikringslovens § 84.
Det bemærkes, at reglerne om dagpengegodtgørelse ændres pr. 1. juli 1993,  

 hvorefter arbejdsgiveren forpligtes til at udbetale arbejdsgivergodtgørelse  

 for 2 dage.
I sådanne tilfælde vil afløseren først kunne tiltræde en  

 orlovsstilling dagen efter, der er udbetalt arbejdsgivergodtgørelse.
Et medlem, der er i et arbejdsforhold, men ønsker at tiltræde en  

 orlovsstilling som afløser, vil kunne opsige sit arbejde og indtræde i  

 orlovsstillingen, forudsat at stillingen er af mere end 5 ugers varighed.  

 Opsigelse af et arbejde for at overtage andet arbejdet af varig karakter  

 medfører ikke karantæne efter rådighedsbekendtgørelsens regler herom.
I denne  

 situation anses afløseren for dagpengeberettiget i relation til  

 orlovsreglerne.
Særligt om vikarer, der er ansat i virksomheden Et medlem, der er ansat i virksomheden i forvejen i en midlertidig  

 stilling, kan uden forudgående ledighed overgå til en orlovsstilling.
 Der er tale om midlertidig ansættelse, hvis pågældende er ansat til at  

 udføre en tidsmæssig afgrænset arbejdsopgave eller er ansat i et bestemt  

 tidsrum.
I disse tilfælde fraviges kravet om, at afløseren skal være ledig forud  

 for tiltrædelse af en orlovsstilling, ligesom der ikke stilles krav om  

 ledighed forud for selve ansættelsen i virksomheden.
Dagpengeretsbetingelsen  

 skal dog også i disse tilfælde være opfyldt.
 Der stilles ikke krav om, at den midlertidige ansættelse skal være ophørt  

 inden tiltrædelse af orlovsstillingen.
Særligt om et medlem, der arbejder på nedsat tid Et medlem, der arbejder på nedsat tid, og som samtidig er tilmeldt  

 Arbejdsformidlingen, vil blive anset for ledig i relation til reglerne om  

 orlovsydelse.
For at kunne tiltræde en orlovsstilling, skal medlemmet være  

 dagpengeberettiget.
Det er dog ikke en betingelse, at medlemmet modtager  

 supplerende dagpenge i deltidsstillingen, hvis dette skyldes enten manglende  

 frigørelsesattest fra arbejdsgiveren, mindsteudbetalingsreglen eller  

 tidsbegrænsningen for nedsatte dagpenge i henhold til  

 arbejdsløshedsforsikringslovens § 60, stk. 1.
2.2 Oplæringsperiode En afløser, der ansættes i en orlovsstilling, kan forud for orlovsperioden  

 ansættes i en oplæringsperiode på op til 2 uger, hvis orlovsperioden er på  

 mindst 13 uger.
Til aflønning af afløseren i oplæringsperioden kan der ydes en refusion  

 til arbejdsgiveren svarende til dagpengene, som afløseren ellers ville have  

 fået udbetalt, d.v.s. med fradrag for eventuelt arbejde eller anden indtægt,  

 som afløseren har i oplæringsperioden.
Der henvises til direktoratets  

 bekendtgørelse om arbejdes og indtægters betydning for  

 arbejdsløshedsdagpengenes størrelse.
 Arbejdsformidlingen påser, at betingelserne for at yde refusion under  

 oplæringsperioden er opfyldt, og arbejdsløshedskassen står for udbetalingen  

 af refusionen til arbejdsgiveren.
 En vikar, der er ansat i virksomheden i forvejen, kan ikke ansættes i en  

 oplæringsperiode.
 Arbejde i oplæringsperioden medregnes i arbejdsperioderne efter §§ 55 og  

 72.
2.3 Ansættelse i en deltidsstilling - udbetaling af supplerende  

 dagpenge Et medlem, der får ansættelse i en deltidsorlovsstilling, vil under  

 ansættelsen kunne få udbetalt supplerende dagpenge, såfremt de almindelige  

 betingelser herfor er opfyldt.
Medlemmet skal bl.a. være tilmeldt  

 Arbejdsformidlingen, jf. arbejdsløshedsforsikringslovens § 57, stk. 4, og  

 arbejdsgiveren skal evt. have udstedt frigørelsesattest.
Der henvises til  

 reglerne herom i direktoratets rådighedsbekendtgørelse.
III Administration/procedure 1. Indledning Det er arbejdsløshedskassen, der træffer afgørelse om, hvorvidt  

 orlovspersonen opfylder dagpengeretsbetingelsen.
For så vidt angår  

 lønmodtagere træffes afgørelse, om lønmodtageren skal betragtes som fuldtids-  

 eller deltidsbeskæftiget, og for selvstændige erhvervsdrivende, der ikke  

 ansætter en afløser, træffer arbejdsløshedskassen afgørelse om, hvorvidt  

 arbejdet i virksomheden er ophørt i orlovsperioden.
Ved orlov til uddannelse  

 træffer arbejdsløshedskassen endvidere afgørelse om, hvorvidt orlovspersonen  

 opfylder kravet om medlemsanciennitet.
 Arbejdsformidlingen træffer de øvrige afgørelser for ret til udbetaling af  

 orlovsydelsen.
 Arbejdsformidlingen har selve bevillingskompetencen, og godkendelse af  

 ansøgningen sker på grundlag af bl.a. arbejdsløshedskassens oplysninger på  

 ansøgningsblanketten.
 Arbejdsløshedskassen skal på blanketten attestere, at  

 orlovspersonen opfylder kravene om medlemskab og dagpengeret.
 Attestationen foregår ved, at arbejdsløshedskassen sætter sit stempel og  

 underskrift på blanketten.
 Indsendes ansøgningsblanketten til arbejdsløshedskassen forud for orlovens  

 start, står arbejdsløshedskassen som udgangspunkt kun inde for forholdene på  

 attestationstidspunktet.
 Dette gælder dog ikke orlovspersonens opfyldelse af arbejdskravet i  

 arbejdsløshedsforsikringslovens § 55 eller § 72, hvor arbejdsløshedskassen på  

 grundlag af orlovspersonens tro og love-oplysninger på blanket AR 284/AR 284  

 SE, »Erklæring om dagpengeret ved overgang til  

 forældreorlovsydelse/orlovsydelse til uddannelse«, er forpligtet til at  

 foretage en egentlig beregning af opfyldelsen af arbejdskravet ved orlovens  

 start.
 På ansøgningsblanketten er det kun orlovspersonens forhold, som  

 arbejdsløshedskassen attesterer.
2. Hvad skal arbejdsløshedskassen undersøge? 2.1 Orlovspersonen Arbejdsløshedskassen skal sikre sig, at kravene til medlemsanciennitet for  

 dagpengeret er opfyldt.
 Dette gælder arbejdsløshedsforsikringslovens § 53 eller § 54.
 På grundlag af orlovspersonens oplysninger på blanket AR 284/AR 284 SE  

 skal det vurderes, om pågældende er dagpengeberettiget.
Orlovspersonens opfyldelse af arbejdskravet i henhold til  

 arbejdsløshedsforsikringslovens § 55 eller § 72 baseres på medlemmets tro  

 og love-oplysning om sin beskæftigelse, og der skal som udgangspunkt ikke  

 indhentes dokumentation til brug for kassens beregning af arbejdskravet.
Kun  

 hvis der er tvivl, om medlemmet opfylder § 55/§ 72 på tidspunktet for  

 orlovens begyndelse, indhentes enten arbejdsgiverdokumentation eller  

 dokumentation fra den selvstændige om virksomhedens omfang.
 Rådighedskravet skal ligeledes baseres på medlemmets tro og  

 love-oplysninger på blanket AR 284/AR 284 SE.
 Et medlem, der går på orlov fra et beskæftigelsesforhold, anses som  

 udgangspunkt for at opfylde de almindelige krav om at stå til rådighed for  

 arbejdsmarkedet.
 Der kan dog være forhold, der gør, at medlemmet ikke anses for  

 dagpengeberettiget på grund af f.eks. deltagelse i undervisning, der ikke  

 berettiger til dagpenge, jf. arbejdsløshedsforsikringslovens § 62 a, eller  

 ansøgning om/tilkendelse af social pension, jf.  

 arbejdsløshedsforsikringslovens § 64 og § 74.
Særligt om lønmodtagere i beskæftigelse Arbejdsløshedskassen afgør endvidere på grundlag af medlemmets oplysninger  

 på blanket AR 284, hvorvidt medlemmet skal betragtes som fuldtids- eller  

 deltidsbeskæftiget.
Afgørelsen har bl.a. betydning for orlovsydelsens  

 størrelse, og grundlaget for afgørelsen er også her medlemmets tro og  

 love-oplysninger.
Særligt om selvstændige erhvervsdrivende For så vidt angår den selvstændige erhvervsdrivende, er det kun arbejde,  

 der udøves i væsentligt omfang i virksomheden, der kan medregnes til opfylde  

 at arbejdskravet.
Arbejdsløshedskassen skal derfor altid have oplysninger om virksomhedens  

 art m.v. til brug for en vurdering af væsentlighedskravets opfyldelse.
Der  

 henvises herved til de gældende regler om arbejdskravet for selvstændige  

 erhvervsdrivende.
 I tilfælde, hvor den selvstændige erhvervsdrivende ikke dokumenterer ophør  

 med arbejdet i virksomheden ved ansættelse af en afløser, skal  

 arbejdsløshedskassen foretage en vurdering af, om det er sandsynliggjort, at  

 medlemmet er ophørt med arbejdet i virksomheden i orlovsperioden.
 Medlemmet skal til brug for arbejdsløshedskassens vurdering på blanket AR  

 284 SE afgive en tro og love- erklæring om, at medlemmet ikke vil være  

 beskæftiget i virksomheden i orlovsperioden.
 Erklæringen skal indeholde oplysninger om virksomhedens art og omfang,  

 driftens tilrettelæggelse m.v., samt medlemmets begrundelse for, at der ikke  

 er behov for ansættelse af en afløser i virksomheden i orlovsperioden.
Hvis virksomheden drives af medlemmet alene, skal medlemmet  

 sandsynliggøre, at virksomheden kan holdes lukket i orlovsperioden.
Lukningen  

 må ikke være begrundet i, at virksomhedens drift er indstillet på grund af  

 midlertidig arbejdsmangel eller arbejdsfri perioder, der indgår som  

 tilbagevendende elementer i driften af en sæsonbetinget virksomhed.
Drives virksomheden sammen med ægtefællen/medejere, eller er der ansatte i  

 virksomheden, skal medlemmet ved oplysninger om sine arbejdsfunktioner i  

 virksomheden sandsynliggøre, at arbejdet overføres til en anden beskæftiget i  

 orlovsperioden.
Medlemmets arbejdsfunktioner skal således være klart  

 beskrevne og afgrænsede til sandsynliggørelse af, at arbejdsfunktionerne kan  

 udføres af andre.
Særligt om ledige En ledig, der går på orlov med orlovsydelse, skal opfylde arbejdskravet i  

 hele orlovsperioden.
Der kan derfor ikke bevilges orlov med orlovsydelse ud  

 over medlemmets falddato.
Der gøres opmærksom på, at orlov med orlovsydelse ikke udskyder  

 tidspunktet for arbejdsløshedskassernes indberetning af ledige til  

 arbejdstilbud.
Af hensyn til Arbejdsformidlingens administration og  

 fremskaffelse af arbejdstilbud bør arbejdsløshedskasserne - ud over  

 indberetningen - allerede på ansøgningsblanketten oplyse Arbejdsformidlingen  

 om medlemmets falddato.
2.2 Afløseren På forespørgsel fra afløseren, dennes arbejdsgiver eller  

 Arbejdsformidlingen er afløserens arbejdsløshedskasse forpligtet til at  

 dokumentere, om pågældende er dagpengeberettiget.
 Dokumentationen kan bestå af en skriftlig erklæring fra  

 arbejdsløshedskassen om dagpengeretten.
 I tilfælde, hvor afløseren ikke er ledig på tidspunktet, hvor ansøgningen  

 behandles, skal arbejdsløshedskassen derfor undersøge, om afløseren opfylder  

 dagpengeretsbetingelsen på tidspunktet for tiltrædelse af orlovsstillingen.  

 Også i dette tilfælde anvendes blanket AR 284 som grundlag for vurderingen af  

 afløserens dagpengeret.
 Er afløseren ledig på ansøgningstidspunktet, skal arbejdsløshedskassen kun  

 sikre sig, at arbejdskravet i arbejdsløshedsforsikringslovens §§ 55 og 72 er  

 opfyldt ved starten i stillingen.
3. Øvrige forhold omkring proceduren 3.1 Vedrørende orlovspersonen Orlovspersonens arbejdsløshedskasse modtager kopi af ansøgningsblanketten  

 med oplysning om i hvilken periode, Arbejdsformidlingen har bevilget ydelsen.
 Arbejdsløshedskassen udbetaler ydelsen i den periode, der er godkendt af  

 Arbejdsformidlingen.
 Orlovsydelsen udbetales bagud for henholdsvis 4 eller 5 uger, således at  

 hver udbetalingsperiode slutter næstsidste søndag i måneden.
Som grundlag for arbejdsløshedskassens udbetaling af orlovsydelsen, skal  

 medlemmet månedligt på tro og love erklære, at orlov fortsat holdes, samt  

 oplyse om eventuelt arbejde eller anden indtægt i udbetalingsperioden, der  

 medfører fradrag i orlovsydelsen.
Oplysningerne gives på blanket AR 282 eller  

 AR 283 »Erklæring til udbetaling af forældreorlovsydelse/orlovsydelse  

 til uddannelse«.
3.2 Vedrørende afløseren Når Arbejdsformidlingen har godkendt ansøgningen, modtager afløserens  

 arbejdsløshedskasse ligeledes kopi af ansøgningsblanketten med oplysning om,  

 at afløseren er ansat i en orlovsstilling.
Hvis der er tale om ansættelse i en deltidsstilling, kan der  

 udbetales supplerende dagpenge, hvis de almindelige betingelser herfor er  

 opfyldt.
Dette gælder ligeledes ved hjemsendelser på grund af vejrlig,  

 materialemangel m.v.
 Ansættes afløseren i en oplæringsperiode, som højst kan være af 2 ugers  

 varighed, skal afløseren udfylde dagpengekort til brug for  

 arbejdsløshedskassens beregning af refusionen til arbejdsgiveren, der udgør  

 samme beløb, som medlemmet ellers ville have fået udbetalt i dagpenge under  

 ledighed.
IV Økonomien 1. Orlovsydelsens størrelse 1.1 Lønmodtagere i beskæftigelse I henhold til arbejdsløshedsforsikringslovens § 97 e, stk. 1, og § 97 f,  

 stk. 1, udgør orlovsydelsen til et fuldtidsbeskæftiget medlem 80% af  

 arbejdsløshedsdagpengenes højeste beløb.
Til et medlem, der er  

 deltidsbeskæftiget, udbetales orlovsydelsen med 1/37 af ydelsen til  

 fuldtidsbeskæftigede for hver time, medlemmet i de sidste 10 uger før orloven  

 gennemsnitlig ugentlig har været ansat hos arbejdsgiveren.
Det fremgår af Arbejdsministeriets bekendtgørelser af 20. maj 1993 om  

 henholdsvis orlovsydelse til uddannelse og forældreorlovsydelse, at et medlem  

 anses for at være fuldtidsbeskæftiget, hvis medlemmet de sidste 10 uger forud  

 for orlovens begyndelse har været ansat på fuld tid.
I alle andre  

 tilfælde anses medlemmet for at være deltidsbeskæftiget.
Afgrænsningen fuldtids- deltidsbeskæftigelse har primært betydning for  

 beregningen af orlovsydelsens størrelse.
Afgrænsningen har endvidere  

 betydning for, om medlemmet er omfattet af reglerne for fuldtids- eller  

 deltidsbeskæftigede f.eks. ved orlovsydelse til uddannelse, hvor kravene til  

 beskæftigelse og medlemsanciennitet er forskellige for fuldtids- og  

 deltidsbeskæftigede medlemmer.
 Ved vurderingen af, om der er tale om fuldtids- eller  

 deltidsbeskæftigelse, tages der udgangspunkt i selve ansættelsen.
Ansættelse til fast ugentlig arbejdstid Har et medlem været ansat til en fast ugentlig arbejdstid  

 (eventuelt gennemsnit over en periode), er det dette timetal, der anvendes.
Da det er afgørende, hvor mange timer medlemmet er ansat til, er det uden  

 betydning, om medlemmet i 10-ugers-perioden har haft fravær, f.eks. på grund  

 af sygdom eller ferie.
Tilsvarende gælder, når der i 10-ugers-perioden  

 forekommer arbejdsfordeling.
Der er tale om fuldtidsbeskæftigelse, hvis det ugentlige timetal  

 anses for fuld, normal arbejdstid i henhold til kollektiv overenskomst inden  

 for medlemmets faglige område eller tilsvarende områder.
Er der tale om  

 mindre end 37 timer pr. uge, er det medlemmet, der ved tvivl skal godtgøre,  

 at der i givet fald er tale om fuldtidsansættelse.
 Det er en forudsætning for at anvende 10-ugers-perioden forud for orlovens  

 start som beregningsgrundlag for orlovsydelsens størrelse, at medlemmet ved  

 starten af orloven fortsat er i ansættelsesforholdet.
Er der tale om et område, hvor medlemmet fast modtager en løn for mindre  

 end fuld tid, f.eks. for 26 timer om ugen, og hvor medlemmet i perioder  

 arbejder på fuld tid og i perioder har fri fra arbejde eller arbejder på  

 mindre end fuld tid, er aflønningen afgørende.
Medlemmet vil i dette tilfælde  

 blive anset for deltidsbeskæftiget.
 Hvis et medlem ønsker at gå på forældreorlovsydelse i forlængelse af en  

 barselsorlov, er det også afgørende, hvor mange timer medlemmet er ansat til.
Faktiske arbejdstimer Er et medlem undtagelsesvist ikke ansat til en fast ugentlig  

 arbejdstid, er det afgørende, hvor mange arbejdstimer, medlemmet har haft i  

 10-ugers-perioden.
Det samlede antal arbejdstimer i perioden divideres i  

 disse tilfælde med 10, hvorved der fremkommer det gennemsnitlige timetal, der  

 anvendes.
Da det kun er de faktisk udførte arbejdstimer, der i disse tilfælde  

 kan medregnes, vil fravær i form af f.eks. sygdom og ferie ikke kunne  

 medregnes.
Fraværsperioder vil endvidere ikke kunne forlænge  

 10-ugers-perioden.
Derimod vil overarbejdstimer kunne medregnes.
 Hvis et medlem, der ikke er ansat til en fast arbejdstid, ønsker at gå på  

 forældreorlovsydelse i forlængelse af en barselsorlov, er det de faktisk  

 udførte arbejdstimer i 10-ugers-perioden før barselorlovens start, der er  

 afgørende.
Beregning til et deltidsbeskæftiget medlem Ved beregningen af orlovsydelsens størrelse til et deltidsbeskæftiget  

 medlem tages der altid udgangspunkt i 37 timer.
Dette gælder også selv om  

 fuld tid i henhold til den gældende overenskomst er mindre end 37 timer om  

 ugen.
1.2 Selvstændige erhvervsdrivende I henhold til arbejdsløshedsforsikringslovens § 97 e, stk. 2, og § 97 f,  

 stk. 2, udgør orlovsydelsen til en selvstændig erhvervsdrivende 80% af  

 arbejdsløshedsdagpengenes højeste beløb efter arbejdsløshedsforsikringslovens  

 § 47.
 Da selvstændige kun kan gå på orlov med orlovsydelse, hvis de har drevet  

 virksomheden i væsentligt omfang - d.v.s. i et omfang, der kan sidestilles  

 med fuldtidsbeskæftigelse som lønmodtager - udgør orlovsydelsen til  

 selvstændige 80% af højeste dagpenge for fuldtidsforsikrede.
1.3 Ledige Til ledige udbetales orlovsydelsen i forhold til medlemmets  

 forsikringskategori.
 Et ledigt medlem er berettiget til en orlovsydelse, der udgør 80% af  

 dagpengenes højeste beløb efter arbejdsløshedsforsikringslovens § 47 eller §  

 70, jf. § 97 e, stk. 3, og § 97 f, stk. 3.
 Der gælder dog den begrænsning, at orlovsydelsen ikke kan udgøre et højere  

 beløb, end medlemmet får udbetalt i dagpenge ved fuld ledighed.
2. Arbejdsgiveren udbetaler løn i orlovsperioden Modtager lønmodtageren løn fra arbejdsgiveren i orlovsperioden, udbetales  

 orlovsydelsen til arbejdsgiveren, hvis den udbetalte løn er større end det  

 beløb, som lønmodtageren er berettiget til efter § 97 e, stk. 1, og § 97 f,  

 stk. 1.
 Arbejdsgiveren vil i så fald være berettiget til at få udbetalt  

 orlovsydelsen med det beløb (før skat), som medlemmet ellers ville have fået  

 udbetalt, d.v.s. med fradrag for eventuelt arbejde og/eller anden indtægt.  

 Der sker ikke fradrag i orlovsydelsen for differencen mellem orlovsydelsen og  

 lønnen.
 I tilfælde, hvor arbejdsgiveren ikke udbetaler løn til medlemmet under  

 orloven, men fortsat indbetaler pensionsbidrag, skal der ikke foretages  

 fradrag i orlovsydelsen til medlemmet, da pensionsbidraget ikke kommer til  

 udbetaling til medlemmet i orlovsperioden.
 Der skal heller ikke ske fradrag i orlovsydelsen i tilfælde, hvor  

 arbejdsgiveren har aftalt med lønmodtageren, at denne skal have et supplement  

 fra arbejdsgiveren til orlovsydelsen.
 Aftalen mellem arbejdsgiveren og lønmodtageren om supplering af  

 orlovsydelsen skal forevises arbejdsløshedskassen for at sikre, at der ikke  

 sker fradrag i orlovsydelsen for beløbet.
3. Fradrag i orlovsydelsen Når et medlem på orlovsydelse samtidig har arbejde og/eller andre  

 indtægter, skal der ske fradrag i orlovsydelsen efter samme regler, som  

 gælder for udbetaling af dagpenge.
Der henvises til direktoratets  

 bekendtgørelse om arbejdes og indtægters betydning for  

 arbejdsløshedsdagpengenes størrelse.
 Fradraget i orlovsydelsen foretages efter reglerne i direktoratets  

 bekendtgørelse om supplerende (nedsatte) dagpenge til et  

 arbejdsløshedskassemedlem, der er lønmodtager og har nedsat arbejdstid.  

 Bekendtgørelsens regler om tidsbegrænsning for udbetaling af supplerende  

 dagpenge, udbetaling af supplerende dagpenge med dimittendsatsen,  

 mindsteudbetalingsreglen, reglerne om udbetaling af dagpenge for  

 søgnehelligdage og reglerne om arbejdsfordeling finder ikke anvendelse ved  

 udbetaling af orlovsydelse.
 For så vidt angår fradrag for ferie med feriegodtgørelse henvises til pkt.  

 V nedenfor.
 Der henvises endvidere til direktoratets bekendtgørelse om medlemmer, der  

 har bibeskæftigelse ved selvstændig virksomhed, hvorefter der skal ske  

 fradrag for de timer, der anvendes i virksomheden.
 Der foretages ikke fradrag i orlovsydelsen for sygeperioder i  

 orlovsperioden, hvorunder der ikke modtages ydelser efter lov om dagpenge ved  

 sygdom eller fødsel, jf. nedenfor.
 Der foretages heller ikke fradrag i orlovsydelsen i tilfælde, hvor  

 arbejdsgiveren i orlovsperioden yder medlemmet løn eller et supplement til  

 orlovsydelsen.
4. Modtagelse af anden offentlig ydelse Når der modtages orlovsydelse, kan der ikke samtidig modtages andre  

 ydelser fra arbejdsløshedskassen, løn under barsel, ydelse efter lov om  

 dagpenge ved sygdom eller fødsel, uddannelsesydelse, statens  

 uddannelsesstøtte, godtgørelse til arbejdsmarkedsuddannelse eller anden  

 lignende offentlig ydelse til uddannelse.
V De forsikringsmæssige aspekter af reglerne om orlovsydelse 1. Konsekvenser for orlovspersonen 1.1 Selvforskyldt ledighed Orlov med orlovsydelse anses for fyldestgørende grund til arbejdsophør  

 efter reglerne i direktoratets bekendtgørelse om et  

 arbejdsløshedskassemedlems rådighedsforpligtelse og konsekvenserne af  

 selvforskyldt ledighed.
Hvis et medlem ikke vender tilbage til arbejdspladsen som aftalt, skal  

 forholdet behandles som et arbejdsophør efter reglerne i direktoratets  

 bekendtgørelse om et arbejdsløshedskassemedlems rådighedsforpligtelse og  

 konsekvenserne af selvforskyldt ledighed.
En eventuel karantæne for  

 selvforskyldt ledighed regnes fra den dag, hvor såvel arbejdsgiveren som  

 medlemmet er frigjort fra ansættelsesforholdet.
1.2 Rådighed I orlovsperioden skal medlemmet ikke stå til rådighed for arbejdsmarkedet.
Medlemmet er i princippet frit stillet med hensyn til aktivitetsmuligheder  

 i orlovsperioden.
Den eneste begrænsning er, at orlov fortsat skal holdes.
 Medlemmet kan f.eks. udføre arbejde, holde ferie eller rejse ud af landet.  

 I tilfælde, hvor opholdet i udlandet er af længere varighed, vil medlemmet  

 kunne afmelde sig folkeregisteret i Danmark med fortsat ret til orlovsydelse.
Opstår der sygdom i orlovsperioden, anses medlemmet for fortsat at være på  

 orlov.
Sygdom under orloven forlænger ikke orlovsperioden, og det samme  

 gælder for afholdt ferie.
1.3 Ferie med feriegodtgørelse eller løn Forældreorlov og uddannelsesorlov er ikke en såkaldt kvalificeret  

 feriehindring, der berettiger til udbetaling af feriegodtgørelse uden  

 afholdelse af ferie.
 Der henvises til § 29 i bekendtgørelse om feriegodtgørelse, der udtømmende  

 opremser de feriehindringer, der berettiger til udbetaling af  

 feriegodtgørelse, uden at ferie holdes.
 Holder medlemmet i orlovsperioden ferie med feriegodtgørelse, skal der i  

 henhold til § 4, stk. 1, i direktoratets bekendtgørelse om arbejdes og  

 indtægters betydning for arbejdsløshedsdagpengenes størrelse, foretages  

 fradrag i orlovsydelsen for den periode, som udbetalingen dækker.
1.4 Ferie med feriedagpenge Et medlem, der er på orlov med orlovsydelse betragtes hverken som ledig  

 eller lønmodtager i relation til arbejdsløshedsforsikringslovens § 75 h.  

 Medlemmet vil derfor ikke kunne modtage feriedagpenge i orlovsperioden.  

 Derimod vil der i efterfølgende ferieår kunne udbetales feriedagpenge på  

 grundlag af en orlovsperiode i optjeningsåret i det omfang, der ikke er  

 modtaget løn fra arbejdsgiveren, hvorunder der er optjent ret til  

 feriegodtgørelse.
Et medlem, der modtager orlovsydelse til uddannelse, vil under  

 uddannelsesstedets ferielukning ikke anses for at have afbrudt orloven, hvis  

 medlemmet skal følge uddannelsen efter ferien.
Medlemmet vil kunne modtage  

 orlovsydelse under ferielukningen.
1.5 Afbrydelse af orlov Lønmodtagere i beskæftigelse Hvis en lønmodtager før orlovsperiodens udløb ønsker at stille sig til  

 rådighed for arbejdsmarkedet og modtage dagpenge, skal medlemmet, for at  

 kunne anses for at stå til rådighed i den resterende orlovsperiode, opfylde  

 betingelserne i § 17 i direktoratets bekendtgørelse om et  

 arbejdsløshedskassemedlems rådighedsforpligtelse og konsekvenserne af  

 selvforskyldt ledighed.
 Ved afbrydelse af orloven pålægges der således ikke karantæne, idet  

 vurderingen alene går på medlemmets rådighed.
Selvstændige erhvervsdrivende En selvstændig erhvervsdrivende vil ikke kunne afbryde orloven og modtage  

 dagpenge i en resterende orlovsperiode.
Afbrydes orloven anses beskæftigelsen  

 i den selvstændige virksomhed for genoptaget.
Ledige Et ledigt medlem, der afbryder sin orlov, vil umiddelbart kunne modtage  

 dagpenge, hvis de almindelige betingelser herfor er opfyldt.
Medlemmet skal  

 bl.a. tilmelde sig Arbejdsformidlingen som arbejdssøgende.
1.6 Afskedigelse i orlovsperioden De almindelige opsigelsesregler gælder også under forældreorlov og  

 uddannelsesorlov.
Det er således muligt at afskedige afløseren og nedlægge  

 stillingen i orlovsperioden, således at også orlovspersonen afskediges.
 Bliver orlovspersonen afskediget under sin orlov, vil personen kunne  

 fortsætte med at holde orlov indtil orlovsperiodens udløb.
1.7 Arbejdskravet For lønmodtagere og selvstændige erhvervsdrivende medregnes  

 perioder, hvor der udbetales orlovsydelse, ikke til opfyldelse af  

 arbejdskravet i henhold til arbejdsløshedsforsikringslovens § 55, stk. 1 og §  

 72, stk. 1. Perioden anses for »død periode« i relation til  

 arbejdskravet og forlænger perioden, indenfor hvilken arbejdskravet skal være  

 opfyldt.
 Ved orlovsydelse til uddannelse skal orlovsperioden være af mere af 4  

 ugers varighed for at kunne anses for »død periode«.
 Orlovsperioden er ikke omfattet af 2-års-grænsen i § 3 i direktoratets  

 bekendtgørelse om beregning af arbejdskravet (26-ugers-reglen) i henhold til  

 § 55 i lov om arbejdsformidling og arbejdsløshedsforsikring m.v., og vil  

 derfor altid medføre, at der ved beregning af arbejdskravet skal ske en  

 forlængelse for orlovsperioden.
 Da det er hele orlovsperioden, der anses for »død periode«, kan  

 eventuelt arbejde, der udføres i orlovsperioden, ikke medregnes til  

 opfyldelse af arbejdskravet.
 For ledige anses orlovsperioder med orlovsydelse for ledighed.
2. Konsekvenser for afløseren For et medlem, der ansættes i en orlovsstilling, gælder de almindelige  

 regler i arbejdsløshedsforsikringsloven, herunder reglerne om arbejdsgiverens  

 betaling af godtgørelse for 1. ledighedsdag, og reglerne om udbetaling af  

 supplerende dagpenge.
2.1 Beregning af dagpengesats efter orlovsstillingens ophør Et medlem, der accepterer at blive ansat som deltidsbeskæftiget, vil ved  

 orlovsstillingens ophør ikke skulle have beregnet en dagpengesats på  

 grundlag af orlovsstillingen, hvis medlemmet i hele perioden har været  

 tilmeldt Arbejdsformidlingen.
2.2 Udbetaling af feriedagpenge Et medlem, der under ansættelsen i orlovsstillingen ønsker at holde ferie,  

 vil kunne få udbetalt feriedagpenge, såfremt betingelserne herfor er opfyldt.
VI Oplysningspligt og tilbagebetaling Et medlem, der modtager orlovsydelse, er forpligtet til at underrette  

 arbejdsløshedskassen om forhold, der har betydning for retten til ydelsen.
 Har medlemmet givet arbejdsløshedskassen urigtige oplysninger eller  

 fortiet forhold af betydning for retten til ydelsen, eller i øvrigt mod bedre  

 vidende uberettiget modtaget ydelsen, skal orlovsydelsen, der er modtaget med  

 urette, tilbagebetales af medlemmet, jf. arbejdsløshedsforsikringslovens §  

 86, der i henhold til lovens § 97 j, finder tilsvarende anvendelse på  

 orlovsydelse, der er udbetalt med urette.
VII Sanktion Et medlem på orlov med orlovsydelse kan idømmes sanktion efter  

 arbejdsløshedsforsikringslovens § 87 for svigagtigt eller uagtsomt forhold  

 over for kassen i forbindelse med modtagelsen af ydelsen, jf. lovens § 97 j.
 Medlemmet kan således blive udelukket fra retten til orlovsydelse,  

 dagpenge m.v. i en periode eller miste sit medlemskab af kassen.
VIII Kasseansvar I tilfælde, hvor der er udbetalt orlovsydelse med urette, har kassen ikke  

 krav på refusion fra statskassen, og udbetalte refusionsbeløb skal  

 tilbagebetales, medmindre den fejlagtige udbetaling skyldes medlemmets  

 svigagtige forhold, jf. lovens § 97 j og § 86, stk. 4 og 5.
Direktoratets bekendtgørelse om refusion fra statskassen i tilfælde, hvor  

 der er udbetalt dagpenge m.v. med urette, finder tilsvarende anvendelse på  

 orlovsydelse, herunder de undtagelser, der - ud over svig - gælder for  

 ansvaret.
Det er herunder bestemt, at kasserne også har ret til refusion i  

 tilfælde, hvor fejludbetalingen skyldes Arbejdsformidlingen.
IX Klageadgang Klage over en kasses afgørelse om ret til orlovsydelse, fradrag i ydelsen,  

 ydelsens størrelse, tilbagebetaling, sanktion m.v. kan af den, afgørelsen  

 vedrører, indbringes for Direktoratet for Arbejdsløshedsforsikringen inden 4  

 uger efter, at klageren har fået meddelelse om afgørelsen, og direktoratets  

 afgørelser vil kunne indbringes for Arbejdsmarkedets Ankenævn, jf.  

 arbejdsløshedsforsikringslovens § 97 k, der henviser til lovens §§ 98 og 99.
 Derimod kan Arbejdsformidlingens afgørelser om orlovsydelse ikke  

 indbringes for anden administrativ myndighed.
 Denne vejledning erstatter direktoratets B-vejledninger af 30. juni 1992  

 om de forsikringsmæssige aspekter af lov om forældreorlovsydelse og lov om  

 orlovsydelse til uddannelse.
