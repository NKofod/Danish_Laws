 Ankestyrelsen fandt, at en foreliggende aftale om at afdrage en  

 bidragsrestance ikke efter loven var til hinder for, at det sociale udvalg  

 indtrådte i overskydende skat, selvom aftalen var overholdt.
 På baggrund af loven og dens forarbejder fandt Ankestyrelsen  

 imidlertid, at bestemmelsen i lovens § 28, stk. 3, alene gav udvalget en ret  

 til at indtræde i overskydende skat, men ikke pålagde udvalget en ubetinget  

 pligt hertil, hverken helt eller delvis.
 REDEGØRELSE FOR SAGEN:
En ansøger fik i august 1986 hyre på et skib og overgik til at betale skat  

 efter sømandsskatteloven.
I forbindelse hermed blev der foretaget en  

 opgørelse af den allerede indtjente landindtægt, hvori hele årets fradrag så  

 vidt muligt skulle foretages.
Efter denne opgørelse blev der beregnet en  

 overskydende skat for 1986 på 16.787 kr.
 Det sociale udvalg tilbageholdt den overskydende skat til delvis dækning  

 af en bidragsrestance, der udgjorde 30.270 kr.
 Ansøgeren gjorde over for amtsankenævnet gældende, at han ikke kunne klare  

 sine udgifter resten af året og havde forventet at kunne bruge den  

 overskydende skat til supplering af indtægten, der fra august 1986 var  

 reduceret på grund af det manglende fradrag.
 Ansøgeren anførte videre, at han tidligere havde indgået en aftale med  

 kommunen om at afdrage bidragsrestancen med 1.000 kr. månedlig, og at denne  

 aftale var overholdt.
 AFGØRELSEN, DER KLAGES OVER:
 Amtsankenævnet tiltrådte socialudvalgets afgørelse om at tilbageholde  

 overskydende skat på 16.787 kr. til betaling af bidragsrestance, jf.  

 børnetilskudslovens § 28, stk. 3.
 Nævnet begrundede sin afgørelse med, at udvalget, ifølge nævnte  

 bestemmelse, var forpligtet til at indtræde for et beløb, der svarede til det  

 skyldige bidrag.
 KLAGEN TIL ANKESTYRELSEN:
 Sagen blev anket af ansøgeren.
 LOVGRUNDLAG:
 Børnetilskudslovens § 28, stk. 3, som ændret ved lov nr. 250 af 22. maj  

 1986. Efter 1. juli 1987 lov om børnetilskud og forskudsvis udbetaling af  

 børnebidrag, § 18, stk. 3.
 ANKESTYRELSENS AFGØRELSE:
 At der foreligger en aftale om at afdrage en bidragsrestance, er efter  

 loven ikke til hinder for, at det sociale udvalg indtræder i overskydende  

 skat, selvom aftalen er overholdt.
 På baggrund af loven og dens forarbejder finder Ankestyrelsen imidlertid,  

 at bestemmelsen i lovens § 28, stk. 3, alene giver udvalget en ret til at  

 indtræde i overskydende skat, men ikke pålægger udvalget en ubetinget pligt  

 hertil, hverken helt eller delvis.
 På dette grundlag hjemvises sagen til fornyet behandling i kommunen.
