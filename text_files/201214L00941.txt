Betænkning afgivet af Klima-, Energi- og Bygningsudvalget den 23. maj 2013 Betænkning over Forslag til lov om ændring af lov om fremme af vedvarende energi (Ændring af støtte til visse solcelleanlæg) [af klima-, energi- og bygningsministeren (Martin Lidegaard)]:
1. Ændringsforslag Klima-, energi- og bygningsministeren har stillet 5 ændringsforslag til lovforslaget.
2. Udvalgsarbejdet Lovforslaget blev fremsat den 20. marts 2013 og var til 1. behandling den 30. april 2013. Lovforslaget blev efter 1. behandling henvist til behandling i Klima-, Energi- og Bygningsudvalget.
Møder Udvalget har behandlet lovforslaget i 4 møder.
Høring Lovforslaget blev sendt i høring samtidig med fremsættelsen, og klima-, energi- og bygningsministeren orienterede den 20. marts 2013 udvalget herom.
Den 25. april 2013 sendte klima-, energi- og bygningsministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra:
Andelsboligforeningernes Fællesrepræsentation (ABF), Ole Andersen, Humble, Leif Blichfeld-Grosen, Nordisk Solenergi ApS, Dansk Solcelleforening, European Energy A/S, Jacob Friis, Agedrup, Fyns Energigruppe Aps, Mikkel Palsby, Christian Petersen, Stege, Kim Stubbergaard Reese, Frederikshavn, og Peter Tørsløv, Lyngby.
 Klima-, energi- og bygningsministeren har over for udvalget kommenteret de skriftlige henvendelser til udvalget.
Deputationer Endvidere har Dansk Solcelleforening og European Energy A/S mundtligt over for udvalget redegjort for deres holdning til lovforslaget.
Spørgsmål Udvalget har stillet 29 spørgsmål til klima-, energi- og bygningsministeren til skriftlig besvarelse, som denne har besvaret.
3. Indstillinger Et flertal i udvalget (udvalget med undtagelse af LA) indstiller lovforslaget til vedtagelse med de stillede ændringsforslag.
 Et mindretal i udvalget (LA) indstiller lovforslaget til forkastelse ved 3. behandling.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af klima-, energi- og bygningsministeren, tiltrådt af et flertal (udvalget med undtagelse af LA):
 1) I det under nr. 3 foreslåede § 47, stk. 5, indsættes i nr. 1 og 3 efter »på taget af bygninger«: »eller integreret i bygninger«.
[Udvidelse af mulighed for forhøjet afregning af solceller integreret i bygninger] 2) I det under nr. 3 foreslåede § 47, stk. 5, ændres i nr. 2 »kravet« til: »kravene«.
[Lovteknisk præcisering] Til § 3 3) I stk. 4, nr. 2, ændres »Energinet.dks stamdatablanket i udfyldt stand fra installatøren« til: »anmeldelse af anlægget«.
[Lempelse i overgangsordningen vedrørende lov nr. 1390 af 23. december 2012] 4) Efter stk. 6 indsættes som nye stykker:
»Stk. 7. Der ydes pristillæg efter § 47, stk. 5, nr. 1, i lov om fremme af vedvarende energi som affattet ved denne lovs § 1, nr. 3, i stedet for § 47, stk. 5, nr. 5, i lov om fremme af vedvarende energi som affattet ved denne lovs § 1, nr. 3, for elektricitet fremstillet på solcelleanlæg med en installeret effekt på 400 kW eller derunder, som ikke opfylder kravene i § 47, stk. 5, nr. 1 eller 2, i lov om fremme af vedvarende energi som affattet ved denne lovs § 1, nr. 3, og som ikke er omfattet af stk. 4. Dette forudsætter, at ejeren har indgået bindende og ubetinget aftale om køb af solcelleanlægget senest den 19. marts 2013, dog må der gerne være taget forbehold for tilladelse efter nr. 1 og 2 nedenfor.
Herudover skal mindst en af følgende handlinger være foretaget senest den 19. marts 2013 og ikke efterfølgende være trukket tilbage:
 1) Kommunalbestyrelsen har modtaget ansøgning efter lov om planlægning.
 2) Kommunalbestyrelsen har modtaget ansøgning om byggetilladelse efter byggeloven eller regler udstedt i medfør heraf.
 3) Netvirksomheden har modtaget anmeldelse af anlægget med henblik på registrering i et register oprettet efter § 85 a, stk. 2, nr. 2, i lov om elforsyning.
 4) Netvirksomheden har modtaget anmodning om nettilslutning af anlægget.
Stk. 8. Der ydes pristillæg efter § 47, stk. 5, nr. 3, i lov om fremme af vedvarende energi som affattet ved denne lovs § 1, nr. 3, i stedet for § 47, stk. 5, nr. 4, i lov om fremme af vedvarende energi som affattet ved denne lovs § 1, nr. 3, for elektricitet fremstillet på fælles solcelleanlæg, hvis ejeren har indgået bindende og ubetinget aftale om køb af solcelleanlægget senest den 19. marts 2013 og mindst en af de i stk. 7, nr. 1-4, nævnte handlinger er foretaget senest den 19. marts 2013 og ikke efterfølgende er trukket tilbage.
Herudover må betingelserne i stk. 4 ikke være opfyldt.« Stk. 7 bliver herefter stk. 9.
[Overgangsordning for solcelleanlæg nettilsluttet efter den 19. marts 2013] 5) I stk. 7, som bliver stk. 9, ændres »stk. 4-6« til: »stk. 4-8«.
[Konsekvensændring] Bemærkninger Til nr. 1 Det foreslås, at kravet om, at solceller skal være placeret på taget af bygninger for at opnå forhøjet pristillæg, udvides, således at også solceller integreret i bygninger omfattes af bestemmelsen.
Med ændringsforslaget vil bestemmelsen også finde anvendelse på solceller, der opsættes således, at solcellerne ved nybyggeri eller ved væsentlige ombygninger eller forandringer integreres i bygningen.
Formålet er at omfatte solcelleanlæg, som er en del af bygningens design, uanset solcellerne ikke er placeret oven på taget.
Forslaget åbner derimod ikke mulighed for at omfatte solceller, som opsættes uden på bygningen, hvis solcellerne ikke indgår integreret i bygningen.
Solceller, som efter bygningens opførelse placeres uden på facader, vil som udgangspunkt ikke kunne anses for at være integreret i bygningen.
Det bemærkes, at i det omfang der måtte vise sig behov for en nærmere præcisering af begrebet integreret i bygninger, kan ministeren fastsatte nærmere regler herom, jf. det fremsatte forslag til ændring af § 50, stk. 2, i lovforslagets § 1, nr. 5.
 Solceller opsat på taget af bygninger vil dog fortsat både omfatte løsninger, hvor solcelleanlægget er placeret oven på taget og integreret i taget.
Begrebet bygninger omfatter ikke bygningsmæssige konstruktioner, men omfatter alene det, der traditionelt betegnes som bygninger.
Som eksempler kan nævnes enfamilieshuse og tilbygninger hertil som f.eks. garager og carporte m.v., rækkehuse, lejlighedsbebyggelser, kontorbygninger, erhvervsbebyggelse, butikker, butikscentre, museer, kirker og sportshaller.
 Som eksempler på bygningsmæssige konstruktioner, der ikke er omfattet af denne bestemmelses anvendelsesområde, kan nævnes master, antenner, vindmøller, overdækninger, tribuner, transportbroer og kraner.
Afgrænsningen af bygninger og bygningsmæssige konstruktioner følger således byggelovens terminologi herom.
Dette gælder såvel for solceller opsat integreret i bygninger som for solceller opsat på taget af bygninger.
I det omfang der måtte vise sig behov for en nærmere præcisering af begrebet, kan ministeren fastsatte nærmere regler herom, jf. det fremsatte forslag til ændring af § 50, stk. 2, i lovforslagets § 1, nr. 5.
 Der henvises i øvrigt til bemærkningerne til § 47, stk. 5, i lovforslaget som fremsat den 20. marts 2013.
Til nr. 2 Der er tale om en lovteknisk præcisering af forslag til § 47, stk. 5, nr. 2. Det foreslås at ændre henvisningen til kravet i nr. 1 til kravene i nr. 1, da nr. 1 indeholder flere krav og ikke kun et enkelt.
Til nr. 3 Der foreslås en ændring til § 3, stk. 4, nr. 2. Denne bestemmelse vedrører overgangsordningen i lov nr. 1390 af 23. december 2012 om ændring af lov om fremme af vedvarende energi, lov om elforsyning, lov om afgift af elektricitet og ligningsloven (Støtte til solcelleanlæg og øvrige små vedvarende energi-anlæg). § 3, stk. 4, nr. 2, i det fremsatte lovforslag viderefører af lovtekniske grunde i uændret form § 6, stk. 7, nr. 2, i lov nr. 1390 af 23. december 2012.
 Det følger af § 3, stk. 4, nr. 2, i det fremsatte lovforslag, at en af betingelserne for at blive omfattet af overgangsordningen er, at netvirksomheden senest den 20. december 2012 har modtaget Energinet.dks stamdatablanket i udfyldt stand fra installatøren med henblik på registrering i et register oprettet efter § 85 a, stk. 2, nr. 2, i lov om elforsyning.
 Energistyrelsen er blevet gjort bekendt med, at elinstallatører i nogle tilfælde ikke inden den 20. december 2012 har indsendt en stamdatablanket med oplysninger, der er tilstrækkelige til, at Energinet.dk på baggrund heraf kan foretage en fyldestgørende oprettelse af solcelleanlægget i stamdataregisteret.
Det vurderes, at muligheden for omgåelse i de tilfælde, hvor anmeldelsen er sket, men hvor den ikke har været fyldestgørende, ikke er større end for anlæg, der fuldt ud lever op til kriterierne.
Det foreslås derfor, at kravet i § 3, stk. 4, nr. 2, lempes, hvorefter det alene er et krav, at der er sket anmeldelse.
En anmeldelse i overgangsordningen vil herefter både omfatte den situation, at Energinet.dks stamdatablanket ikke er vedhæftet en anmeldelse, eller at den er vedhæftet, men ikke udfyldt korrekt, og den situation, at der alene er fremsendt en stamdatablanket, selv om den ikke er udfyldt korrekt.
 Med ændringsforslaget svarer kravet til anmeldelse i overgangsordningen til lov om fremme af vedvarende energi til kravet til anmeldelse i overgangsordningen til lov om afgift af elektricitet, som vedrører muligheden for afgiftsfritagelse i forbindelse med nettoafregning, jf. § 6, stk. 6, i lov nr. 1390 af 23. december 2012. Ændringen vil blive fulgt op af en tilsvarende ændring af overgangsordningen i bekendtgørelse nr. 1068 af 16. november 2012 om nettoafregning for egenproducenter af elektricitet som ændret ved bekendtgørelse nr. 90 af 25. januar 2013.
Til nr. 4 Med ændringsforslaget foreslås en overgangsordning indført for visse solcelleanlæg, som ikke omfattes af det forhøjede pristillæg efter de foreslåede regler, fordi de ikke placeres på taget af bygninger eller integreret i bygninger, som ikke er opført med henblik på opsætning af solceller.
Det foreslås således i et nyt stk. 7, at ejere, som inden fremsættelsen af lovforslaget, dvs. senest den 19. marts 2013, har indgået en bindende og ubetinget aftale om køb af solcelleanlæg med en installeret effekt på 400 kW eller derunder, alligevel kan få forhøjet pristillæg, hvis visse nærmere angivne betingelser er opfyldt.
En aftale vil opfylde kravet om at være bindende og ubetinget, selv om der er taget forbehold i aftalen for tilladelse efter planloven eller byggeloven eller regler udstedt i medfør heraf.
Overgangsordningen vil alene gælde for solcelleanlæg, som kan få pristillæg efter de foreslåede regler.
Anlæg, hvortil der i henhold til overgangsordningen i stk. 4 ydes pristillæg efter § 47, stk. 3, i lov om fremme af vedvarende energi, jf. lovbekendtgørelse nr. 1074 af 8. november 2011, omfattes ikke af den foreslåede overgangsordning.
Dette fremgår udtrykkeligt af, at anlægget ikke må være omfattet af stk. 4.
 De betingelser, som skal være opfyldt ud over indgåelsen af en bindende og ubetinget aftale om køb af solcelleanlægget, tjener til at vise, at ejeren også på anden måde har fulgt op på indgåelsen af aftalen om købet af solcelleanlægget inden fremsættelsen af lovforslaget.
Der kan være fulgt op på købet af anlægget ved en af fire forskellige handlinger, som ikke efterfølgende må være trukket tilbage.
Er handlingen trukket tilbage, fjernes muligheden for forhøjet pristillæg efter overgangsordningen.
En tilbagetrækning anses som udtryk for, at grundbetingelsen om, at aftalen om køb af anlægget er bindende, ikke er opfyldt.
Opfølgningen kan for det første være en ansøgning efter planloven.
Det vil typisk være en anmodning om at tilvejebringe en lokalplan, en ansøgning om dispensation fra en lokalplan eller en ansøgning om landzonetilladelse eller VVM-tilladelse.
Der kan imidlertid være tilfælde, hvor det fornødne plangrundlag allerede er til stede.
Det er derfor også muligt at blive berettiget til forhøjet pristillæg, hvis der er ansøgt om tilladelse efter byggeloven og regler udstedt i medfør heraf.
Det bemærkes, at ansøgningerne ikke behøver at være fyldestgørende, men der skal være tale om reelle ansøgninger og ikke blot eksempelvis forespørgsler til kommunen.
Ansøgningerne skal være kommet frem til kommunen senest den 19. marts 2013.
Som en tredje mulighed kan netvirksomheden have modtaget anmeldelse med henblik på registrering i stamdataregisteret senest den 19. marts 2013. Betingelsen svarer til den, som er anført i § 3, stk. 4, nr. 2, og som er foreslået ændret ved ændringsforslag nr. 3. Endelig er der en fjerde mulighed i form af, at netvirksomheden senest den 19. marts 2013 har modtaget en anmodning om nettilslutning.
Det er ikke en betingelse, at der eksempelvis er stillet sikkerhed over for netvirksomheden, men der skal være tale om en reel anmodning om nettilslutning og ikke bare en forespørgsel.
 Det bemærkes i øvrigt, at overgangsordningen ikke indeholder krav om, at anlægget skal være nettilsluttet inden udgangen af 2013. Hvis anlægget imidlertid først nettilsluttes i 2014, falder pristillægget til 116 øre pr. kWh i 10 år, ligesom det er tilfældet for anlæg omfattet af § 47, stk. 5, nr. 1.
I stk. 8 foreslås en overgangsbestemmelse svarende til stk. 7 i forhold til elektricitet fremstillet på fælles solcelleanlæg.
Der henvises til bemærkningerne til stk. 7. Også her er det understreget, at overgangsordningen alene vil gælde for solcelleanlæg, som kan få pristillæg efter de foreslåede regler, og ikke anlæg, som opfylder betingelserne i stk. 4, dvs. anlæg, hvortil der kan ydes pristillæg efter § 47, stk. 3, i lov om fremme af vedvarende energi, jf. lovbekendtgørelse nr. 1074 af 8. november 2011. Det bemærkes i øvrigt, at det er ministeren, som fastsætter regler om, hvilke solcelleanlæg der er omfattet af § 47, stk. 5, nr. 3 og 4.
Til nr. 5 Der er tale om en konsekvensændring, som følge af at der indsættes nye overgangsordninger i stk. 7 og 8. Energinet.dk skal også træffe afgørelse om pristillæg i forhold til disse overgangsordninger.
Julie Skovsby (S) Jens Joel (S) Karin Gaardsted (S) Jesper Petersen (S) Pernille Rosenkrantz-Theil (S) Jeppe Kofod (S) Flemming Møller Mortensen (S) Rasmus Helveg Petersen (RV) Lone Loklindt (RV) Lotte Rod (RV) Steen Gade (SF) fmd.
Jonas Dahl (SF) Per Clausen (EL) Frank Aaen (EL) Lars Dohn (EL) Thomas Danielsen (V) nfmd.
Henrik Høegh (V) Jacob Jensen (V) Lars Christian Lilleholt (V) Ellen Trane Nørby (V) Ulla Tørnæs (V) Eyvind Vesselbo (V) Mikkel Dencker (DF) Jens Henrik Thulesen Dahl (DF) René Christensen (DF) Kim Christiansen (DF) Villum Christensen (LA) Mike Legarth (KF) Vivi Kier (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 199 Bilagsnr.
