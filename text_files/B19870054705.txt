 I medfør af § 2, stk. 5, i lov nr. 144 af 19. marts 1986 om  

 indkomstbeskatning af selvstændige erhvervsdrivende (virksomhedsskatteloven)  

 og skattekontrollovens § 3, stk. 1, jfr. lovbekendtgørelse nr. 401 af 6. juli  

 1984 som senest ændret ved lov nr. 924 af 19. december 1986 og lov nr. 308 af  

 25. maj 1987, fastsættes efter indstilling fra Ligningsrådet følgende:
 § 1.  Reglerne i denne bekendtgørelse finder  

 anvendelse for personer og dødsboer, som ved indgivelse af selvangivelse  

 tilkendegiver, at virksomhedsskattelovens regler ønskes anvendt for det  

 pågældende indkomstår.
 § 2.  Den erhvervsdrivende skal udarbejde et  

 selvstændigt regnskab for virksomheden, som opfylder bogføringslovens krav.
 Stk. 2.  Den erhvervsdrivende skal endvidere opfylde  

 bestemmelserne i bekendtgørelse nr. 461 af 8. september 1976 om mindstekrav  

 til årsregnskaber, der vedlægges selvangivelsen, og om krav til det  

 regnskabsmæssige grundlag som ændret ved bekendtgørelse af 13. august 1987.
 Stk. 3.  Ejer den erhvervsdrivende flere virksomheder,  

 skal regnskabsaflæggelsen foretages særskilt for hver virksomhed.
§ 3.  Oplysninger i henhold til denne bekendtgørelse  

 kan afgives enten i det regnskab, der vedlægges selvangivelsen, eller sammen  

 med de oplysninger, som afgives i henhold til bekendtgørelse nr. 971 af 18.  

 december 1986 (virksomhedsskemaet), eller som supplerende oplysninger og  

 specifikationer.
Oplysningerne skal udarbejdes på en sådan måde, at det er  

 muligt at konstatere sammenhængen med det foregående års skattemæssige  

 opgørelser.
 § 4.  Når en virksomhed overgår til beskatning efter  

 reglerne i virksomhedsskatteloven, skal den erhvervsdrivende ved indgivelse  

 af selvangivelsen for det pågældende år specificere indskudskonto og  

 kapitalafkastgrundlag.
 § 5.  Virksomhedens bogføring skal tilrettelægges  

 således, at der regnskabsmæssigt sker en adskillelse af virksomhedens økonomi  

 og den erhvervsdrivendes private økonomi.
 Stk. 2.  Bank- og giroregnskab skal regelmæssigt  

 afstemmes med kontoudtog m.v.
Stk. 3.  Overførsler af værdier fra den erhvervsdrivende  

 til virksomheden (indskud) og fra virksomheden til den erhvervsdrivende  

 (hævninger) skal bogføres særskilt for hver post.
Finansielle aktiver og  

 passiver anses for overført med virkning for indkomstårets ultimobalance.
 Stk. 4.  I de tilfælde, hvor den erhvervsdrivende fører  

 en mellemregningskonto for beløb, der midlertidigt indbetales uden at indgå i  

 opgørelsen af overførsler mellem virksomheden og den erhvervsdrivende, skal  

 bevægelserne på kontoen bogføres særskilt for hver post.  

 Mellemregningskontoens udvisende ved regnskabsårets udløb skal oplyses  

 særskilt.
 § 6.  Summen af de i regnskabsåret forfaldne  

 renteindtægter og renteudgifter samt periodiseringsposter ved regnskabsårets  

 begyndelse og slutning skal oplyses særskilt.
 § 7.  Indkomstårets reguleringer af og saldi ved  

 regnskabsårets udløb på indskudskonto og konto for opsparet overskud skal  

 oplyses særskilt.
 Stk. 2.  Værdier, der overføres til den erhvervsdrivende  

 med virkning for indkomståret, men som er hensat i virksomhedens regnskab ved  

 regnskabsårets udløb, skal oplyses særskilt.
 § 8.  Summen af samtlige overførsler af værdier til  

 virksomheden (indskud) og summen af samtlige overførsler af værdier fra  

 virksomheden til den erhvervsdrivende (hævninger) skal oplyses særskilt.  

 Dette gælder, uanset om den erhvervsdrivende opgør årets indskud i og  

 overførsler fra virksomheden som nettobeløb, jfr. virksomhedsskattelovens §  

 11, stk. 3.
 § 9.  Såfremt indskud eller hævninger består af andre  

 værdier end kontante beløb, skal dette oplyses med angivelse af, hvorledes  

 værdiansættelsen er foretaget.
 § 10.  Kapitalafkastgrundlaget ved indkomstårets  

 begyndelse skal oplyses særskilt.
 Stk. 2.  Den erhvervsdrivende er efter indtrædelsesårets  

 udgang berettiget til i de næstfølgende år, hvor virksomhedsskattelovens  

 regler fortsat ønskes anvendt, at opgøre kapitalafkastgrundlaget med  

 udgangspunkt i virksomhedens egenkapital ved indkomstårets begyndelse,  

 såfremt der vedlægges en komplet specifikation af de nødvendige korrektioner  

 til egenkapitalen.
 Stk. 3.  Beregningen og størrelsen af kapitalafkastet  

 skal oplyses særskilt.
 § 11.  Beregningen og størrelsen af eventuelle  

 rentekorrektioner efter virksomhedsskattelovens § 11, stk. 1-3, skal oplyses  

 særskilt.
 § 12.  Erhvervsdrivende, der driver flere  

 virksomheder, skal oplyse det samlede skattemæssige resultat for  

 virksomhederne tillige med det samlede indestående på indskudskonti og konti  

 for opsparede overskud samt det samlede kapitalafkastgrundlag og  

 kapitalafkast.
 Stk. 2.  Endvidere skal oplyses summen af samtlige  

 overførsler af værdier fra den erhvervsdrivende til virksomhederne (indskud)  

 og fra virksomhederne til den erhvervsdrivende (hævninger).
Stk. 3.  Overfører den erhvervsdrivende værdier mellem  

 sine virksomheder, skal dette ske over en mellemregningskonto, der oprettes  

 for hver virksomhed.
Saldi på mellemregningskonti mellem den  

 erhvervsdrivendes virksomheder ved regnskabsårets udløb skal oplyses  

 særskilt.
 Stk. 4.  Er den erhvervsdrivende gift og samlevende med  

 ægtefællen ved indkomstårets udløb, og driver ægtefællen tillige  

 erhvervsmæssig virksomhed, finder reglerne i stk. 1-3 tilsvarende anvendelse.
 § 13.  Bekendtgørelsen træder i kraft dagen efter  

 bekendtgørelsen i Lovtidende og finder anvendelse fra og med indkomståret  

 1987.
 Stk. 2.  For erhvervsdrivende, der ikke hidtil har været  

 omfattet af reglerne i bekendtgørelse nr. 461 af 8. september 1976, finder §  

 2, stk. 2, i nærværende bekendtgørelse først anvendelse fra og med  

 indkomståret 1988. De nævnte erhvervsdrivende kan dog for indkomståret 1988  

 undlade at afgive oplysninger, som kræves i den nævnte bekendtgørelse, hvis  

 det godtgøres, at deres regnskabssystem er indrettet således, at  

 oplysningerne kun kan udfindes ved et uforholdsmæssigt stort ekstraarbejde.
