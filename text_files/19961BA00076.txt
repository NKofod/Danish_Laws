Nr BSF 76 Forslag til folketingsbeslutning om uddannelse af sygeplejersker og  

 radiografer Fremsat af Kjeld Rahbæk Møller (SF) Anne Baastrup (SF) Aage Frandsen (SF)  

 Steen Gade (SF) Jørn Jespersen SF) den 5. december 1996 Folketinget opfordrer regeringen til at overføre uddannelserne til sygeplejerske og radiograf fra amterne til staten med henblik på 1. at foretage en væsentlig udvidelse af uddannelseskapaciteten og 2. at gennemføre en struktur, som fremmer samordning af de to uddannelser  

 med øvrige mellemlange og lange videregående sundhedsuddannelser.
Bemærkninger til forslaget Beslutningsforslaget er en delvis genfremsættelse af beslutningsforslag  

 nr.
B 128, folketingsåret 1995-96, jf.
Folketingets forhandlinger, side 5666  

 og 6356, og tillæg A, side 4990.
Sygeplejerskeuddannelsen og radiografuddannelsen er som de eneste  

 videregående uddannelser placeret i amtsligt regi, mens de øvrige  

 videregående uddannelser, herunder også sundhedsuddannelserne, er placeret i  

 statsligt regi under Undervisningsministeriets ressort.
Denne placering af  

 uddannelserne giver i praksis anledning til en række problemer.
Først og fremmest er det et landsdækkende problem, at amterne  

 dimensionerer uddannelserne ud fra et skønnet behov for lokal arbejdskraft på  

 området.
Denne planlægningsstrategi på uddannelsesområdet har også tidligere  

 været fulgt på det statslige område, om end udgangspunktet har været det  

 skønnede behov på landsplan.
Strategien er nu forladt, da erfaringerne viste,  

 at prognoser oftere gav en dårlig tilpasning mellem udbud og efterspørgsel  

 end de unges eget frie valg af uddannelse.
Derfor arbejdes der i disse år hen  

 imod fri adgang til stadig flere uddannelser.
På de videregående  

 sundhedsuddannelser vil der næppe blive helt fri adgang, men også her er der  

 sket væsentlige udvidelser i de senere år for at undgå mangel på kvalificeret  

 arbejdskraft i fremtiden.
Man er nu i den situation, hvor bl.a. mangelen på sygeplejersker er en  

 begrænsende faktor for omstilling og modernisering af sundhedsvæsnet.
Det er  

 en urimelig situation.
Forslagsstillerne er opmærksomme på, at der ud over en  

 for lille uddannelseskapacitet kan nævnes faktorer som behov for orlov og  

 sygeplejerskers overtagelse af arbejdsfunktioner, der tidligere blev  

 varetaget af andre faggrupper.
Sådanne forklaringer illustrerer kun, at  

 stramme planøkonomiske metoder på uddannelsesområdet ikke kan anvendes.  

 Uddannelseskapaciteten skal være så stor, at der er uddannet og professionel  

 arbejdskarft til rådighed, selv om verden ændrer sig.
Og naturligvis har  

 sygeplejersker samme ret som alle andre faggrupper til at tage orlov og  

 skifte profession.
Al erfaring viser, at størst mulig respekt for den  

 enkeltes frie valg af uddannelse og karriere sikrer dette bedst.
I foråret 1996 var der ca. 1.200 ubesatte stillinger som sygeplejerske.  

 Denne arbejdskraftmangel har eksisteret samtidig med, at der hvert år er  

 blevet afvist et betydeligt antal ansøgere til en del af  

 sygeplejerskeskolerne.
I 1994 blev der afvist 1.217 ansøgere og i 1995 656  

 ansøgere.
I 1996 blev der i første omgang afvist 444 ansøgere, men ca. 250 af  

 disse er senere optaget på de 15 skoler, der havde ledige pladser.
Denne sammenhæng er grotesk.
De små årgange er nu en realitet.
Det giver  

 for sygeplejeskeuddannelsen og andre uddannelser problemer med at få  

 uddannelsessøgende nok.
Også derfor er det vigtigt ikke at afvise ansøgere i  

 disse år.
Men ønsket om en udvidelse af uddannelseskapaciteten er ikke den eneste  

 baggrund for forslaget om at overføre uddannelsen til statsligt regi.
Også  

 behovet for en bedre koordinering mellem de forskellige videregående  

 sundhedsuddannelser taler for, at alle uddannelserne udbydes i samme regi.
Sundhedsuddannelsesrådet har opfordret til, at der gennemføres en række  

 pilotforsøg med henblik på en frivillig samordning og koordinering af  

 forskellige sundhedsuddannelser.
Hensigten er at indsamle erfaringer, så der  

 senere kan fremsættes forslag om en bedre koordinering.
Det er SF's  

 opfattelse, at Sundhedsuddannelsesrådets initiativ både skal støttes og  

 fremmes.
Sygeplejerskeuddannelsen er for nylig blevet evalueret og har fået en af  

 de hårdeste bedømmelser, nogen videregående uddannelse har fået.  

 Evalueringsrapporten (Evalueringscentret, København, juli 1996) peger på, at  

 det er nødvendigt at forbedre sygeplejeskeuddannelsens kvalitet.
Samtidig ser  

 man med bekymring på, at sygeplejeskeuddannelsen har udviklet sig så  

 forskelligt fra amt til amt.
Evalueringen peger på nødvendigheden af en  

 harmonisering af sygeplejeskeuddannelsen og peger på, at  

 sygeplejeskeuddannelsens decentrale placering har vanskeliggjort en  

 landsdækkende kvalitetssikring af sygeplejeskeuddannelsen.
Derfor peges der  

 også på en overførsel af uddannelsen til staten som en del af løsningen på de  

 mange problemer, som evalueringen har afdækket.
Det er SF's opfattelse, at flere af de undervisningselementer, der indgår  

 i sygeplejeskeuddannelsen og radiografuddannelsen med fordel kan koordineres  

 med andre mellemlange og længerevarende sundhedsuddannelser.
Eksempelvis er  

 det en oplagt mulighed med undervisningselementer, der kan være fælles med  

 andre uddannelser, f.eks. jordemoderuddannelsen, ergoterapeutuddannelsen,  

 fysioterapeutuddannelsen m.v.
Som et eksempel på et akut behov for en bedre koordinering kan nævnes  

 muligheden for at tilbyde kandidatuddannelser og ph.d.-uddannelser som  

 overbygning på de mellemlange videregående sundhedsuddannelser.  

 Sygeplejerskerne har en kandidatuddannelse på Sygeplejeskehøjskolen i Århus,  

 ligesom de sundhedsvidenskabelige fakulteter på universiteterne i et vist  

 omfang optager sygeplejersker med kandidateksamen som ph.d.-studerende.
Men  

 for de øvrige mellemlange sundhedsuddannelser mangler en sådan overbygning.  

 Det ville være mest hensigtsmæssigt at tilbyde overbygning sammen med  

 sygeplejerskernes kandidatuddannelse.
Den nuværende uddannelsesstruktur, hvor  

 den grundlæggende uddannelse til sygeplejerske sker i amtsligt regi, de  

 øvrige mellemlange uddannelser i Undervisningsministeriets regi og  

 sygeplejerskernes kandidatuddannelse i Sundhedsministeriets regi, gør en  

 sådan koordinering vanskelig.
Det mest hensigtsmæssige er at samle alle de videregående  

 sundhedsuddannelser, kandidatuddannelserne og p.h.-uddannelserne i samme  

 ministerium.
Da grundloven udtrykkeligt siger, at fordeling af sagerne mellem  

 de forskellige ministre sker ved kongelig resolution, indeholder forslaget  

 ikke et punkt om en sådan samling i et ministerium.
Men en samling på et  

 administrativt niveau vil under alle omstændigheder være et væsentligt bidrag  

 til en bedre koordinering.
Af disse grunde foreslås sygeplejeskeuddannelsen og radiografuddannelsen  

 overført fra amtsligt til statsligt regi.
En sådan overførsel skal ikke  

 indebære en fysisk koncentration af uddannelserne; de skal fortsat være  

 spredt ud over landet.
Hvad angår praktikpladser, vil de fortsat skulle  

 placeres på amtslige og kommunale arbejdspladser.
Det bliver derfor op til  

 ministeriet eller de enkelte skoler at aftale placeringen med amter og  

 kommuner, som det nu sker med de øvrige sundhedsuddannelser og med  

 pædagoguddannelserne.
Skriftlig fremsættelse Kjeld Rahbæk Møller (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om uddannelse af sygeplejersker og  

 radiografer.
(Beslutningsforslag nr.
B 76).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
