Nr BSF 8 Folketingsbeslutning om anvendelse af genetiske test Fremsat af Rahbæk Møller (SF) Lilli Gyldenkilde (SF) Birgitte Husmark (SF)  

 Ebba Strange (SF) den 16. januar 1991 Vedtaget ved anden (sidste) behandling den 25. april 1991 Folketinget pålægger regeringen at fremsætte lovforslag om forbud mod anvendelse af genetiske test - i forbindelse med ansættelser og - i forbindelse med tegning af pensioner og forsikringer.
Oprindeligt fremsat forslag Folketinget pålægger regeringen at fremsætte lovforslag om forbud mod anvendelse af genetiske test - i forbindelse med ansættelser og - i forbindelse med tegning af pensioner og forsikringer.
Bemærkninger til forslaget Beslutningsforslaget er i det væsentlige en genfremsættelse af et forslag  

 fremsat i folketingsåret 1989-90. Se Folketingstidende 1989-90,  

 forhandlingerne sp. 1571, 2667 og Tillæg A sp. 1745.
I de senere år er den samlede viden om det menneskelige arvemateriale øget  

 stærkt.
Af de 50.000-60.000 gener, som menneskets arvemasse formodes at bestå  

 af, er over 5.000 kendt.
I USA, Japan og Sovjetunionen er der projekter i  

 gang med det formål at kortlægge hele den menneskelige arvemasse.
I EF er der  

 ligeledes planer om et - ganske vist mere beskedent - projekt.
Folketingets Teknologinævn afholdt i 1989 en koncensuskonference om samme  

 emne i samarbejde med Folketingets Forskningsudvalg.
Nærværende  

 beslutningsforslag er bl.a. inspireret af denne konference.
En nyligt  

 udkommen rapport fra Det Etiske Råd har skabt fornyet debat om spørgsmålet.
Udviklingen vil stille menneskeheden over for en lang række etiske  

 problemer ikke mindst i forbindelse med fostervands- og moderkageprøver.  

 Dette beslutningsforslag søger ikke at afklare alle de vanskelige spørgsmål,  

 vi vil stå over for i de kommende år.
Forslaget sigter alene mod to områder,  

 hvor problemstillingen er forholdsvis klar og overskuelig.
I en række lande - herunder USA og Tyskland - er mange virksomheder  

 begyndt at stille krav om DNA-analyser af jobsøgere for at kunne frasortere  

 dem, der af genetiske grunde vil have svært ved at trives i virksomhedernes  

 arbejdsmiljø. En sådan udvikling er et stort skridt i retning af at udvælge  

 mennesker, der kan overleve i et dårligt arbejdsmiljø, i stedet for at  

 forbedre arbejdsmiljøet.
Det foreslås derfor, at man allerede nu forbyder en  

 sådan brug af DNA-analyser.
Det bør forbydes, såvel at arbejdsgivere stiller  

 krav om sådanne analyser som betingelse for en ansættelse, som at jobsøgere  

 fremlægger DNA-analyser.
Tilsvarende bør det forbydes, at forsikringsselskaber stiller krav om  

 DNA-analyser som betingelse for at tegne livsforsikringer, pensioner og  

 lignende.
I dag stilles der krav om lægeundersøgelser for at udskille dem,  

 der allerede har udviklet en helbredstilstand betegnet som »dårlige  

 liv«.
Det er et alvorligt skridt i retning af yderligere opdeling af  

 befolkningen, hvis også genetisk betingede anlæg for sygdom giver anledning  

 til særbehandling.
Det foreslås derfor at gribe ind over for en sådan  

 udvikling, før den er blevet et problem.
