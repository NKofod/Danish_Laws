Skriftlig fremsættelse (13. november 2014) Miljøministeren (Kirsten Brosbøl):
 Herved tillader jeg mig for Folketinget at fremsætte:
Forslag til lov om ændring af lov om planlægning, lov om naturbeskyttelse og byggeloven (Forsøgsordning for kyst- og naturturisme, ophævelse af muligheden for at planlægge for lavenergibebyggelse i lokalplaner og helårsbeboelse i sommerhuse i sommerhusområder på de 27 små øer m.v.) (Lovforslag nr.
L 70) Turismen er et internationalt erhverv i vækst.
Danmark har stærke traditioner som turistland og har allerede i dag et relativt stort turismeerhverv.
Væksten i dansk turisme har været mindre end i de lande, som vi normalt sammenligner os med.
Der har været en vækst i storby- og erhvervsturismen, men et fald i kyst- og naturturismen.
Regeringen indgik derfor den 20. juni 2014 en aftale om vækstplan for dansk turisme.
Som appendiks til vækstplanen har regeringen, Venstre, Dansk Folkeparti og Det Konservative Folkeparti aftalt, at der skal iværksættes en forsøgsordning til fremme af kyst- og naturturismen.
Den foreslåede forsøgsordning giver mulighed for, at miljøministeren efter ansøgning fra kommunalbestyrelser kan meddele op til 10 tilladelser til planlægning og til meddelelse af landzonetilladelse til konkrete fysiske projekter.
Forsøgsordningen giver mulighed for projekter inden for kystnærhedszonen, klitfrednings- og strandbeskyttelseslinjen og de øvrige beskyttelseslinjer i naturbeskyttelsesloven.
Projekterne skal opfylde tre kriterier, som er fastsat i lovforslaget.
Projekterne skal have potentiale for udvikling af kyst- og naturturismen og skal etableres i tilknytning til øvrige turismemæssige aktiviteter.
Endvidere skal projekterne indpasses arkitektonisk og opføres under særlig hensyntagen til den omkringliggende natur og landskabet.
 Landets kystkommuner er blevet inviteret til at sende ansøgninger med frist i januar og maj 2015.
Lovforslaget indeholder endvidere forslag om, at krav til bygningers energiklasser fremover alene reguleres med bygningsreglementet, og at der ikke længere skal kunne fastsættes krav herom i nye lokalplaner.
Krav til bygningers energiklasser er også reguleret af byggeloven og bygningsreglementet.
Der vil således ikke længere være mulighed for i lokalplaner at fastsætte større krav til energiklasser, end der er mulighed for i bygningsreglementet.
Forslaget er en opfølgning på regeringens »Aftale om en vækstpakke« fra juni 2014.
Med lovforslaget får kommunerne mulighed for at give dispensation til en ejers udlejning til helårsbeboelse af et sommerhus i et sommerhusområde på de 27 små øer.
Det vil understøtte helårsbosætning på de små øer, der er særlig hårdt ramt af affolkning.
Med lovforslaget får miljøministeren endvidere bemyndigelse til at fastsætte nærmere regler om, at det skema, som bygherre er forpligtet til at indsende ved visse VVM-pligtige projekter, skal indsendes digitalt.
Bestemmelserne skal sikre, at der ikke kan opstå tvivl om ministerens hjemmel til at fastsætte regler om hvilke mindste oplysninger, der er relevante for offentlighedens deltagelse i VVM-processen.
 Målet er, at lovændringen kan træde i kraft fra den 1. januar 2015.
 Idet jeg i øvrigt kan henvise til lovforslaget med tilhørende bemærkninger, skal jeg anbefale forslaget til Folketingets velvillige behandling.
