Nr BTL 139 Betænkning over Forslag til lov om ophævelse af lov om forbud mod handel  

 med Den Sydafrikanske Republik og Namibia og af lov om forbud mod nye danske  

 investeringer m.v. i Sydafrika og Namibia   

 Nr L 139 1990-91, 2. samling Afgivet af Udenrigsudvalget Afgivet: 19910524 Udvalget har behandlet lovforslaget i en række møder og har herunder stillet spørgsmål til udenrigsministeren, som denne har besvaret skriftligt.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets, Socialistisk  

 Folkepartis og Det Radikale Venstres medlemmer af udvalget) lovforslaget til  

forkastelse ved 3. behandling, kan ikke stemme for det stillede  

 ændringsforslag og ønsker samtidig at udtale:
 Flertallet hilser velkommen, at der i Sydafrika er sket forandringer, der  

 giver håb om, at afskaffelse af apartheid kan ske ad ikkevoldelig vej.  

 Samtidig er der i de seneste måneder sket en optrapning af de voldelige  

 sammenstød mellem sorte befolkningsgruper, som, hvis de ikke standses, kan  

 true den fredelige udvikling bort fra apartheid.
Situationen i Sydafrika i dag er så uklar, at det efter flertallets  

 opfattelse vil være for tidligt at afskaffe de økonomiske sanktioner over for  

 Sydafrika.
Det lovkompleks, som skulle ophæve apartheid, er ikke endeligt  

 vedtaget, og det er ikke over for udvalget godtgjort, hvorvidt disse love  

 virkelig indebærer en ophævelse af apartheid eller blot fortsættelse af  

 apartheid »ad bagdøren«.
Dertil kommer, at der endnu ikke er  

 påbegyndt forhandlinger om indførelse af en ny forfatning med valgret til  

 alle uanset race.
På denne baggrund mener flertallet, at det er for tidligt at gennemføre en  

 fuldstændig afskaffelse af sanktionerne.
Det har hele tiden, i  

 EF-sammenhænge, i de nordiske lande og i Danmark, været en klar forudsætning  

 for fjernelse af de økonomiske sanktioner, at processen bort fra apartheid  

 kunne vurderes som uigenkaldelig.
Udvalgsarbejdet har ikke dokumenteret, at  

 et sådant punkt i processen nu er nået.
Samtidig vil det være politisk  

 hensigtsmæssigt, at afskaffelsen af sanktionerne søges koordineret mellem de  

 nordiske lande.
Flertallet finder imidlertid, at Danmark aktivt bør støtte dialogen i  

 Sydafrika og derigennem den fredelige udvikling bort fra apartheid.
Dette  

 gøres i den aktuelle situation bedst gennem en gradvis lempelse af  

 sanktionerne i takt med, at den sydafrikanske regering faktisk fjerner de  

 tilbageværende dele af apartheidsystemet.
Der er tale om en balancegang, hvor  

 fremskridt i processen påskønnes, samtidig med at presset for en endelig og  

 definitiv afskaffelse af apartheid fastholdes.
I praksis forudsætter dette  

 opstilling af en dansk »køreplan« for sanktionernes ophævelse.
Regeringen er gentagne gange blevet opfordret til at udarbejde en sådan  

 »køreplan«, som kunne vinde tilslutning hos et bredt flertal i  

 Folketinget.
Intet er imidlertid sket.
Flertallet skal derfor endnu en gang  

 opfordre udenrigsministeren til at tage de nødvendige politiske initiativer.
 Et mindretal (Det Konservative Folkepartis og Venstres medlemmer af  

 udvalget) vil redegøre for sin stilling til lovforslaget og til det stillede  

 ændringsforslag ved 2. behandling.
Mindretallet finder, at afviklingen af de danske sanktioner bør være  

 afstemt med den sydafrikanske regerings og parlamentets skridt til ophævelse  

 af apartheidlovgivningen.
Mindretallet finder derfor, at forbud mod nye  

 danske investeringer og handel med tjenesteydelser samt sanktionerne  

 vedrørende Walvis Bay bør ophæves nu, hvor forslag om afvikling af de  

 resterende apartheidlove er blevet fremsat i det sydafrikanske parlament, og  

 at afvikling af den resterende del af lov om forbud mod handel med Sydafrika  

 og mod import af kul finder sted, når det sydafrikanske parlament ultimo juni  

 har vedtaget de fremsatte lovforslag.
Først når FN's Sikkerhedsråd ophæver  

 den bindende våbenembargo, vil der være grundlag for en ophævelse af forbud  

 mod salg af våben m.v. til Sydafrika.
 Et andet mindretal (Fremskridtspartiets og Centrum-Demokraternes  

 medlemmer af udvalget) indstiller lovforslaget til vedtagelse og vil  

 redegøre for sin stilling til det stillede ændringsforslag ved 2. behandling.
Et flertal inden for mindretallet (Fremskridtspartiets medlem af udvalget)  

 udtaler, at udviklingen går hurtigere end selv de største optimister har  

 kunnet forvente.
Selv Nigerias udenrigsminister udtalte så sent som den 13.  

 maj 1991, at de ville påbegynde fjernelsen af sanktionerne mod Sydafrika.
Lovgivningen til ophævelse af apartheid vil være gennemført inden den 21.  

 juni 1991, hvor det sydafrikanske parlament går på ferie.
Nu må det være op  

 til verden udenom at vise, at vi står ved vores ord og ophæver de sanktioner,  

 der var betinget af fjernelsen af apartheidloven.
Ingen bør lade sig skræmme af Nelson Mandela til at forhale sanktionerne.  

 ANC står ikke enigt bag nogen af de udtalelser, der kommer i stride strømme,  

 hvilket man kan se af alle de modstridende udtalelser.
Lad os derfor nøjes  

 med at følge det sorte flertal i Sydafrika, der foretrækker arbejde frem for  

 kamp.
Fjernelse af sanktionerne giver mulighed for arbejde til alle.
Et mindretal inden for mindretallet (Centrum-Demokraternes medlem af  

 udvalget) finder det på nuværende tidspunkt vigtigt, at sanktionerne mod  

 Sydafrika ophæves af to grunde.
For det første vil det sikre en fortsættelse  

 af reformprocessen, såfremt de Klerk over for sine modstandere i Sydafrika  

 kan vise, at udlandet værdsætter de fremsatte love til fjernelse af  

 apartheid.
Såfremt man fastholder boykotten, vil dette kunne bruges af de  

 reaktionære kræfter, der ønsker reformprocessen stoppet.
Omverdenen vil  

 derved spille de kræfters spil, der ønsker apartheid opretholdt.
I  

 forbindelse med Sovjets reformer i disse år har et stort flertal i  

 Folketinget ønsket økonomisk støtte og samarbejde for at fremme processen.  

 Centrum-Demokraterne mener, at samme argument kan bruges over for reformerne  

 i Sydafrika.
For det andet fremgår det tydeligt af EF-ambassadørernes rapport om de  

 fremsatte lovforslag, at en stor del af de resterende problemer i landet vil  

 være af social karakter.
Uligheden mellem sorte og hvide vil ikke længere  

 bygge på love, men på praktiske, sociale og uddannelsesmæssige problemer.
Kun  

 gennem øget økonomisk vækst og internationalt samarbejde vil Sydafrika kunne  

 løse disse problemer på en forholdsvis kort tid.
Sanktionernes økonomiske  

 bremse på landet vil altså medvirke til, at forskelsbehandlingen i den  

 praktiske verden vil fortsætte længe.
Dette finder Centrum-Demokraterne  

 urimeligt over for den svage del af det sydafrikanske samfund.
I  

 virkeligheden skulle Danmark gå i spidsen med økonomisk samarbejde, måske med  

 egentlig bistandshjælp.
Sydafrikas leder har vist viljen til at fjerne  

 apartheid, nu må omverdenen vise viljen til at støtte og fremskynde  

 processen.
Et tredje mindretal (Kristeligt Folkepartis medlem af udvalget)  

 indstiller lovforslaget til vedtagelse med det stillede  

 ændringsforslag.
Hvis ændringsforslaget forkastes og lovforslaget sættes til  

 afstemning i dets nuværende form, indstiller Kristeligt Folkeparti  

 lovforslaget til forkastelse.
Kristeligt Folkeparti ønsker, at Danmark aktivt skal støtte arbejdet for  

 menneskerettigheder og demokrati i Sydafrika.
Ligesom sanktionerne har  

 medvirket til at presse den sydafrikanske regering til at igangsætte  

 afviklingen af apartheid, kan en trinvis ophævelse på de rette tidspunkter  

 medvirke aktivt til at holde processen i gang, så apartheid bliver totalt  

 ophævet og demokratiske rettigheder opnået for hele befolkningen.
Kristeligt Folkeparti foreslog ved Sydafrikadebatten den 15. november 1990  

 (se Folketingstidende 1990-91, forhandlingerne sp. 2003-2004) at opstille en  

 plan for sanktionsophævelse punkt for punkt betinget af de tagne skridt i  

 Sydafrika.
Flere partier har udtalt sig i samme retning, og i dag står et  

 stort flertal i Folketinget bag ønsket om en sådan »køreplan«.  

 Kristeligt Folkepartis ændringsforslag gør det muligt for disse partier  

 sammen med udenrigsministeren at følge udviklingen nøje og handle på de rette  

 tidspunkter.
Derved hjælpes Sydafrikas demokrater, både sorte og hvide, med  

 at overvinde vold og bagstræb både blandt sorte og hvide.
 Når det sydafrikanske parlament endeligt vedtager ophævelsen af de 4 store  

 apartheidlove, bør det medføre en praktisk handling fra dansk side, og  

 ligeledes når en kommission er gået i gang med arbejdet med at udforme en  

 forfatning, der sikrer stemmeret og reel politisk indflydelse til hele  

 befolkningen.
Udbedringen af de skader, som apartheidsystemet har forvoldt, vil tage  

 mange år og vil ikke kunne gennemføres uden en økonomisk udvikling af  

 Sydafrika, der kun kan gennemføres i et samspil med både nabolandene og de  

 industrielt udviklede lande i hele verden.
Det er vigtigt til enhver tid at  

 støtte de kræfter i Sydafrika, som arbejder for at tilvejebringe de  

 forandringer, som er en forudsætning for, at dette internationale samspil kan  

 genoptages.
Ændringsforslag Af et mindretal (KRF):
Til teksten 1) Efter ordet »ophæves« indsættes: »etapevis, idet  

 udenrigsministeren med Udenrigsudvalgets godkendelse kan ikraftsætte  

 ophævelsen af de enkelte sanktionselementer ved bekendtgørelse i  

 Lovtidende«.
Bemærkninger Ændringsforslaget skaber lovhjemmel for at gennemføre en trinsvis  

 ophævelse af sanktionerne i takt med, at Sydafrika afvikler  

 apartheidsystemet.
Udenrigsministeren kan, når der er gennemført en vigtig del af  

 apartheidafviklingen, ophæve en passende del af sanktionerne efter en  

 godkendelse i Udenrigsudvalget.
En sådan ophævelse vil således kunne  

 gennemføres på et hensigtsmæssigt tidspunkt, selv om Folketinget ikke er  

 indkaldt.
