Udtalelse afgivet af Klagekomitéen for Etnisk Ligebehandling J.nr. 860.7 Klagekomitéen fandt, at Odense Kommunes praksis ved tildeling af hjemmehjælp, ikke var i strid med forbudet mod forskelsbehandling på grund af race eller etnisk oprindelse.
 Klagekomitéen for Etnisk Ligebehandlings udtalelse:
 "Klagekomitéen for Etnisk Ligebehandling har ved breve af 18. januar og 5. april 2006 modtaget Odense Kommunes udtalelser i forbindelse med Klagekomitéens overvejelser om at indlede en sag på eget initiativ om kommunens praksis ved tildeling af hjemmehjælp.
 Klagekomitéen skal indledningsvis udtrykke sin påskønnelse af Odense Kommunes udførlige udtalelse i sagen og af det omfangsrige materiale, kommunen har fremsendt til komitéen.
Odense Kommune har oplyst, at en udtalelse fra en sagsbehandler i kommunen givet telefonisk til Mangfoldighedsnetværket, hvorefter kommunen gav udtryk for, at borgeren kunne modtage en hjemmehjælper med etnisk dansk baggrund, efter kommunens opfattelse alene var fremkommet i forbindelse med, at sagsbehandleren henviste til, at der alene var ansat én hjemmehjælper med anden etnisk baggrund end dansk i den gruppe, der eventuelt skulle servicere den pågældende borger.
Sandsynligheden for at modtage en etnisk dansk hjemmehjælper ville således være stor.
 Klagekomitéen har i forbindelse hermed taget til efterretning, at disse oplysninger bekræftes af en transskription af samtalen mellem Mangfoldighedsnetværket og Odense Kommune, som komitéen har modtaget fra Mangfoldighedsnetværket.
 Odense Kommune har videre på baggrund af sagen anmodet de daglige ledere notere sig og videreformidle til de ansatte, at det eneste kriterium, der må lægges vægt på i forbindelse med tildeling af hjemmehjælp til borgerne, er den ansattes faglige kvalifikation.
 På baggrund af de i sagen fremkomne oplysninger finder Klagekomitéen, at der ikke er grundlag for at antage, at Odense Kommune har overtrådt forbudet mod forskelsbehandling på grund af race eller etnisk oprindelse i lov om forbud mod forskelsbehandling på arbejdsmarkedet m.v.
Odense Kommune har over for Klagekomitéen ved brev af 18. januar 2006 oplyst, at en del sager bliver løst efter en samtale med borgeren, mens der ikke foreligger nærmere oplysninger om håndteringen af de sager, der ikke løses på denne måde.
Det fremgår ikke af det af Odense Kommune fremsendte materiale, at der findes skrevne retningslinjer for behandlingen af en sag, hvor borgeren ønsker at skifte hjemmehjælper.
Det er Klagekomitéens erfaring i lyset af en række andre sager, at der i det daglige arbejde kan opstå tvivl om den rette behandling af anmodninger om skifte af hjemmehjælper navnlig i tilfælde, hvor borgeren anfører flere eller uklare begrundelser til støtte for ønsket om at skifte hjemmehjælper.
Det er desuden komitéens erfaring, at det vil styrke bekæmpelsen af forskelsbehandling på grund af race eller etnisk oprindelse, såfremt det tydeligt tilkendegives, at forskelsbehandlingen ikke er acceptabel.
 Selv om Klagekomitéen ikke har noget at udsætte på Odense Kommunes praksis skal komitéen på den baggrund anbefale følgende:
 - Odense Kommune bør udarbejde skriftlige retningslinjer for, hvordan kommunens personale skal håndtere de situationer, hvor en borger retter henvendelse til kommunen med et ønske om at skifte hjemmehjælper helt eller delvist på grund af hjemmehjælperens race eller etniske oprindelse, således at kommunen sikrer sig, at der ikke udøves direkte eller indirekte forskelsbehandling af ansatte i kommunen.
 - Odense Kommune bør informere borgerne om, at det hverken er muligt at imødekomme ønsker om at modtage en hjemmehjælper med en bestemt race eller etnisk oprindelse eller skifte til en hjemmehjælper med en bestemt race eller etnisk oprindelse.
- Odense Kommunen bør i de tilfælde, hvor der er indgået aftaler med private leverandører om levering af hjemmepleje, sikre sig, at heller ikke leverandørerne imødekommer hverken ønsker om at modtage en hjemmehjælper med en bestemt race eller etnisk oprindelse eller skifte til en hjemmehjælper med en bestemt race eller etnisk oprindelse - Odense Kommune bør i hvert enkelt tilfælde, hvor en borger fremsætter ønske om at modtage en hjemmehjælper med en bestemt race eller etnisk oprindelse eller skifte til en hjemmehjælper med en bestemt race eller etnisk oprindelse, konkret vurdere, om kommunen kan undlade at servicere borgeren i lyset af kommunens omsorgsforpligtelse.
