Udtalt, at et fagforbund i sit medlemsblad ved angivelsen af, hvem der  

 ikke længere var medlem af forbundet, alene kunne anvende betegnelser som  

 »Personer, der ikke længere er medlem af forbundet«,  

 »ikke-medlemmer pr. ...«, »Medlemsophør pr. ...« eller  

 lignende.
Der kunne således ikke anvendes betegnelser som  

 »slettede«, »ekskluderede« eller tilsvarende.
 Registertilsynet modtog en klage over, at der i et forbunds blad blev  

 videregivet oplysninger om afgåede medlemmer på en sådan måde, at der blev  

 skelnet mellem udmeldte og slettede medlemmer, samt at der ved angivelse af  

 fødselsdato anførtes personlige data.
 Det fremgik af sagen, at forbundet havde et medlemskartotek, der blev ført  

 på edb, og som blev ajourført på sædvanlig vis ved ind- og udmeldelser.
 I den forbindelse blev der registeret oplysninger om slettede medlemmer  

 grundet kontingentrestance samt eksklusion på grund af overtrædelse af  

 forbundets love og vedtægter.
Det fremgik endvidere af sagen, at oplysninger om afgåede medlemmer af  

 forbundet blev videregivet en gang om måneden til medlemmer og eventuelle  

 samarbejdspartnere i forbundets blad.
I rubrikken »udmeldte« blev  

 de personer anført, der havde udmeldt sig af forbundet efter forbundets love.  

 I rubrikken »slettede« anførtes de medlemmer, der af andre grunde,  

 f.eks. kontingentrestance eller eksklusion, ikke længere var medlemmer af  

 forbundet.
Oplysningerne blev kun videregivet en enkelt gang.
 Forbundet oplyste, at formålet med videregivelsen af disse oplysninger var  

 almindelig orientering til forbundets medlemmer om ophør af medlemskab i den  

 forløbne periode samt at varetage almindelige faglige interesser, herunder en  

 særlig hensyntagen til de overenskomstmæssige regler om, at organiserede ikke  

 måtte arbejde i akkord med uorganiserede.
 Foruden de henholdsvis udmeldte og slettede medlemmers navne anførtes 6  

 cifre, som var de første i medlemsnummeret, der i øvrigt var identisk med  

 medlemmets personnummer.
 Klageren anførte i den forbindelse, at der herved skete en videregivelse  

 af oplysninger om afgåede medlemmer, der ikke opfyldte de af Registertilsynet  

 stillede krav herom, idet Registertilsynet i en række tidligere sager havde  

 fundet, at oplysninger om medlemsophør kunne meddeles foreningens medlemmer  

 m.v. i foreningens medlemsblad under forudsætning af, at kun enkeltstående  

 oplysninger videregives, og at dette sker en gang i neutral form.
 Forbundet anførte i den forbindelse, at det ikke fremgik af forbundets  

 blad, hvem der var i kontingentrestance, ligesom det var forbundets  

 opfattelse, at videregivelsen skete i neutral form.
 Registertilsynet fandt herefter, at angivelse af fødselsdato og oplysning  

 om, hvorvidt medlemsophøret skyldtes udmeldelse eller sletning, ikke burde  

 ske.
 Registertilsynet meddelte derfor i medfør af lov om private registre § 23,  

 stk. 1, pålæg om, at forbundet i sit medlemsblad ikke fremover angiver disse  

 oplysninger, men alene bringer en fortegnelse med navns nævnelse og eventuelt  

 tilføjelse af f.eks. bopælsby og ansættelsessted, over personer, der ikke  

 længere var medlemmer af forbundet.
Forbundet forespurgte herefter Registertilsynet om en sådan fortegnelse  

 kunne bære overskriften »Slettede og udmeldte«.
Registertilsynet  

 udtalte i den anledning, at der alene kunne anvendes betegnelser som  

 »Personer, der ikke længere er medlem af forbundet«,  

 »Ikke-medlemmer pr. ...«, »Medlemsophør pr. ...« eller  

 lignende.
Der kunne således ikke anvendes betegnelser som  

 »Slettede«, »Ekskluderede« eller lignende.
 (* 1) Registertilsynets Årsberetning 1992 side 92.
