 Bekendtgørelse om Udbetaling Danmarks kontoplan m.v.
 I medfør af § 26, stk. 5, i lov nr. 324 af 11. april 2012 om Udbetaling Danmark fastsættes:
Kontoplanen § 1. Social- og integrationsministeren fastsætter en overordnet kontoplan for ydelser og tilskud hos Udbetaling Danmark svarende til de statslige og kommunale konti, der følger af den til enhver tid gældende finanslov, jf. bilag 1. Udbetaling Danmark kan anvende andre kontostrukturer og opdelinger, som til enhver tid skal kunne sammenkædes entydigt med den overordnede kontoplan.
Stk. 2. Ændringer i kontoplanen eller i bemærkningerne til denne skal ske skriftligt med et skriftligt varsel på 2 måneder til Udbetaling Danmark inden ændringen træder i kraft.
Social- og Integrationsministeriet orienterer Økonomi- og Indenrigsministeriet og Kommunernes Landsforening om ændringerne samtidigt med meddelelsen til Udbetaling Danmark.
 Stk. 3. Udbetaling Danmark skal fastsætte interne kontostrukturer, som afledes af de behov, der følger af lovgivningen, kravene i bemærkningerne til kontoplanen, jf. bilag 1 samt beslutninger truffet af bestyrelsen for Udbetaling Danmark.
 Stk. 4. Vilkårene i bilag 1 kan fraviges efter nærmere aftale med ressortministeriet.
Specifikation af indsats mod misbrug af sociale ydelser § 2. Udbetaling Danmark skal tilrettelægge økonomistyring og bogføringsprincipper således, at virkningerne af indsatsen mod misbrug af sociale ydelser kan specificeres så præcist som muligt i årsrapporten for Udbetaling Danmark.
Ikrafttræden § 3. Bekendtgørelsen træder i kraft den 1. juni 2013.
 Stk. 2. Samtidigt ophæves bekendtgørelse nr. 966 af 28. september 2012 om Udbetaling Danmarks kontoplan m.v.
Social- og Integrationsministeriet, den 30. maj 2013 Karen Hækkerup / Bent Nielsen Bilag 1 Bekendtgørelse om Udbetaling Danmarks kontoplan m.v.
