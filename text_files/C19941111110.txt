 (Til Kriminalforsorgens anstalter, arresthusene og politiet).
Efter de gældende regler om udgang kan der - efter en nøje vurdering af  

 misbrugsrisikoen i hvert enkelt tilfælde - gives tilladelse til udgang til  

 udenlandske indsatte, der skal udvises, med henblik på besøg hos nærtstående  

 personer her i landet, til hvem forbindelsen er etableret inden  

 strafudståelsen.
I henmhold til cirkulære af 18. marts 1986 om udgang til  

 indsatte, § 5, stk. 5, skal der, forinden der gives tilladelse til udgang,  

 indhentes en udtalelse fra den politimester/Politidirektøren i København, der  

 har behandlet straffesagen.
Udtalelsen skal indhentes, uanset om der er tale  

 om ledsaget eller uledsaget udgang.
Hvis der er uenighed mellem politiet og  

 institutionen, skal spørgsmålet forelægges for direktoratet, jf.  

 udgangscirkulærets § 6, stk. 4.
På baggrund af et konkret tilfælde af udgangsmisbrug har den gældende  

 praksis for tilladelse til udgang til udenlandske indsatte, der skal udvises,  

 været overvejet.
Det er besluttet, at der i sådanne sager skal ske en skærpet  

 vurdering af misbrugsrisikoen, både af den almindelige vurdering af risiko  

 for ny kriminalitet samt undvigelses/udeblivelse, og den særlige vurdering,  

 der skal foretages i disse sager, af risikoen for, at udgangen misbruges til  

 at unddrage sig den videre strafudståelse ved at udrejse af landet, eller til  

 at unddrage sig effektuering af udvisningsbeslutningen.
Det er samtidig besluttet, at afgørelse om tilladelse til udgang til  

 udenlandske indsatte, der skal udvises, fremover træffes af direktoratet.
Der  

 vil snarest blive udsendt cirkulære om ændring af udgangscirkulæret i  

 overensstemmelse hermed.
Der må herefter ikke gives udgang - hverken ledsaget eller uledsaget - til  

 udenlandske indsatte, der skal udvises, førend der foreligger tilladelse  

 hertil fra direktoratet.
Dette gælder, uanset om den indsatte har eller har  

 haft - lejlighedsvis eller regelmæssig - udgang.
Selvom tilladelse til udgang  

 tidligere er givet af direktoratet, skal sagen således forelægges påny med  

 henblik på en fornyet vurdering af misbrugsrisikoen.
