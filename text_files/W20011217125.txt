Tre medlemmer udtalte, at oplysninger, der kan være skadelige,  

 krænkende eller virke agtelsesforringende for nogen, skal  

 efterprøves i særlig grad, inden de bringes, først og  

 fremmest ved forelæggelse for den pågældende.
De fandt, at  

 de beskyldninger, der var blevet fremsat i artiklen, var rettet mod den  

 tidligere ledelse af Alimas A/S.
Bladet burde derfor have forelagt  

 beskyldningerne for den tidligere ledelse, inden artiklen blev  

 offentliggjort.
Ved at undlade dette havde bladet handlet i strid med god  

 presseskik.
 Et medlem udtalte, at de påklagede udsagn i artiklen var holdt i  

 så almindelige vendinger og uden uddybning, at det ikke kunne anses for  

 at være en tilsidesættelse af god presseskik, at bladet bragte  

 udsagnene uden at forelægge dem for klagerne.
Der afsagdes kendelse efter stemmeflertallet, og Pressenævnet  

 udtalte sin kritik af bladet.
Dissens.
Kendelse fra Pressenævnet i sag nr.  

 37/2001 [K1] og [K2] har klaget til Pressenævnet over en  

 artikel bragt i Maskin & Materiel Magasinet den 16. marts 2001, idet de  

 mener, at god presseskik er tilsidesat.
Af artiklen med overskriften "Fiat-Hitachi satser  

 helhjertet i Danmark" fremgår, at "Runge & Sørensen oplever stor  

 bevågenhed fra Fiat-Hitachi, og importøren har åbnet  

 afdeling i Benløse.
 Fiat-Hitachi lægger stor vægt på at  

 få en ny start for den italienske fabriks tunge  

 entreprenørmateriel i Danmark, så der er kraftig fokus på  

 Runge & Sørensen som ny importør af Heavy-line  

 produkterne.
- Vi mærker det på den måde, at der  

 allerede har været flere delegationer fra Italien på  

 besøg, og de er meget opmærksomme på, hvordan vi griber  

 opgaven an.
Det er selvfølgelig positivt med stor interesse fra  

 leverandøren, men jeg synes næsten, at det er for meget, siger  

 direktør  Per  Sørensen, Runge & Sørensen.
 - Når der er så stor bevågenhed fra den  

 italienske ledelse, hænger det sammen med, at Danmark tilsyneladende er  

 et ret prestigefyldt marked for en højteknologisk virksomhed som  

 Fiat-Hitachi.
- Det er dog også min fornemmelse, at salgsledelsen  

 fra Fiat-Hitachi er ret optaget af at få rettet op på nogle  

 uheldige aftaler, der er indgået af den tidligere importør uden  

 fabrikkens viden.
Der er afgivet løfter, som ikke er gængse i  

 branchen, og som efter den tidligere importørs konkurs ikke kan  

 opfyldes, fordi Fiat-Hitachi ikke stod bag forretningsmetoderne, men hvor vi  

 forsøger at samle trådene og i nogle tilfælde kan give  

 kunderne en hjælpende hånd, fortæller  Per  

  Sørensen.
 En tredje væsentlig årsag til fokuseringen  

 på den nye danske importør er, at Fiat-Hitachi på flere af  

 de europæiske markeder er nr. et på salgslisten for  

 gravemaskiner, mens der i øjeblikket er et stykke til en topplacering  

 i Danmark.
Åbner på Sjælland Runge & Sørensen har i forbindelse med  

 overtagelsen af Fiat-Hitachis heavy line åbnet afdeling i  

 Benløse ved Ringsted.
Fra starten er der 10 medarbejdere i afdelingen,  

 og de har alle arbejdet med Fiat-Hitachis produkter hos den tidligere  

 importør, så de kender både maskiner og kunder på  

 forhånd.
 - Der er den største markedsandel for Fiat-Hitachi  

 i det sjællandske område, så det gælder naturligvis  

 for os om at følge op på det, så derfor har det haft stor  

 betydning, at vi kunne åbne med en række medarbejdere, der kender  

 produktet, og vi har allerede leveret de første maskiner.
- Med en beliggenhed i Benløse er vi meget centralt  

 placeret på Sjælland.
Det er et værksted med de  

 nødvendige faciliteter, og der ud over har vi servicevogne, som  

 hurtigt kan komme rundt til kunderne både på Sjælland og i  

 resten af landet, siger  Per  Sørensen.
Fiat-Hitachis heavy-line gravemaskineprogram omfatter  

 hydrauliske gravemaskiner fra 13 til 46 tons, gummihjulslæssere fra 7,5  

 til 45 tons og dozere." Klagerne har oplyst, at de var henholdsvis salgschef og  

 direktør, dvs. ledelsen i virksomheden Alimas A/S, som var en  

 virksomhed inden for entrepenørmaskinbranchen og havde importen af  

 blandt andet fabrikatet Fiat-Hitachi, som er omhandlet i artiklen.
Alimas A/S  

 gik konkurs ultimo år 2000, hvorefter agenturkontrakter pr. automatik  

 ophæves og overgår til andre.
Klagerne er i dag ved at opbygge en  

 ny virksomhed fra bunden.
Klagerne har anført, at klagen relaterer sig til  

 det afsnit i artiklen, der har følgende ordlyd: "Der er afgivet  

 løfter, som ikke er gængse i branchen, og som efter den  

 tidligere importørs konkurs ikke kan opfyldes, fordi Fiat-Hitachi ikke  

 stod bag forretningsmetoderne, men hvor vi forsøger at samle  

 trådene og i nogle tilfælde kan give kunderne en hjælpende  

 hånd, fortæller  Per  Sørensen." Klagerne har anført, at det skrevne ikke er i  

 overensstemmelse med sandheden, og at det er dårlig presseetik, at  

 bladet har trykt så grov en ytring fra en part uden forinden at  

 høre den part, som ytringen er rettet imod og eventuelt på lige  

 fod lade denne komme med en kommentar i bladet.
Klagerne har nærmere anført, at det, der er  

 nævnt i artiklen, er usandt, og at det må formodes, at det ikke  

 kan underbygges med navngivne kilder.
Firmaet Runge og Sørensen/ Per  

  Sørensen er ikke Fiat-Hitachis repræsentant i Danmark, men er  

 en selvstændig forhandler.
Fiat-Hitachi har ikke for vane at fremkomme  

 med den slags udsagn om andre, og klagerne kan heller ikke forestille sig, at  

 de har bedt  Per  Sørensen om at foretage en sådan handling.  

 Klagerne er bekendt med, at  Per  Sørensen er utilfreds med, at de  

 parallelimporterer Fiat-Hitachi- maskiner.
Dette er almindelige  

 markedsforhold, som ikke altid er behagelige for en eneforhandler, men det er  

 ganske lovmæssigt og berettiger ikke, at han spreder usande og  

 nedsættende rygter om klagerne.
Klagerne har endvidere anført, at der i deres  

 branche findes ca. fem førende blade, som alle kunderne læser.  

 Maskin & Materiel Magasinet er ét af disse.
Klagernes branche er  

 præget af, at det er yderst vigtigt, at kunde og sælger kan have  

 tiltro til hinanden, og såvel mange kunder som deres ansatte,  

 financieringsselskaber m.v. læser bladet.
Det er derfor alvorligt for  

 klagerne, når der i artiklen er anvendt stærkt nedladende udtryk  

 som: "afgivet løfter som ikke er gængse i branchen" og  

 "ikke stod bag forretningsmetoderne".
Klagerne har herudover anført, at en virksomhed  

 består af mennesker, og at dens handlinger udøves af mennesker,  

 uanset om den drives i selskabsform eller personligt.
Runge og  

 Sørensen overtog stort set alt personalet fra Alimas, da det gik  

 konkurs, og dette skriver bladet også i artiklen, hvori der også  

 står beskrevet, at det overtagne personale "kender både  

 maskiner og kunder på forhånd". Det er derfor  

 åbenbart, at det ikke er personalet i Alimas, som  Per  Sørensen  

 overtog, som han lader sine udsagn gå ud over, men altså  

 ledelsen, som bestod af klagerne.
Klagerne har endvidere anført, at bladet siden  

 december har vidst, at [K1] var ved at starte en virksomhed og har vidst,  

 hvordan man kunne komme i kontakt med ham for en kommentar, idet bladet  

 sendes hjem til dennes privatadresse.
Herudover er det ikke korrekt,  

 når bladet hævder, at man troede, at klagerne var ude af  

 branchen.
Dette fremgår af, at bladet ringede [K1] op lige forinden  

 bladets deadline til december-nummeret.
Bladet ønskede at få  

 bekræftet, at det var korrekt, at Alimas´ betalingsstandsning var  

 afløst af konkurs, idet man så ville skrive herom, og  

 redaktøren spurgte om, hvad han ville foretage sig i fremtiden. [K1]  

 fortalte, at han nu ville starte en mindre virksomhed op med salg af  

 fortrinsvis brugte entrepenørmaskiner.
Redaktøren spurgte  

 endda, om hans nye virksomhed ikke ville annoncere i hans avis. [K1] er  

 bekendt med, at redaktøren følger med i, hvad hans kolleger i  

 bladbranchen foretager sig, så det kan ikke have gået hans  

 opmærksomhed forbi, at [K1]s virksomhed har annonceret en hel del i  

 Jyllands-Postens sektion for entrepenørmateriale.
I annoncerne  

 står [K1] nævnt ved navn og mobil.nr., så redaktøren  

 kan ikke have troet, at han var ude af branchen.
Klagerne har herudover anført, at redaktøren  

 taler mod bedre vidende, når han over for nævnet oplyser, at  

 "hensigten med at bringe udsagnene er at give Fiat-Hitachi kunderne  

 informationer om deres situation i relation til den nye danske  

 importør". Såvel redaktøren som  Per  

  Sørensen ved, at antallet af kunder i Danmark, som ejer en  

 Fiat-Hitachi, begrænser sig til nogle få hundrede, og de har som  

 oven for nævnt selv beskrevet, at det overtagne personale fra Alimas  

 kender kunderne.
Både Maskin & Materiel Magasinet og andre fagblade  

 har for adskillige måneder siden skrevet artikler om, hvem der overtog  

 forhandlingen, og herudover har  Per  Sørensen for flere måneder  

 siden sendt breve til de kunder, som ejer en Fiat-Hitachi, om, hvor de  

 fremover kan henvende sig med service, reservedele m.v.  Per  Sørensen  

 har fra starten haft kontakt til kunderne - for at oplyse yderligere herom  

 skal man vel promovere sig selv, men ikke have ret til at skrive  

 nedsættende om andre i pressen, uden at de forinden får mulighed  

 for at tage til genmæle.
Bladet har anført, at man mener at have god grund  

 til bladets overbevisning om, at det skrevne er i overensstemmelse med  

 sandheden.
De citerede udsagn kommer fra den nuværende danske  

 repræsentant for Fiat-Hitachi - altså højeste autoritative  

 kilde i Danmark vedrørende Fiat-Hitachi forhold.
Desuden har bladets  

 research underbygget udsagnet, som af andre kilder er udtrykt i betydeligt  

 skarpere vendinger, men disse er ikke offentliggjort, fordi kilderne ikke  

 ønskede at blive citeret med navns nævnelse.
Direktør  

  Per  Sørensen har over for redaktionen fastholdt sine udsagn efter at  

 være blevet konfronteret med klagen til Pressenævnet.
Bladet har herudover anført, at den angrebne part i  

 udsagnene er Alimas A/S, som er gået konkurs og som var konkurs  

 på det tidspunkt, hvor artiklen blev udarbejdet.
Dermed var der ikke en  

 angreben part at udbede sig kommentarer fra.
Som det fremgår af klagen,  

 var agenturkontrakten knyttet til firmaet Alimas A/S og ikke til  

 enkeltpersoner, som bladet i øvrigt havde grund til at tro var ude af  

 branchen, når de var gået konkurs.
Hensigten med at bringe  

 udsagnene var at give Fiat-Hitachi kunderne informationer om deres situation  

 i relation til den nye danske importør.
Bladet har endvidere anført, at man ikke kan  

 genkende den beskrivelse af begivenhederne, som [K1] giver over for  

 nævnet.
Bladet havde på det pågældende tidspunkt  

 intet kendskab til, at der opstod et nyt firma med identisk ledelse.
I det  

 hele taget har bladet overordentligt vanskeligt ved at se sammenhængen  

 mellem det af [K1] over for nævnet anførte og de faktiske  

 forhold.
I sagens behandling har følgende  

 nævnsmedlemmer deltaget: Jørgen Nørgaard, Bo Maltesen,  

 Kaare R.
Skou og Kirsten Dyregaard.
 Pressenævnet udtaler:
 Pressenævnet bemærker indledningsvis, at  

 nævnet ikke har mulighed for at efterprøve rigtigheden af de  

 påklagede udsagn.
Tre medlemmer - Bo Maltesen, Kaare R.
Skou og Kirsten  

 Dyregaard - udtaler:
 Oplysninger, der kan være skadelige, krænkende  

 eller virke agtelsesforringende for nogen, skal efterprøves i  

 særlig grad, inden de bringes, først og fremmest ved  

 forelæggelse for den pågældende.
Vi finder, at de beskyldninger, der fremsættes i  

 artiklen, er rettet mod den tidligere ledelse i Alimas A/S.
Bladet burde  

 derfor have forelagt beskyldningerne for den tidligere ledelse, inden  

 artiklen blev offentliggjort.
Ved at undlade dette har bladet handlet i strid  

 med god presseskik.
 Et medlem - Jørgen Nørgaard -  

 udtaler:
 De påklagede udsagn i artiklen - at der "er  

 afgivet løfter, som ikke er gængse i branchen", og at  

 "Fiat-Hitachi ikke stod bag forretningsmetoderne" - er holdt i  

 så almindelige vendinger og uden uddybning, at det ikke kan anses for  

 at være en tilsidesættelse af god presseskik, at bladet bragte  

 udsagnene uden at forelægge dem for klagerne.
 Der afsiges kendelse efter stemmeflertallet, og  

 Pressenævnet udtaler sin kritik af Maskin & Materiel Magasinet.
 I medfør af medieansvarslovens § 49  

 pålægges det herefter den ansvarshavende redaktør af  

 Maskin & Materiel Magasinet at offentliggøre følgende:
"Kendelse fra Pressenævnet Maskin & Materiel Magasinet bragte den 16. marts 2001  

 en artikel om Fiat-Hitachi i anledning af, at selskabet havde fået ny  

 importør i Danmark.
Artiklen indeholdt udsagn fra den nye  

 importør vedrørende den tidligere importør Alimas´  

 forretningsmetoder.
[K1] og [K2], der som henholdsvis salgschef og  

 direktør udgjorde ledelsen hos den tidligere importør Alimas  

 A/S, har klaget til Pressenævnet, idet de mener, at det i artiklen  

 anførte er usandt.
De har endvidere klaget over, at de ikke er blevet  

 forelagt de pågældende udsagn, inden artiklen blev  

 offentliggjort.
 Pressenævnet bemærker indledningsvis, at  

 nævnet ikke har mulighed for at efterprøve rigtigheden af de  

 påklagede udsagn.
Tre medlemmer - Bo Maltesen, Kaare R.
Skou og Kirsten  

 Dyregaard - udtaler:
 Oplysninger, der kan være skadelige, krænkende  

 eller virke agtelsesforringende for nogen, skal efterprøves i  

 særlig grad, inden de bringes, først og fremmest ved  

 forelæggelse for den pågældende.
Vi finder, at de beskyldninger, der fremsættes i  

 artiklen, er rettet mod den tidligere ledelse af Alimas A/S.
Bladet burde  

 derfor have forelagt beskyldningerne for den tidligere ledelse, inden  

 artiklen blev offentliggjort.
Ved at undlade dette har bladet handlet i strid  

 med god presseskik.
 Et medlem - Jørgen Nørgaard -  

 udtaler:
 De påklagede udsagn i artiklen - at der "er  

 afgivet løfter, som ikke er gængse i branchen", og at  

 "Fiat-Hitachi ikke stod bag forretningsmetoderne" - er holdt i  

 så almindelige vendinger og uden uddybning, at det ikke kan anses for  

 at være en tilsidesættelse af god presseskik, at bladet bragte  

 udsagnene uden at forelægge dem for klagerne.
 Der afsiges kendelse efter stemmeflertallet, og  

 Pressenævnet udtaler sin kritik af Maskin & Materiel Magasinet.
København, den 26. juni 2001 Jørgen Nørgaard, Bo Maltesen, Kaare R.
Skou  

 og Kirsten Dyregaard." Afsagt den 26. juni 2001.
