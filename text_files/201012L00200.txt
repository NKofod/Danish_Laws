Fremsat den 29. april 2011 af socialministeren (Benedikte Kiær) Forslag til Lov om ændring af dagtilbudsloven (Udlicitering af daginstitutioner, fritidshjem og klubtilbud m.v. til private leverandører) § 1 I dagtilbudsloven, jf. lovbekendtgørelse nr. 314 af 11. april 2011, foretages følgende ændringer:
 1. I § 6 indsættes som stk. 3:
»Stk. 3. Lederen af det enkelte udliciterede dag-, fritids- eller klubtilbud m.v. har den pædagogiske og administrative ledelse af tilbuddet og er ansvarlig over for den private leverandør herfor.« 2. I § 14, stk. 1, ændres »kommunal eller selvejende daginstitution« til: »kommunal, selvejende eller udliciteret daginstitution«.
 3. I § 15, stk. 1, § 16 a, stk. 2 og 4, § 16 b, stk. 1, 2, 4 og 8, § 17, stk. 4, § 32, stk. 1, 2 og 4, og § 32 a, stk. 1 og 3, ændres »kommunale og selvejende daginstitutioner efter § 19, stk. 2 og 3« til: »kommunale, selvejende og udliciterede daginstitutioner efter § 19, stk. 2-4«.
 4. I § 15, stk. 3, 2. pkt., § 26, stk. 2, § 27, stk. 2, § 35, stk. 2, og § 38, stk. 2, indsættes efter »selvejende«: »og udliciterede«.
 5. I § 15, stk. 3, 2. pkt., ændres »§ 16, stk. 2« til: »§ 16, stk. 2 og 3«.
 6. I § 15, stk. 4 og 5, ændres »kommunale og selvejende daginstitutioner og« til: »kommunale, selvejende og udliciterede daginstitutioner samt«.
 7. I § 16 indsættes efter stk. 2 som nyt stykke:
»Stk. 3. Den private leverandør af den udliciterede daginstitution udarbejder efter indhentet udtalelse fra forældrebestyrelsen en vedtægt for styrelsen af institutionen.
Vedtægten skal godkendes af kommunalbestyrelsen.« Stk. 3 bliver herefter stk. 4.
 8. I § 16 a, stk. 1, ændres »kommunale og selvejende daginstitutioner« til: »kommunale, selvejende og udliciterede daginstitutioner«.
 9. I § 16 b, stk. 3, ændres to steder »§ 19, stk. 4« til: »§ 19, stk. 5«.
 10. I § 17, stk. 1, 3 og 7, § 32, stk. 5, og § 32 a, stk. 4, ændres »kommunale eller selvejende daginstitutioner efter § 19, stk. 2 og 3« til: »kommunale, selvejende eller udliciterede daginstitutioner efter § 19, stk. 2-4«.
 11. I § 17, stk. 6, og § 24, stk. 2, nr. 2, ændres »§ 19, stk. 4« til: »§ 19, stk. 5«.
 12. I § 17, stk. 9, ændres »§ 19, stk. 2-4« til: »§ 19, stk. 2-5«.
 13. I § 19, stk. 3, indsættes som 2. pkt.:
»Reglerne i denne lov om selvejende daginstitutioner finder anvendelse for daginstitutioner, som nævnt i 1. punktum.« 14. I § 19 indsættes efter stk. 3 som nyt stykke:
»Stk. 4. Daginstitutioner kan efter aftale med kommunalbestyrelsen drives af private leverandører som udliciteret daginstitution.
Reglerne i denne lov om udliciterede daginstitutioner finder anvendelse for daginstitutioner, som nævnt i 1. punktum.« Stk. 4 bliver herefter til stk. 5.
 15. I § 19, stk. 4, som bliver stk. 5, indsættes som 2. pkt.:
»Reglerne i denne lov om privatinstitutioner finder anvendelse for daginstitutioner, som nævnt i 1. punktum.« 16. I § 23, stk. 2 og 3, § 26, stk. 1, § 27, stk. 1, § 28, stk. 1 og 3, § 29, stk. 1 og 3, § 31, stk. 1, § 36, stk. 2, § 41, stk. 1, § 80, stk. 1, § 82, stk. 1, § 86, stk. 1, og § 88, stk. 1, ændres »§ 19, stk. 2 og 3« til: »§ 19, stk. 2-4«.
 17. I § 37, stk. 2, ændres »det gennemsnitlige bygningstilskud pr. barn i samme aldersgruppe i de selvejende daginstitutioner« til: »de gennemsnitlige ejendomsrelaterede udgifter pr. barn i samme aldersgruppe i de selvejende og udliciterede daginstitutioner«.
 18. I § 48, stk. 1, og § 58, stk. 1, ændres »kommunalt eller selvejende fritidshjem« til: »kommunalt, selvejende eller udliciteret fritidshjem«.
 19. I § 49, stk. 2, § 53, stk. 2, § 54, stk. 2, og § 59, stk. 2, indsættes efter »selvejende«: »og udliciterede«.
 20. I § 49, stk. 2, ændres »jf. § 50, stk. 2« til: »jf. § 50, stk. 2 og 3«.
 21. I § 49, stk. 3 og 4, ændres »kommunale og selvejende fritidshjem« til: »kommunale, selvejende og udliciterede fritidshjem«.
 22. I § 50 indsættes efter stk. 2 som nyt stykke:
»Stk. 3. Den private leverandør af det udliciterede fritidshjem udarbejder efter indhentet udtalelse fra forældrebestyrelsen en vedtægt for styrelsen af institutionen.
Vedtægten skal godkendes af kommunalbestyrelsen.« Stk. 3 bliver herefter stk. 4.
 23. I § 51, stk. 1, § 53, stk. 1, § 54, stk. 1, § 55, stk. 1 og 3, § 56, stk. 1, og 3, § 57, stk. 1, og § 61, stk. 1, ændres »§ 52, stk. 2 og 3« til: »§ 52, stk. 2-4«.
 24. I § 51, stk. 6, ændres »§ 52, stk. 2-4« til: »§ 52, stk. 2-5«.
 25. I § 52, stk. 3, indsættes som 2. pkt.:
»Reglerne i denne lov om selvejende fritidshjem finder anvendelse for fritidshjem, som nævnt i 1. punktum.« 26. I § 52 indsættes efter stk. 3 som nyt stykke:
»Stk. 4. Fritidshjem kan efter aftale med kommunalbestyrelsen drives af private leverandører som udliciterede fritidshjem.
Reglerne i denne lov om udliciterede fritidshjem finder anvendelse for fritidshjem, som nævnt i 1. punktum.« Stk. 4 bliver herefter til stk. 5.
 27. I § 52, stk. 4, som bliver stk. 5, indsættes som 2. pkt.:
»Reglerne i denne lov om private fritidshjem finder anvendelse for fritidshjem, som nævnt i 1. punktum.« 28. Overskriften før § 57 affattes således:
»Tilskud til fritidshjem i opholdskommunen« 29. I § 66, stk. 3, indsættes som 2. pkt.:
»Reglerne i denne lov om selvejende klubtilbud m.v. finder anvendelse for klubtilbud m.v., som nævnt i 1. punktum.« 30. I § 66 indsættes efter stk. 3 som nyt stykke:
»Stk. 4. Klubtilbud m.v. kan efter aftale med kommunalbestyrelsen drives af private leverandører som udliciterede klubtilbud.
Reglerne i denne lov om udliciterede klubtilbud m.v. finder anvendelse for klubtilbud m.v., som nævnt i 1. punktum.« Stk. 4 bliver herefter til stk. 5.
 31. I § 66, stk. 4, som herefter bliver stk. 5, indsættes som 2. pkt.:
»Reglerne i denne lov om private klubtilbud m.v. finder anvendelse for klubtilbud m.v., som nævnt i 1. punktum.« 32. I § 67, stk. 1, § 68, stk. 1, § 69, stk. 1 og 3, og § 74, stk. 1, ændres »§ 66, stk. 2-4« til: »§ 66, stk. 2-5«.
 33. I § 67, stk. 2, og § 70, stk. 3, ændres »selvejende og private klubtilbud« til: »selvejende, udliciterede og private klubtilbud«.
 34. I § 68, stk. 2, ændres »Selvejende og privat klubtilbud« til: »Selvejende, udliciterede og private klubtilbud«.
 35. I § 70, stk. 5, ændres »Selvejende og private klubtilbud« til: »Selvejende, udliciterede og private klubtilbud«.
 36. I § 71, stk. 1, ændres »§ 66, stk. 2 og 3« til: »§ 66, stk. 2-4«.
 37. I § 72, stk. 1, ændres »kommunalt eller selvejende klubtilbud« til: »kommunalt, selvejende eller udliciteret klubtilbud«.
 38. I § 92, stk. 1, og § 94, stk. 1, ændres »§ 19, stk. 4, § 52, stk. 4« til: »§ 19, stk. 5, § 52, stk. 5«.
§ 2 Loven træder i kraft den 1. august 2011.
Bemærkninger til lovforslaget Almindelige bemærkninger 1. Indledning Lovforslaget er et led i udmøntningen af Aftale om Konkurrencepakken af 11. april 2011 mellem regeringen, Dansk Folkeparti, Liberal Alliance og Kristendemokraterne, som har til formål at fremme konkurrencen og produktiviteten i den private og offentlige sektor.
Formålet med lovforslaget er at skabe bedre vilkår for private leverandører af dagtilbud m.v. og dermed styrke mulighederne for konkurrence på området.
Med forslaget skabes der selvstændig hjemmel til, at private leverandører kan etablere og drive udliciterede daginstitutioner, fritidshjem og klubtilbud m.v. som en del af den kommunale forsyning, ligesom de private leverandører får mulighed for at trække et eventuelt overskud ud af driften.
Når tilbuddene bliver en del af den kommunale forsyning, betyder det bl.a., at kommunen som udgangspunkt kan anvise børn til institutionerne, ligesom der for eksempel gælder en lovfastsat maksimal forældrebetaling.
Efter gældende regler er det kun privatinstitutioner og private fritidshjem, der ikke er omfattet af den kommunale forsyning, der kan trække et eventuelt overskud ud af driften.
At privatinstitutioner og private fritidshjem er uden for den kommunale forsyning betyder blandt andet, at de selv skal anvise pladser samt, at der gælder særlige regler for tilskud og egenbetaling.
2. Lovforslagets baggrund Regeringen har nedsat et vækstforum, der har analyseret fremtidens udfordringer.
Regeringens Vækstforum har identificeret ti udfordringer, der skal håndteres for at få gang i væksten i Danmark.
For lidt konkurrence er en af disse ti udfordringer.
 Som opfølgning på de ti udfordringer har regeringen i publikationen Vækst og fornyelse gennem øget konkurrence præsenteret en række konkrete forslag til at øge konkurrencen inden for både den private og offentlige sektor.
Et væsentligt element heri omhandler konkurrence om offentlige opgaver.
Når den offentlige sektor skal have løst en opgave, er det ikke nødvendigvis afgørende, om opgaven løses af det offentlige selv eller af en privat leverandør.
Derimod er det væsentligt at kigge på, om opgaven løses bedst og billigst.
Konkurrenceudsættelse af offentlige opgaver er en velafprøvet metode til at sikre, at offentlige opgaver netop løses bedst og billigst.
Gennem konkurrencen bliver det tydeligt, hvad forskellige leverandører  offentlige og private  kan tilbyde og til hvilken pris.
Konkurrencen mellem de mulige leverandører fremmer samtidig nytænkning af opgaveløsningen, f.eks. gennem anvendelse af ny teknologi, ny organisering, bedre ledelse eller udviklingen af bedre arbejdsgange.
Som led i bestræbelsen på at styrke konkurrencen om offentlige opgaver er det, i forbindelse med regeringens konkurrencepakke, blevet foreslået at gøre det muligt for private leverandører at tjene penge på driften af daginstitutioner, fritidshjem og klubtilbud inden for den kommunale forsyning.
Når den udliciterede daginstitution er en del af den kommunale forsyning, vil den private leverandør f.eks. have større sikkerhed for efterspørgsel efter pladser, da det som udgangspunkt vil være kommunen, der anviser pladser i institutionen.
Kommunalbestyrelsen kan dog beslutte, at den udliciterede daginstitution selv træffer afgørelse om optagelse.
 Ved at forbedre vilkårene for de private leverandører får kommunerne samtidig bedre muligheder for at sende driften af daginstitutioner, fritidshjem og klubtilbud i udbud med det formål at skabe konkurrence om pris og kvalitet.
Med den foreslåede ændring skabes der selvstændig hjemmel til, at private leverandører, hvis formål bl.a. er at tjene penge, kan etablere og drive udliciterede daginstitutioner, fritidshjem og klubtilbud m.v.
Det er efter de gældende regler alene muligt at udbyde driften af daginstitutioner, fritidshjem og klubtilbud som en del af den kommunale forsyning til selvejende daginstitutioner, fritidshjem og klubtilbud samt private klubtilbud.
Det er endvidere alene muligt for privatinstitutioner samt private fritidshjem, som ikke er en del af den kommunale forsyning, at trække et eventuelt overskud ud af driften.
 Formålet med lovforslaget er dermed at gøre det mere attraktivt for private leverandører at etablere sig på området og dermed styrke mulighederne for konkurrence.
3. Gældende ret 3.1 Etablering og drift af daginstitutioner, fritidshjem og klubtilbud Daginstitutioner, fritidshjem og klubtilbud etableres og drives efter den gældende dagtilbudslovs §§ 19, 52 og 66.
3.1.1 Etablering og drift af selvejende daginstitutioner og privatinstitutioner Private leverandører kan efter de nuværende regler drive daginstitutioner efter en aftalemodel (lovens § 19, stk. 3) og efter en godkendelsesmodel (lovens § 19, stk. 4).
 Efter aftalemodellen kan private leverandører etablere og drive daginstitutioner efter aftale med kommunalbestyrelsen som selvejende daginstitutioner.
Selvejende daginstitutioner er selvstændige juridiske enheder, der oprettes på et privatretligt grundlag.
Selvejende daginstitutioner drives på grundlag af en aftale mellem institutionen og kommunalbestyrelsen om de økonomiske og indholdsmæssige rammer for driften af institutionen.
Kommunalbestyrelsen fastsætter således via aftalen udgiftsniveauet i den selvejende daginstitution og herunder forældrenes betaling for barnets ophold i den selvejende daginstitution.
 Når kommunalbestyrelsen indgår aftale med en selvejende daginstitution, indgår den selvejende daginstitution i den kommunale forsyning, hvormed forstås, at kommunalbestyrelsen anviser børn til den selvejende daginstitution, ligesom institutionen får dækket den aftalte budgetterede udgift ved drift af ordningen, og at der er en lovfastsat maksimal forældrebetaling.
 Selvejende daginstitutioner skal, ligesom kommunale daginstitutioner, bl.a. leve op til formålsbestemmelsen for dagtilbud samt bestemmelserne om pædagogiske læreplaner, sprogvurdering og sprogstimulering m.v.
Det er kommunalbestyrelsen i den enkelte kommune, der beslutter, om kommunen vil indgå aftale med en selvejende daginstitution som led i at opfylde forpligtelsen i forhold til at levere det nødvendige antal pladser i dagtilbud.
Det er således også kommunalbestyrelsen, der har kompetencen til at vælge, hvilke selvejende daginstitutioner der indgås driftsaftale med.
Selvejende daginstitutioner drives af en bestyrelse.
Selvejende daginstitutioner er non-profit institutioner og kan derfor kun anvende overskud fra driften af den selvejende daginstitution til daginstitutionens drift eller et andet formål fastsat i daginstitutionens vedtægter.
 Privatinstitutioner etableres efter en godkendelsesmodel, hvor daginstitutioner med kommunalbestyrelsens godkendelse oprettes og drives af en privat leverandør.
Det er kommunen, hvori privatinstitutionen fysisk er placeret, der skal godkende den private leverandør, hvis denne lever op til de kvalitetskrav, der stilles til dagtilbud på centralt og kommunalt plan.
Der gælder derfor en etableringsret for privatinstitutioner.
Privatinstitutioner er ikke en del af kommunens forsyning, hvilket bl.a. betyder, at privatinstitutionen selv anviser pladser i institutionen, og der er ingen lovfastsat maksimal forældrebetaling.
Kommunalbestyrelsen i den enkelte kommune skal fastsætte og offentliggøre godkendelseskriterier for privatinstitutioner.
Godkendelseskriterierne skal fastsættes med udgangspunkt i de generelle krav til kommunens egne daginstitutioner.
Kommunalbestyrelsen må derfor ikke fastsætte kriterier, der er mere restriktive eller mere lempelige end de krav, kommunalbestyrelsen stiller til egne daginstitutioner.
Kommunalbestyrelsens krav til privatinstitutioner skal være saglige og konkrete og skal ligeledes opfyldes af kommunens egne daginstitutioner.
Kravene kan eksempelvis vedrøre normering, fysiske rammer, uddannelsesmæssig baggrund hos det udførende personale m.v.
 Privatinstitutioner skal, ligesom kommunale og selvejende daginstitutioner, bl.a. leve op til formålsbestemmelsen for dagtilbud samt bestemmelserne om pædagogiske læreplaner, sprogvurdering og sprogstimulering m.v.
Privatinstitutioner modtager et tilskud pr. barn fra kommunen og er derudover ansvarlig for sin egen økonomi og kan f.eks. selv fastsætte forældrebetalingen.
Institutionens bestyrelse er med hensyn til drift og økonomi ansvarlig over for sine ejere efter de regler, der gælder for den pågældende ejerform - f.eks. aktieselskaber eller anpartsselskaber.
Dette indebærer, at ejerne har mulighed for at beslutte, at et eventuelt overskud fra privatinstitutionen skal anvendes til andre formål end egentlig institutionsdrift.
3.1.2 Etablering og drift af selvejende og private fritidshjem Etablering og drift af selvejende og private fritidshjem, jf. dagtilbudslovens § 52, forudsætter en aftale med kommunalbestyrelsen.
Selvejende fritidshjem indgår som en del af kommunens forsyning, hvormed forstås, at kommunen anviser børn til de selvejende fritidshjem.
Selvejende fritidshjem er non-profit institutioner og kan derfor kun anvende overskud fra fritidshjemmet til fritidshjemmets drift eller et andet formål fastsat i fritidshjemmets vedtægter.
 De private fritidshjem indgår ikke som en del af kommunens forsyning, men de private fritidshjem kan i modsætning til de selvejende fritidshjem trække et evt. overskud ud af driften.
 3.1.3 Etablering og drift af selvejende og private klubtilbud m.v.
 Etablering og drift af selvejende og private klubtilbud, jf. dagtilbudslovens § 66, forudsætter en aftale med kommunalbestyrelsen.
Selvejende klubtilbud indgår som en del af kommunens forsyning, hvormed forstås, at kommunen anviser børn til de selvejende klubtilbud.
Selvejende klubtilbud er non-profit institutioner og kan derfor alene anvende overskud fra klubtilbuddet til klubtilbuddets drift eller et andet formål fastsat i klubtilbuddets vedtægter.
 De private klubtilbud indgår som en del af kommunens forsyning, og de kan ikke trække et eventuelt overskud ud af driften.
 3.2. Kommunens tilskud og forældrenes egenbetaling pr. barn i daginstitutioner, fritidshjem og klubtilbud m.v.
3.2.1 Kommunens tilskud og forældrenes egenbetaling pr. barn til kommunale og selvejende daginstitutioner i opholdskommunen Kommunalbestyrelsens driftstilskud til kommunale og selvejende daginstitutioner, jf. dagtilbudslovens § 19, stk. 2 og 3, skal udgøre mindst 75 pct. af de budgetterede bruttodriftsudgifter pr. barn ved ophold i dagtilbuddet bortset fra ejendomsudgifter, herunder husleje og vedligeholdelse.
Forældrenes egenbetaling for en plads må højst udgøre 25 pct. af de budgetterede bruttodriftsudgifter pr. barn ved ophold i dagtilbuddet bortset fra ejendomsudgifter, herunder husleje og vedligeholdelse.
 Kommunalbestyrelsens tilskud til og forældrenes egenbetaling ved et barns optagelse i en kommunal eller selvejende daginstitution beregnes på grundlag af bruttodriftsudgifterne ved driften af den enkelte daginstitution eller på grundlag af de gennemsnitlige bruttodriftsudgifter ved driften af daginstitutioner af samme type i kommunen.
 Det er således den enkelte kommunalbestyrelse, der beslutter, om det kommunale tilskud og forældrenes egenbetaling skal fastsættes som institutionstakster, dvs. på grundlag af de enkelte institutioners budgetter, eller som gennemsnitstakster på grundlag af de samlede budgetterede bruttodriftsudgifter for institutioner af samme type i kommunen.
3.2.2 Kommunens tilskud og forældrenes egenbetaling pr. barn til fritidshjem i opholdskommunen Reglerne om opgørelsen af beregningsgrundlaget for forældrebetalingen, dvs. om kommunens tilskud og forældrenes egenbetaling pr. barn til fritidshjem følger i hovedtræk samme principper som reglerne for tilskud og forældrebetaling pr. barn i kommunale og selvejende daginstitutioner, jf. afsnit 3.2.1  dog med den forskel, at kommunalbestyrelsens driftstilskud skal udgøre mindst 70 pct., og forældrenes egenbetaling højst 30 pct. af de budgetterede bruttodriftsudgifter pr. barn ved ophold i fritidshjem.
 Det er samtidig den enkelte kommunalbestyrelse, der beslutter, om det kommunale tilskud og forældrenes egenbetaling skal fastsættes som institutionstakster, dvs. på grundlag af de enkelte institutioners budgetter, eller som gennemsnitstakster på grundlag af de samlede budgetter for institutioner af samme type i kommunen.
3.2.3. Kommunalbestyrelsens tilskud og forældrenes egenbetaling til klubtilbud m.v. i opholdskommunen Reglerne om opgørelsen af beregningsgrundlaget for forældrebetalingen, dvs. om kommunens tilskud og forældrenes egenbetaling pr. barn, følger i hovedtræk samme principper som reglerne for tilskud og forældrebetaling pr. barn i kommunale og selvejende daginstitutioner, jf. afsnit 3.2.1  dog med den forskel, at kommunalbestyrelsens driftstilskud til brug for klubtilbud mindst skal udgøre 80 pct. og forældrenes egenbetaling højst 20 pct. af de budgetterede bruttodriftsudgifter pr. barn, bortset fra forplejning, materiale, ejendomsudgifter, herunder husleje og vedligeholdelse.
 Det er samtidig den enkelte kommunalbestyrelse, der beslutter, om det kommunale tilskud og forældrenes egenbetaling skal fastsættes som institutionstakster, dvs. på grundlag af de enkelte institutioners budgetter, eller som gennemsnitstakster på grundlag af de samlede budgetter for institutioner af samme type i kommunen.
4. Den foreslåede ordning Det foreslås, at der i dagtilbudsloven skabes bedre muligheder for, at private leverandører kan drive daginstitutioner, fritidshjem og klubtilbud m.v. inden for den kommunale forsyning.
Det foreslås konkret, at der skabes selvstændig hjemmel til, at private leverandører kan etablere og drive udliciterede daginstitutioner, fritidshjem og klubtilbud m.v.
Forslaget medfører, at private leverandører, der efter udbud indgår aftale med kommunen om drift af udliciterede daginstitutioner, fritidshjem og klubtilbud m.v., får mulighed for at trække et eventuelt overskud ud af driften.
Det er en følge af forslaget, at de dele af de samlede udgifter til en dagtilbudsplads i udliciterede daginstitutioner, der indgår i grundlaget for beregning af forældrenes egenbetaling (bruttodriftsudgiften efter lovens § 32), kan omfatte et eventuelt overskud til den private leverandør.
 Der stilles ikke i dagtilbudsloven krav til udformning og indhold af udbudsprocessen, da dette følger af anden lovgivning.
De udliciterede daginstitutioner, fritidshjem og klubtilbud m.v. vil være en del af kommunens forsyning.
Når en daginstitution, et fritidshjem eller et klubtilbud hører under kommunens forsyning, betyder det bl.a., at kommunen som udgangspunkt kan anvise børn til institutionerne, ligesom kommunen er ansvarlig for, at der findes alternativ pasning ved lukkedage m.v.
Udliciterede daginstitutioner skal bl.a. leve op til formålsbestemmelsen for dagtilbud samt bestemmelserne om pædagogiske læreplaner, sprogvurdering og sprogstimulering m.v.
Derudover følger reglerne om f.eks. forældreindflydelse, kommunalbestyrelsens tilskud og forældrenes egenbetaling pr. barn samt et sundt frokostmåltid reglerne for kommunale og selvejende daginstitutioner.
Med den foreslåede ordning øges incitamentet for private leverandører til at drive daginstitutioner, fritidshjem og klubtilbud som en del af den kommunale forsyning.
Når den udliciterede daginstitution er en del af den kommunale forsyning vil den private leverandør f.eks. have større sikkerhed for efterspørgsel efter pladser, da det som udgangspunkt vil være kommunen, der anviser pladser i institutionen.
Kommunalbestyrelsen kan dog beslutte, at den udliciterede daginstitution selv træffer afgørelse om optagelse.
Ved at forbedre vilkårene for de private leverandører, får kommunerne samtidig bedre muligheder for at sende driften af daginstitutioner, fritidshjem og klubtilbud i udbud med det formål at skabe konkurrence om pris og kvalitet.
Dermed styrkes målsætningen om at skabe mere konkurrence på området.
 Det vil fortsat være den enkelte kommune, der beslutter, om driften af daginstitutioner, fritidshjem og klubtilbud m.v. skal udbydes.
 4.1 Drift af udliciterede daginstitutioner, fritidshjem og klubtilbud m.v.
Det foreslås, jf. forslagets § 1, nr. 14, 26 og 30, at der i dagtilbudslovens § 19, stk. 4, § 52, stk. 4, og § 66, stk. 4, skabes selvstændig hjemmel til, at kommunalbestyrelsen kan indgå aftale med private leverandører, der bl.a. har til formål at tjene penge, om de nærmere økonomiske og indholdsmæssige rammer for drift af udliciterede daginstitutioner, fritidshjem og klubtilbud m.v.
Tilbuddene vil indgå i den kommunale forsyning og leverandørerne vil have mulighed for at trække et eventuelt overskud ud af driften.
 Det er en følge af forslaget, at de dele af de samlede udgifter til en dagtilbudsplads i udliciterede daginstitutioner, der indgår i grundlaget for beregning af forældrenes egenbetaling (bruttodriftsudgiften efter lovens § 32), kan omfatte et eventuelt overskud til den private leverandør.
Det følger ligeledes, at kommunalbestyrelsen, bl.a. ud fra ligebehandlingshensyn i forhold til børn og forældre, vil skulle stille de samme krav til udliciterede daginstitutioner, fritidshjem og klubtilbud m.v., som stilles til kommunens øvrige institutioner inden for den kommunale forsyning.
Dette kan f.eks. vedrøre normering, fysiske rammer, uddannelsesmæssig baggrund hos det udførende personale m.v.
 Der stilles ikke krav til, hvilke juridiske personer eller enheder, der kan etablere og drive udliciterede daginstitutioner, fritidshjem og klubtilbud m.v. efter aftale med kommunen, da dette følger anden lovgivning.
 Den private leverandør af den udliciterede daginstitution, fritidshjem eller klubtilbud er gennem den indgåede aftale ansvarlig over for kommunalbestyrelsen for, at institutionen lever op til indholdet i aftalen og derigennem de rammer for dagtilbud, fritidshjem og klubtilbud, som er fastsat af kommunalbestyrelsen.
Kommunalbestyrelsen skal føre tilsyn med de udliciterede daginstitutioner, fritidshjem og klubtilbud, jf. lovens § 5. Tilsynet er desuden baseret på den indgåede aftale mellem kommunalbestyrelsen og den udliciterede institution.
Kommunalbestyrelsen bør derfor ved indgåelse af aftalen sikre, at de forhold, der skal føres tilsyn med, fremgår af aftalen.
Den konkrete udøvelse af tilsynet må derfor afvejes i forhold til den enkelte aftale mellem kommunalbestyrelsen og den udliciterede institution.
 Det foreslås, at det i den indgåede aftale mellem kommunalbestyrelsen og den private leverandør om de økonomiske og indholdsmæssige rammer for driften af en udliciteret daginstitution, kan fremgå, at kommunalbestyrelsen afholder udgifter til f.eks. administration eller bygningsrelaterede udgifter, jf. lovens § 98, stk. 2.
 Udliciterede daginstitutioner, fritidshjem og klubtilbud er, jf. retssikkerhedslovens § 43, stk. 2, omfattet af forvaltningsloven og offentlighedsloven ift. den opgave, der udføres.
De udliciterede daginstitutioner, fritidshjem og klubtilbud vil være omfattet af samme krav til indberetning som kommunale daginstitutioner, fritidshjem og klubtilbud, herunder indberetning til Danmarks Statistik og Brugerinformation.dk.
Det vil komme til at fremgå af § 8 i Indenrigs- og Sundhedsministeriets Bekendtgørelse om sammenlignelig brugerinformation.
Med forslaget vil det fremadrettet være muligt for private leverandører at etablere og drive tre forskellige typer af henholdsvis daginstitutioner, fritidshjem og klubtilbud.
I forhold til daginstitutioner vil det således være muligt for private leverandører at etablere og drive selvejende og udliciterede daginstitutioner samt privatinstitutioner.
Hvilke regler, der finder anvendelse, afhænger af, hvilken bestemmelse den pågældende institution er etableret efter.
Det vil f.eks. sige, at en institution, der efter udbud og efterfølgende aftale med kommunen er etableret som en udliciteret daginstitution efter den foreslåede § 19, stk. 4, uanset at institutionen i øvrigt er organiseret som en selvejende institution, vil være omfattet af reglerne for udliciterede daginstitutioner.
 En daginstitution vil således alene have ret til et administrationstilskud efter lovens § 35, stk. 1, hvis institutionen er etableret som en selvejende daginstitution efter § 19, stk. 3. Er institutionen derimod etableret som udliciteret daginstitution efter den foreslåede § 19, stk. 4, har institutionen ikke ret til et administrationstilskud, men det kan af den indgåede aftale mellem den private leverandør og kommunalbestyrelsen være fastsat, at kommunen afholder udgifter til f.eks. administration, jf. bemærkningerne til forslagets § 1, nr. 14.
 På samme vis vil en institution, der er etableret som privatinstitution efter den foreslåede § 19, stk. 5, uanset institutionens ejerskab, organiseringsform m.v., være omfattet af reglerne for privatinstitutioner  herunder betalingsreglerne, hvorefter en privatinstitution har ret til et drifts-, administrations- og bygningstilskud, jf. lovens §§ 36-40.
Ovenstående princip finder ligeledes anvendelse for private leverandører, der etablerer og driver hhv. selvejende, udliciterede og private fritidshjem samt selvejende, udliciterede og private klubtilbud.
Det skal dog bemærkes, at betalingsreglerne for fritidshjem og klubtilbud er anderledes end for daginstitutioner, jf. ovenstående afsnit 3.2.
Udbud af daginstitutioner, fritidshjem og klubtilbud m.v. er omfattet af tilbudslovens annonceringspligt.
Drift af daginstitutioner, fritidshjem og klubtilbud m.v. er desuden karakteriseret som en bilag II B-ydelse i udbudsdirektivets forstand.
Derfor gælder annonceringspligten fortsat, selvom kontraktværdien overstiger tærskelværdierne for EU-udbud.
Direktivet gælder således sideløbende med annonceringspligten.
Derfor suppleres annonceringspligten med forpligtelser ift. direktivets krav til ikke-diskriminerende tekniske specifikationer i artikel 23 samt at bekendtgørelse om indgået kontrakt skal fremsendes til publikationskontoret i artikel 35, stk. 4.
4.2 Kommunens tilskud og forældrenes egenbetaling pr. barn til udliciterede daginstitutioner, fritidshjem og klubtilbud m.v. i opholdskommunen 4.2.1 Kommunens tilskud og forældrenes egenbetaling pr. barn til udliciterede daginstitutioner i opholdskommunen Det foreslås, at kommunalbestyrelsens tilskud pr. barn til udliciterede daginstitutioner, ligesom i kommunale og selvejende daginstitutioner, skal udgøre mindst 75 pct. af de budgetterede bruttodriftsudgifter pr. barn ved ophold i dagtilbuddet bortset fra ejendomsudgifter, herunder husleje og vedligeholdelse.
Forældrenes egenbetaling for en plads må højst udgøre 25 pct. af de budgetterede bruttodriftsudgifter pr. barn ved ophold i dagtilbuddet bortset fra ejendomsudgifter, herunder husleje og vedligeholdelse.
De budgetterede bruttodriftsudgifter og dermed afgrænsningen af, hvad der kan indgå i beregningsgrundlaget for kommunalbestyrelsens tilskud og forældrenes egenbetaling, er nærmere defineret i lovens § 32. Den foreslåede ændring medfører, at det bliver muligt for private leverandører af udliciterede daginstitutioner at trække et eventuelt overskud ud af driften.
Det er således en følge af forslagets § 1, nr. 14, at de dele af de samlede udgifter til en dagtilbudsplads i udliciterede daginstitutioner, der indgår i grundlaget for beregning af forældrenes egenbetaling (bruttodriftsudgiften efter lovens § 32), kan omfatte et eventuelt overskud til den private leverandør.
 Det foreslås, at kommunalbestyrelsens tilskud til og forældrenes egenbetaling ved et barns optagelse i udliciterede daginstitutioner, på samme måde som for kommunale og selvejende daginstitutioner, beregnes på grundlag af bruttodriftsudgifterne ved driften af den enkelte daginstitution eller på grundlag af de gennemsnitlige bruttodriftsudgifter ved driften af daginstitutioner af samme type i kommunen.
 Det foreslås, at det er den enkelte kommunalbestyrelse, der beslutter, om det kommunale tilskud og forældrenes egenbetaling skal fastsættes som institutionstakster, dvs. på grundlag af de enkelte institutioners budgetter, eller som gennemsnitstakster på grundlag af de samlede budgetter for institutioner af samme type i kommunen.
Det foreslås således, at de gældende regler for beregning af forældrebetalingen dvs. opgørelsen af kommunens tilskud og forældrenes egenbetaling pr. barn til daginstitutioner under den kommunale forsyning ligeledes vil være gældende for udliciterede daginstitutioner.
Udliciterede daginstitutioner indgår i denne sammenhæng på lige vilkår med øvrige institutioner under den kommunale forsyning, jf. §§ 19, stk. 2 og 3, 52, stk. 2 og 3, samt 66, stk. 2 og 3.
4.2.2 Kommunens tilskud og forældrenes egenbetaling pr. barn til udliciterede fritidshjem i opholdskommunen Reglerne om tilskud og forældrebetaling i udliciterede fritidshjem følger samme principper som reglerne for tilskud og forældrebetaling i udliciterede daginstitutioner i opholdskommunen.
Opholdskommunens tilskud skal dog udgøre mindst 70 pct., og forældrenes egenbetaling højst 30 pct. af de budgetterede bruttodriftsudgifter pr. barn ved ophold i fritidshjem.
4.2.3 Kommunens tilskud og forældrenes egenbetaling til udliciterede klubtilbud m.v. i opholdskommunen Reglerne om tilskud og forældrebetaling i udliciterede klubtilbud m.v. følger samme principper som reglerne for tilskud og egenbetaling i udliciterede daginstitutioner i opholdskommunen.
Opholdskommunens tilskud til brug for klubtilbud skal dog mindst udgøre 80 pct. og forældrenes egenbetaling højst 20 pct. af de budgetterede bruttodriftsudgifter pr. barn, bortset fra forplejning, materiale og ejendomsudgifter, herunder husleje og vedligeholdelse.
5. Økonomiske og administrative konsekvenser for stat, kommuner og regioner Da forslaget indebærer, at det skal være frivilligt for kommunerne, om de vil udbyde driften af daginstitutioner, fritidshjem og klubtilbud m.v. vil eventuelle økonomiske og administrative konsekvenser ikke give anledning til regulering af bloktilskuddet.
Lovforslagets økonomiske konsekvenser for kommunerne er forhandlet med kommunerne.
6. Økonomiske og administrative konsekvenser for erhvervslivet Lovforslaget vurderes at få positive erhvervsøkonomiske konsekvenser for erhvervslivet, idet private leverandører via udlicitering får mulighed for at trække overskud ud af driften af daginstitutioner, fritidshjem og klubtilbud, der er en del af den kommunale forsyning.
7. Administrative konsekvenser for borgerne Lovforslaget vurderes ikke at have administrative konsekvenser for borgerne.
8. Miljømæssige konsekvenser Lovforslaget har ikke miljømæssige konsekvenser.
9. Forholdet til EU-retten Udbud af daginstitutioner, fritidshjem og klubtilbud m.v. er omfattet af tilbudslovens annonceringspligt.
Lovforslaget har desuden aspekter ift. udbudsdirektiverne.
Drift af daginstitutioner, fritidshjem og klubtilbud m.v. er karakteriseret som en bilag II B-ydelse i udbudsdirektivets forstand.
Derfor gælder annonceringspligten fortsat, selvom kontraktværdien overstiger tærskelværdierne for EU-udbud.
Direktivet gælder således sideløbende med annonceringspligten.
Derfor suppleres annonceringspligten med forpligtelser ift. direktivets krav til ikke-diskriminerende tekniske specifikationer i artikel 23 samt at bekendtgørelse om indgået kontrakt skal fremsendes til publikationskontoret i artikel 35, stk. 4.
10. Hørte organisationer Lovforslaget har været sendt i høring hos følgende organisationer og myndigheder m.v.: Børne- og Ungdomspædagogernes Landsforbund (BUPL), Børnerådet, Børne- og Kulturchefforeningen (BKF), Daginstitutionernes Lands Organisation (DLO), Det Centrale Handicapråd, Danske Handicaporganisationer (DH), FOA - Fag og Arbejde, Foreningen af Socialchefer i Danmark, Funktionærernes og Tjenestemændenes Fællesråd (FTF), Landsforeningen af forældre til børn i dagtilbud (FOLA), Socialpædagogernes Landsforbund (SL), Kommunernes Landsforening (KL), Dansk Erhverv (DE), Dansk Industri (DI).
Bemærkninger til lovforslagets enkelte bestemmelser Til § 1 Til nr. 1 Det foreslåede § 6, stk. 3, er nyt.
 Efter stk. 3 er lederen af en udliciteret daginstitution ansvarlig for den pædagogiske og administrative ledelse af tilbuddet.
 Lederen er ansvarlig over for den private leverandør af den udliciterede daginstitution herfor.
 Derudover er den private leverandør af den udliciterede daginstitution, gennem den indgåede aftale, ansvarlig over for kommunalbestyrelsen for, at institutionen lever op til de rammer for dagtilbud, som er fastsat af kommunalbestyrelsen.
Til nr. 2 Ændringen i stk. 1 fastsætter, at forældre med børn i udliciterede daginstitutioner har samme ret til at få oprettet en forældrebestyrelse, som forældre med børn i kommunale og selvejende daginstitutioner.
Til nr. 3 Med ændringerne i § 15, stk. 1, § 16 a, stk. 2 og 4, § 16 b, stk. 1, 2, 4 og 8, § 17, stk. 4, § 32, stk. 1, 2 og 4, § 32 a, stk. 1 og 3, fastsættes, at der gælder samme vilkår for udliciterede daginstitutioner som for kommunale og selvejende daginstitutioner.
 Ændringen i § 15, stk. 1, fastsætter, at forældrebestyrelsen i udliciterede daginstitutioner, ligesom forældrebestyrelsen i kommunale og selvejende daginstitutioner, har mulighed for at fravælge et sundt frokostmåltid efter lovens § 16 a, stk. 1.
 Ændringen i § 16 a, stk. 2, fastsætter, at kommunalbestyrelsen, ligesom for kommunale og selvejende daginstitutioner, kan beslutte, at frokost alle hverdage skal indgå som en del af dagtilbudsydelsen for alle børn i samme aldersgruppe i udliciterede daginstitutioner.
 Ændringen i § 16 a, stk. 4, fastsætter, at kommunalbestyrelsen, ligesom for kommunale og selvejende daginstitutioner, kan beslutte, at udliciterede daginstitutioner, som dagligt eller hovedsageligt anvender skoven eller lignende naturområder, som f.eks. strandområder eller andet naturområde, som grundlag for barnets ophold i daginstitutionen - f.eks. kaldet skovbørnehaver - ikke er omfattet af lovens § 16 a, stk. 1, om at alle børn i kommunale, selvejende og udliciterede daginstitutioner samt privatinstitutioner skal have et sundt frokostmåltid alle hverdage.
 Ændringen i § 16 b, stk. 1, fastsætter, at forældrebestyrelsen i udliciterede daginstitutioner kan beslutte at fravælge et sundt frokostmåltid efter lovens § 16 a, stk. 1, efter samme vilkår som gælder for kommunale og selvejende daginstitutioner.
 Ændringen i § 16 b, stk. 2, fastsætter, at i udliciterede daginstitutioner, ligesom kommunale og selvejende daginstitutioner, der består af flere enheder, kan et simpelt flertal af forældre med børn i den pågældende enhed fravælge et sundt frokostmåltid efter lovens § 16 a, stk. 1.
 Ændringen i § 16 b, stk. 4, fastsætter, at forældre med børn i udliciterede daginstitutioner, ligesom i kommunale og selvejende daginstitutioner, hvor kommunalbestyrelsen har besluttet, at der indgår et sundt frokostmåltid som en del af dagtilbudsydelsen, jf. lovens § 16 a, stk. 2, ikke kan fravælge frokostmåltidet efter reglerne i lovens § 16 b, stk. 1 og 2.
 Ændringen i § 16 b, stk. 8, fastsætter, at kommunalbestyrelsen kan beslutte, at forældrebestyrelsen eller forældrene i den enkelte enhed i udliciterede daginstitutioner, ligesom i kommunale og selvejende daginstitutioner, ikke kan fravælge et sundt frokostmåltid efter lovens § 16 b, stk. 1 og 2, hvis et sundt frokostmåltid ud fra en samlet vurdering af både sociale og sundhedsmæssige forhold vurderes at være særligt påkrævet for børnene i den pågældende daginstitution eller enhed.
 Ændringen i § 17, stk. 4, fastsætter, at kommunalbestyrelsen kan fastsætte rammer for forældrearrangerede frokost- og madordninger, som forældrene etablerer efter lovens § 17, stk. 1 og 3, i udliciterede daginstitutioner, på samme måde som i kommunale og selvejende daginstitutioner.
 Ændringen i § 32, stk. 1, fastsætter, at bruttodriftsudgifterne pr. barn ved ophold i udliciterede daginstitutioner er omfattet af de almindelige betalingsregler, jf. lovens § 32. Udliciterede daginstitutioner indgår derfor på samme vilkår som kommunale og selvejende daginstitutioner i opholdskommunen, i forhold til beregning af kommunalbestyrelsens tilskud og forældrebetalingen pr. barn.
 Ændringen i § 32, stk. 2, fastsætter, at kommunalbestyrelsens tilskud og forældrenes egenbetaling ved optagelse i udliciterede daginstitutioner, ligesom ved kommunale og selvejende daginstitutioner, fastsættes på grundlag af de budgetterede bruttodriftsudgifter for ophold i daginstitutioner, jf. lovens § 32, stk. 5, eksklusive udgifter til et sundt frokostmåltid og ejendomsudgifter  herunder husleje og vedligeholdelse.
Det følger af lovforslagets § 1, nr. 15, at de dele af de samlede udgifter til en dagtilbudsplads i udliciterede daginstitutioner, der indgår i grundlaget for beregning forældrenes egenbetaling (bruttodriftsudgiften efter lovens § 32), kan omfatte et eventuelt overskud til den private leverandør.
Den foreslåede ændring medfører dermed, at det bliver muligt for private leverandører af udliciterede daginstitutioner at trække et eventuelt overskud ud af driften.
 Ændringen i § 32, stk. 4, fastsætter, at når frokost indgår som en del af dagtilbudsydelsen i udliciterede daginstitutioner, indgår udgiften til frokosten, på samme måde som i kommunale og selvejende daginstitutioner, i grundlaget for beregningen af kommunens tilskud og forældrenes egenbetaling.
 Ændringen i § 32 a, stk. 1, fastsætter, at forældre med børn i udliciterede daginstitutioner, ligesom i kommunale og selvejende daginstitutioner, med et sundt frokostmåltid afholder udgiften til frokostmåltidet.
 Ændringen i § 32 a, stk. 3, fastsætter, at ved optagelse i udliciterede daginstitutioner med et sundt frokostmåltid, ligesom i kommunale og selvejende daginstitutioner med et sundt frokostmåltid, fastsættes forældrenes betaling efter lovens § 32 a, stk. 1, og kommunalbestyrelsens eventuelle tilskud efter lovens § 32 a, stk. 2, på grundlag af de budgetterede bruttodriftsudgifter til et sundt frokostmåltid efter lovens § 16 a, stk. 1, eksklusive ejendomsudgifter, herunder husleje og vedligeholdelse.
Til nr. 4 Med ændringerne i § 15, stk. 3, 2. pkt., § 26, stk. 2, § 27, stk. 2, § 35, stk. 2, og § 38, stk. 2, fastsættes, at der gælder samme vilkår for udliciterede daginstitutioner som for selvejende daginstitutioner.
 Ændringen i § 15, stk. 3, 2. pkt., fastsætter, at forældrebestyrelsen i udliciterede daginstitutioner, ligesom det gælder i selvejende daginstitutioner, ligeledes skal varetage sine opgaver inden for det i vedtægten fastsatte formål og idégrundlag.
Ændringen i § 26, stk. 2, fastsætter, at kommunalbestyrelsen kan beslutte helt eller delvist at delegere beføjelsen til at træffe afgørelse om optagelse af børn til udliciterede daginstitutioner, på samme måde som det gælder for selvejende daginstitutioner og private dagplejere.
I de tilfælde, hvor kompetencen er uddelegeret til udliciterede daginstitutioner, er kommunalbestyrelsen stadig forpligtet til at sikre, at der er et samlet overblik over udbuddet og efterspørgslen i kommunen, jf. lovens § 4, stk. 1.
 Ændringen i § 27, stk. 2, fastsætter, at udliciterede daginstitutioner med optagelseskompetence, efter samme regler som selvejende daginstitutioner og private dagplejere med optagelseskompetence, skal fastsætte og offentliggøre retningslinjer for optagelse i tilbuddene.
Ændringen i § 35, stk. 2, fastsætter, at administrationstilskuddet til selvejende daginstitutioner, svarer til det gennemsnitlige administrationstilskud pr. barn, som kommunalbestyrelsen giver til selvejende og udliciterede daginstitutioner i kommunen.
De nærmere regler for fastsættelsen af administrationstilskuddet er fastsat i dagtilbudsbekendtgørelsen.
 Ændringen i § 38, stk. 2, fastsætter, at administrationstilskuddet til privatinstitutioner svarer til det gennemsnitlige administrationstilskud pr. barn i samme aldersgruppe i de selvejende og udliciterede daginstitutioner i kommunen, i det omfang administrationen indebærer alle fem administrationsopgaver, løn, bogføring, budget og regnskab, revision samt personalejuridisk bistand.
 Det fastsættes således i Bekendtgørelse om pasningsgaranti, kommunens tilskud til brug for dag-, fritids- og klubtilbud og et sundt frokostmåltid, forældrenes egenbetaling og indhentelse af børneattester m.v., at der i forhold til beregning af administrationstilskud til privatinstitutioner kun vil indgå aftaler mellem kommunen og den udliciterede daginstitution, hvor den udliciterede institution varetager netop de fem administrative opgaver, der er omfattet af bekendtgørelsen (løn, bogføring, budget/regnskab, revision og personalejuridisk bistand).
Til nr. 5 Ændringen i stk. 3 er tilsvarende ændringen i lovforslagets nr. 4.
Til nr. 6 Med ændringerne i § 15, stk. 4 og 5, fastsættes, at der gælder samme vilkår for udliciterede daginstitutioner som for kommunale og selvejende daginstitutioner.
Ændringen i stk. 4 fastsætter, at forældrebestyrelsen i udliciterede daginstitutioner, ligesom forældrebestyrelsen i kommunale og selvejende daginstitutioner, har indstillingsret og ret til at deltage ved ansættelsen af lederen i institutionen.
Forældrebestyrelsens indstillingsret ved ansættelse af lederen i en udliciteret daginstitution er over for den private leverandør af den udliciterede institution.
Uanset forældrebestyrelsens indstillingsret har den private leverandør af den udliciterede daginstitution stadig det endelige ansvar for ansættelsen af lederen.
Ændringen i stk. 5 fastsætter, at forældrebestyrelsen i udliciterede daginstitutioner, ligesom forældrebestyrelsen i kommunale og selvejende daginstitutioner, har indstillingsret ved ansættelsen af personale i institutionen.
Forældrebestyrelsens indstillingsret ved ansættelse af personale i udliciterede daginstitutioner er over den private leverandør af den udliciterede institution.
Uanset forældrebestyrelsens indstillingsret har lederen af den udliciterede daginstitution stadig det endelige ansvar for ansættelsen af personale.
Til nr. 7 Det foreslåede § 16, stk. 3, er nyt.
Efter stk. 3 er den private leverandør af den udliciterede daginstitution ansvarlig for at udarbejde en vedtægt for styrelsen af institutionen.
Den private leverandør skal i den forbindelse indhente en udtalelse fra forældrebestyrelsen om vedtægten og ændringer i vedtægten.
Vedtægten skal godkendes af kommunalbestyrelsen som grundlag for aftalen med den pågældende institution.
Senere ændringer i vedtægten skal ligeledes godkendes af kommunalbestyrelsen.
Til nr. 8 Ændringen i stk. 1 fastsætter, at kommunalbestyrelsen er ansvarlig for, at alle børn i udliciterede daginstitutioner, ligesom børn i kommunale og selvejende daginstitutioner, skal have et sundt frokostmåltid alle hverdage med undtagelse af 5. juni (Grundlovsdag) og 24. december (juleaftensdag).
Til nr. 9 Ændringen i stk. 3 er alene en konsekvensændring, som følge af den foreslåede ændring i lovforslagets § 1, nr. 14, hvorefter privatinstitutioner etableres og drives efter lovens § 19, stk. 5.
Til nr. 10 Med ændringerne i § 17, stk. 1, 3 og 7, § 32, stk. 5, og § 32 a, stk. 4, fastsættes, at der gælder samme vilkår for udliciterede daginstitutioner som for kommunale og selvejende daginstitutioner.
 Ændringen i § 17, stk. 1, fastsætter, at forældrebestyrelsen eller forældrene i den enkelte enhed i udliciterede daginstitutioner, ligesom i kommunale og selvejende daginstitutioner, får mulighed for at etablere forældrearrangerede frokostordninger i de tilfælde, hvor forældrene har fravalgt et sundt frokostmåltid efter lovens § 16 b, stk. 1-3.
 Ændringen i § 17, stk. 3, fastsætter, at forældrebestyrelsen eller forældrene i den enkelte enhed i udliciterede daginstitutioner, ligesom i kommunale og selvejende daginstitutioner, har mulighed for at etablere en forældrearrangeret madordning for den kost, der ikke udgør frokostmåltidet.
 Ændringen i § 17, stk. 7, fastsætter, at det er de enkelte forældre med børn i udliciterede daginstitutioner, ligesom i kommunale og selvejende daginstitutioner, der beslutter, om de vil benytte den forældrearrangerede frokost- eller madordning og betale for ordningen.
 Ændringen i § 32, stk. 5, fastsætter, at kommunens tilskud og forældrenes egenbetaling ved optagelse i en kommunal, selvejende og udliciteret daginstitution kan opgøres enten på grundlag af de budgetterede bruttodriftsudgifter for den enkelte daginstitution eller på grundlag af de gennemsnitlige budgetterede bruttodriftsudgifter for daginstitutioner af samme type i kommunen.
 Ændringen i § 44, stk. 4, fastsætter, at forældrenes egenbetaling og et eventuelt kommunalt tilskud ved optagelse i udliciterede daginstitutioner med et sundt frokostmåltid, ligesom i kommunale og selvejende daginstitutioner med et sundt frokostmåltid, beregnes på grundlag af de budgetterede bruttodriftsudgifter til frokostmåltidet i den enkelte daginstitution eller på grundlag af den gennemsnitlige bruttodriftsudgift i daginstitutioner af samme type.
Til nr. 11 Ændringerne i § 17, stk. 6, og § 24, stk. 2, nr. 2, er alene konsekvensrettelser.
 Ændringen i § 17, stk. 6, er alene en konsekvensændring som følge af den foreslåede ændring i lovforslagets § 1, nr. 14, hvorefter privatinstitutioner etableres og drives efter lovens § 19, stk. 5.
 Ændringen i § 24, stk. 2, nr. 2, er alene en konsekvensændring som følge af den foreslåede ændring i lovforslagets § 1, nr. 14, hvorefter privatinstitutioner etableres og drives efter lovens § 19, stk. 5.
Til nr. 12 Ændringen i stk. 9 fastsætter, at der gælder samme vilkår for udliciterede daginstitutioner som for kommunale og selvejende daginstitutioner, således at kommunalbestyrelsen, når den har truffet afgørelse om at give et økonomisk fripladstilskud, behandlingsmæssigt fripladstilskud eller socialpædagogisk fripladstilskud efter § 43, stk. 2-4, tillige skal give forældre, som har valgt at være med i en forældrearrangeret frokostordning, et økonomisk fripladstilskud, behandlingsmæssigt fripladstilskud eller socialpædagogisk fripladstilskud til det forældrearrangerede frokostmåltid efter stk. 1 og 6. De nærmere regler er fastsat i dagtilbudsbekendtgørelsen.
Til nr. 13 Med ændringen i stk. 3 præciseres det, at når en daginstitution etableres og drives som en selvejende daginstitution efter § 19, stk. 3, så er det, uanset institutionens ejerskab, organiseringsform m.v., reglerne for selvejende daginstitutioner, der finder anvendelse.
Til nr. 14 Det foreslåede § 19, stk. 4, er nyt.
Med den foreslåede ændring skabes der selvstændig hjemmel til at private leverandører efter aftale med kommunalbestyrelsen kan etablere og drive udliciterede daginstitutioner  herunder trække et eventuelt overskud ud af driften.
Udliciterede daginstitutioner indgår i den kommunale forsyning, og kommunen anviser som udgangspunkt pladser i institutionen, jf. lovens § 27, stk. 2.
Kommunalbestyrelsen skal i forbindelse med indgåelse af aftale, bl.a. ud fra ligebehandlingshensyn i forhold til børn og forældre, stille de samme krav til udliciterede daginstitutioner, som den stiller til øvrige institutioner under den kommunale forsyning.
Dette kan f.eks. vedrøre normering, fysiske rammer, krav til uddannelsesmæssig baggrund hos det udførende personale m.v.
 Vedtægten for styrelsen af institutionen skal godkendes af kommunalbestyrelsen som grundlag for aftalen med den pågældende institution.
Udliciterede daginstitutioner er selvstændige juridiske enheder, der oprettes på et privatretligt grundlag.
Institutionerne drives på grundlag af en aftale mellem institutionen og kommunalbestyrelsen om de økonomiske og indholdsmæssige rammer for driften af institutionen.
Den private leverandør af den udliciterede daginstitution er gennem den indgåede aftale ansvarlig over for kommunalbestyrelsen for, at institutionen lever op til de rammer for dagtilbud, som er fastsat af kommunalbestyrelsen.
Den foreslåede ændring medfører, at det bliver muligt for private leverandører af udliciterede daginstitutioner at trække et eventuelt overskud ud af driften.
Det er således en følge af lovforslagets § 1, nr. 14, at de dele af de samlede udgifter til en dagtilbudsplads i udliciterede daginstitutioner, der indgår i grundlaget for beregning af forældrenes egenbetaling (bruttodriftsudgiften efter lovens § 32), kan omfatte et eventuelt overskud til den private leverandør.
 Det foreslås, at det i den indgåede aftale mellem kommunalbestyrelsen og den private leverandør om de økonomiske og indholdsmæssige rammer for driften af en udliciteret daginstitution, kan fremgå, såfremt det aftales mellem parterne, at kommunalbestyrelsen afholder udgifter til f.eks. administration eller bygningsrelaterede udgifter, jf. lovens § 98, stk. 2.
 Der stilles ikke krav til, hvilke juridiske personer eller enheder, der kan etablere og drive udliciterede daginstitutioner, da dette følger af anden lovgivning.
Når en daginstitution etableres som udliciteret daginstitution efter § 19, stk. 4, er det, uanset institutionens ejerskab, organiseringsform m.v., reglerne for udliciterede daginstitutioner, der finder anvendelse.
Det betyder, at i tilfælde hvor en institution, der f.eks. i vedtægterne er defineret som en selvejende institution, etableres som en udliciteret daginstitution efter § 19, stk. 4, vil denne institution være omfattet af reglerne for udliciterede daginstitutioner.
Til nr. 15 Med ændringen i stk. 4, som herefter bliver stk. 5, præciseres det, at når en daginstitution etableres som privatinstitution efter § 19, stk. 5, så er det, uanset institutionens ejerskab, organiseringsform m.v., reglerne for privatinstitutioner, der finder anvendelse.
Det betyder, at når en institution, der f.eks. i vedtægterne er defineret som en selvejende institution, etableres som en privatinstitution efter § 19, stk. 5, vil institutionen være omfattet af reglerne for privatinstitutioner.
Til nr. 16 Med ændringerne i § 23, stk. 2 og 3, § 26, stk. 1, § 27, stk. 1, § 28, stk. 1 og 3, § 29, stk. 1 og 3, § 31, stk. 1, § 36, stk. 2, § 41, stk. 1, § 80, stk. 1, § 82, stk. 1, § 86, stk. 1, og § 88, stk. 1, fastsættes, at der gælder samme vilkår for udliciterede daginstitutioner som for kommunale og selvejende daginstitutioner.
 Ændringen i § 23, stk. 2, fastsætter, at kommunalbestyrelsen, ud over de allerede gældende regler, kan opfylde sin forpligtelse til at tilbyde forældre pasningsgaranti i dagtilbud ved at anvise plads i en udliciteret daginstitution.
 Ændringen i § 23, stk. 3, fastsætter, at udliciterede daginstitutioner indgår i den vifte at alderssvarende dagtilbud, som kommunalbestyrelsen, som led i pasningsgarantien, har pligt til at anvise alle børn i aldersgruppen fra 26 uger og indtil skolestart plads i.
 Ændringen i § 26, stk. 1, fastsætter, at kommunalbestyrelsen, på samme måde som i kommunale og selvejende daginstitutioner, har ansvaret for og kompetencen til at træffe afgørelse om optagelse i udliciterede daginstitutioner.
 Ændringen i § 27, stk. 1, fastsætter, at kommunalbestyrelsen, ligesom for kommunale og selvejende daginstitutioner, skal fastsætte retningslinjer for optagelse af børn i udliciterede daginstitutioner.
Ændringen i § 28, stk. 1, fastsætter, at alle børn har ret til at blive optaget i en udliciteret daginstitution i en anden kommune end opholdskommunen fra det tidspunkt, hvor forældrene efter opholdskommunens retningslinjer har fået tilsagn om et tilskud fra opholdskommunen til brug for dagtilbud.
Der gælder således i denne sammenhæng samme vilkår for udliciterede daginstitutioner som for kommunale og selvejende daginstitutioner samt kommunal og privat dagpleje.
 Ændringen i § 28, stk. 3, fastsætter, at alle børn i forbindelse med flytning har ret til at bevare en plads i en udliciteret daginstitution, ligesom det er tilfældet i kommunale og selvejende daginstitutioner samt kommunal og privat dagpleje.
 Ændringen i § 29, stk. 1, fastsætter, at kommunalbestyrelsen, ligesom det er tilfældet i kommunale og selvejende daginstitutioner samt kommunal og privat dagpleje, ikke kan opsige børn fra en udliciteret daginstitution, medmindre kommunalbestyrelsen tilbyder barnet et andet tilsvarende dagtilbud eller et andet relevant tilbud.
 Ændringen i § 29, stk. 3, fastsætter, at kommunalbestyrelsen, ligesom det er tilfældet for kommunale og selvejende daginstitutioner samt kommunal og privat dagpleje, skal fastsætte og offentliggøre retningslinjer for udmeldelse af udliciterede daginstitutioner.
 Ændringen i § 31, stk. 1, fastsætter, at kommunalbestyrelsen i opholdskommunen skal give forældre et tilskud til brug for udliciterede daginstitutioner i opholdskommunen, ligesom det er tilfældet for kommunale og selvejende daginstitutioner samt den kommunale dagpleje i opholdskommunen.
 Ændringen i § 36, stk. 2, fastsætter, udgifterne til udliciterede daginstitutioner, ligesom øvrige alderssvarende tilbud i opholdskommunen, indgår i beregningen af driftstilskuddet til privatinstitutioner.
 Ændringen i § 41, stk. 1, fastsætter, at opholdskommunen, ligesom det er tilfældet for kommunale og selvejende daginstitutioner, skal give et tilskud til pr. barn, der optages i en udliciteret daginstitution i en anden kommune.
 Ændringen i § 80, stk. 1, fastsætter, at kommunalbestyrelsen skal give forældre med børn i alderen 24 uger og indtil skolestart mulighed for at få et økonomisk tilskud til privat pasning i stedet for en plads i et dagtilbud efter lovens §§ 19 og 21  herunder i udliciterede daginstitutioner.
 Ændringen i § 82, stk. 1, fastsætter, at kommunalbestyrelsens tilskud kan gives fra det tidspunkt, hvor barnet efter kommunalbestyrelsens retningslinjer kan få anvist en plads i en kommunal, selvejende og uliciteret daginstitution samt kommunal og privat dagpleje, og aftalen mellem forældrene og den private pasningsordning er godkendt.
 Ændringen i § 86, stk. 1, fastsætter, at kommunalbestyrelsen kan give forældre med børn i alderen 24 uger og indtil skolestart mulighed for at vælge et økonomisk tilskud til pasning af egne børn i stedet for en plads i et dagtilbud efter lovens §§ 19 og 21  herunder i udliciterede daginstitutioner.
 Ændringen i § 88, stk. 1, fastsætter, at kommunalbestyrelsens tilskud kan gives fra det tidspunkt, hvor barnet tilbydes en plads i en kommunal, selvejende og uliciteret daginstitution eller kommunal og privat dagpleje.
Til nr. 17 Ændringen i stk. 2 fastsætter, at bygningstilskuddet til privatinstitutioner, skal fastsættes, så det svarer til de gennemsnitlige ejendomsrelaterede udgifter pr. barn i samme aldersgruppe i de selvejende og udliciterede daginstitutioner i opholdskommunen.
Begrebet bygningstilskud i relation til selvejende daginstitutioner fjernes samtidig fra loven og erstattes af ovenstående begreb - ejendomsrelaterede udgifter.
Der er ikke tale om en indholdsmæssig ændring, men en præcisering af, hvilke udgifter der indgår i beregningsgrundlaget for bygningstilskud til privatinstitutioner.
I Bekendtgørelse om pasningsgaranti, kommunens tilskud til brug for dag-, fritids- og klubtilbud og et sundt frokostmåltid, forældrenes egenbetaling og indhentelse af børneattester m.v. vil blive fastsat, at der vil indgå ejendomsrelaterede udgifter til udliciterede daginstitutioner, når den private leverandør af den udliciterede daginstitution og kommunalbestyrelsen via den indgåede aftale har aftalt finansiering fra kommunen af de ejendomsrelaterede udgifter.
I opgørelsen af bygningstilskuddet pr. barn til privatinstitutioner skal dermed ikke indgå børn i udliciterede daginstitutioner, hvor kommunen ejer bygningerne, og står for f.eks. den del af vedligeholdelsesudgifterne, der ikke indgår i grundlaget for forældrebetalingen efter § 32, stk. 2.
 Det vil ligeledes i bekendtgørelsen blive tydeliggjort, at de ejendomsrelaterede udgifter for selvejende og udliciterede institutioner, der skal indgå i beregningsgrundlaget for bygningstilskuddet til privatinstitutioner, består af de ejendomsrelaterede udgifter, der ikke kan indregnes i grundlaget for beregning af forældrebetalingen efter lovens § 32, stk. 2.
Til nr. 18 Med ændringerne i § 48, stk. 1, og § 58, stk. 1, fastsættes, at der gælder samme vilkår for udliciterede fritidshjem som for kommunale og selvejende fritidshjem.
 Ændringen i § 48, stk. 1, fastsætter, at forældre med børn i udliciterede fritidshjem har samme ret til at få oprettet en forældrebestyrelse, som forældre med børn i kommunale og selvejende fritidshjem.
 Ændringen i § 58, stk. 1, fastsætter, at kommunalbestyrelsens tilskud og forældrenes egenbetaling pr. barn i et kommunalt, selvejende eller udliciteret fritidshjem beregnes på baggrund af de budgetterede bruttodriftsudgifter for det enkelte fritidshjem eller på baggrund af de gennemsnitlige budgetterede bruttodriftsudgifter for fritidshjem af samme type i kommunen.
Til nr. 19 Med ændringerne i § 49, stk. 2, § 53, stk. 2, § 54, stk. 2, og § 59, stk. 2, fastsættes, at der gælder samme vilkår for udliciterede fritidshjem som for selvejende fritidshjem.
 Ændringen i § 49, stk. 2, fastsætter, at forældrebestyrelsen i udliciterede fritidshjem, ligesom det gælder i selvejende fritidshjem, ligeledes skal varetage sine opgaver inden for det i vedtægten fastsatte formål og idégrundlag.
 Ændringen i § 53, stk. 2, fastsætter, at kommunalbestyrelsen, ligesom for selvejende fritidshjem, kan beslutte helt eller delvist at delegere beføjelsen til at træffe afgørelse om optagelse af børn til det udliciterede fritidshjem. Ændringen i stk. 2 svarer i hovedtræk til ændringen i lovforslagets § 1, nr. 4, og der henvises endvidere til bemærkningerne hertil.
 Ændringen i § 54, stk. 2, fastsætter, at udliciterede fritidshjem med optagelseskompetence, ligesom selvejende fritidshjem med optagelseskompetence, skal fastsætte og offentliggøre retningslinjer for optagelse i fritidshjemmene.
 Ændringen i § 59, stk. 2, fastsætter, at administrationstilskuddet til selvejende fritidshjem svarer til det gennemsnitlige administrationstilskud pr. barn, som kommunalbestyrelsen giver til selvejende og udliciterede fritidshjem i kommunen.
 Ændringerne i bestemmelsen, herunder fastsættelse af regler på bekendtgørelsesniveau, svarer i hovedtræk til lovforslagets § 1, nr. 4, og der henvises til bemærkningerne hertil.
Til nr. 20 Ændringen i stk. 2 er tilsvarende ændringen i lovforslagets § 1, nr. 19.
Til nr. 21 Med ændringerne i § 49, stk. 4 og 5, fastsættes, at der gælder samme vilkår for udliciterede fritidshjem som for kommunale og selvejende fritidshjem.
 Ændringen i stk. 3 fastsætter, at forældrebestyrelsen i udliciterede fritidshjem, ligesom forældrebestyrelsen i kommunale og selvejende fritidshjem, har indstillingsret og ret til at deltage ved ansættelsen af lederen i institutionen. Ændringen i stk. 3 svarer i hovedtræk til ændringen i lovforslagets § 1, nr. 6, og der henvises endvidere til bemærkningerne hertil.
 Ændringen i stk. 4 fastsætter, at forældrebestyrelsen i udliciterede fritidshjem, ligesom forældrebestyrelsen i kommunale og selvejende fritidshjem, har indstillingsret ved ansættelsen af personale i institutionen. Ændringen i stk. 4 svarer i hovedtræk til ændringen i lovforslagets § 1, nr. 7, og der henvises endvidere til bemærkningerne hertil.
Til nr. 22 Det foreslåede § 50, stk. 3, er nyt.
Efter stk. 3 er den private leverandør af det udliciterede fritidshjem ansvarlig for at udarbejde en vedtægt for styrelsen af institutionen.
Den private leverandør skal i den forbindelse indhente en udtalelse fra forældrebestyrelsen om vedtægten og ændringer i vedtægten.
Vedtægten skal godkendes af kommunalbestyrelsen som grundlag for aftalen med den pågældende institution.
Til nr. 23 Med ændringerne i § 51, stk. 1, § 53, stk. 1, § 54, stk. 1, § 55, stk. 1 og 3, § 56, stk. 1 og 3, § 57, stk. 1, og § 61, stk. 1, fastsættes, at der gælder samme vilkår for udliciterede fritidshjem som for kommunale og selvejende fritidshjem.
Ændringen i § 51, stk. 1, fastsætter, at kommunalbestyrelsen, ligesom i kommunale og selvejende fritidshjem, kan beslutte, at give mulighed for madordninger i udliciterede fritidshjem.
Kommunalbestyrelsen fastsætter de overordnede rammer for madordningen.
 Ændringen i § 53, stk. 1, fastsætter, at kommunalbestyrelsen, ligesom for kommunale og selvejende fritidshjem, har ansvaret for og kompetencen til at træffe afgørelse om optagelse i udliciterede fritidshjem.
 Ændringen i § 54, stk. 1, fastsætter, at kommunalbestyrelsen, ligesom for kommunale og selvejende fritidshjem, skal fastsætte retningslinjer for optagelse af børn i udliciterede fritidshjem.
Ændringen i § 55, stk. 1, fastsætter, at alle børn har ret til at blive optaget i et udliciteret fritidshjem i en anden kommune fra det tidspunkt, hvor forældrene efter opholdskommunens retningslinjer har fået tilsagn om et tilskud fra opholdskommunen til brug for fritidshjem.
Der gælder således i denne sammenhæng samme vilkår for udliciterede fritidshjem som for kommunale og selvejende fritidshjem.
 Ændringen i § 55, stk. 3, fastsætter, at alle børn i forbindelse med flytning har ret til at bevare en plads i et udliciteret fritidshjem, ligesom det er tilfældet i kommunale og selvejende fritidshjem.
 Ændringen i § 56, stk. 1, fastsætter, at kommunalbestyrelsen, ligesom det er tilfældet i kommunale og selvejende fritidshjem, ikke kan opsige børn fra et udliciteret fritidshjem, medmindre kommunalbestyrelsen tilbyder barnet et andet tilsvarende tilbud eller et andet relevant tilbud.
 Ændringen i § 56, stk. 3, fastsætter, at kommunalbestyrelsen, ligesom for kommunale og selvejende fritidshjem, skal fastsætte og offentliggøre retningslinjer for udmeldelse af udliciterede fritidshjem.
 Ændringen i § 57, stk. 1, fastsætter, at opholdskommunen skal give forældre et tilskud pr. barn til brug for udliciterede fritidshjem i opholdskommunen, ligesom det er tilfældet for kommunale og selvejende fritidshjem i opholdskommunen.
Det følger således, at bruttodriftsudgifterne pr. barn ved ophold i udliciterede fritidshjem er omfattet af de almindelige betalingsregler.
Udliciterede fritidshjem indgår derfor på samme vilkår som kommunale og selvejende fritidshjem i opholdskommunen, i forhold til beregning af kommunalbestyrelsens tilskud og forældrebetalingen pr. barn.
Ændringen i § 61, stk. 1, fastsætter, at kommunalbestyrelsen i opholdskommunen skal give et tilskud til pr. barn, der optages i et udliciteret fritidshjem i en anden kommune, hvis opholdskommunen har fritidshjem til aldersgruppen, eller hvis forældrene i forbindelse med flytning ønsker at bevare en plads i en anden kommune.
Der gælder således i denne sammenhæng samme vilkår for udliciterede fritidshjem som for kommunale og selvejende fritidshjem.
Til nr. 24 Ændringen i stk. 6 fastsætter, at kommunalbestyrelsen, ligesom i kommunale, selvejende og private fritidshjem, kan beslutte at give et tilskud til forældrearrangerede madordninger i udliciterede fritidshjem under hensyn til forældrenes økonomiske forhold.
Til nr. 25 Med ændringen i stk. 3 præciseres det, at når et fritidshjem etableres som selvejende fritidshjem efter § 52, stk. 3, så er det, uanset fritidshjemmets ejerskab, organiseringsform m.v., reglerne for selvejende fritidshjem, der finder anvendelse.
Til nr. 26 Det foreslåede § 52, stk. 4, er nyt.
Med ændringen foreslås det, at der skabes selvstændig hjemmel til etablering og drift af udliciterede fritidshjem.
Med ændringen bliver det således muligt for private leverandører at drive udliciterede fritidshjem efter aftale med kommunalbestyrelsen.
 Ændringen svarer i hovedtræk til ændringen i forslagets § 1, nr. 14, og der henvises til bemærkningerne hertil.
Til nr. 27 Med ændringen i stk. 4, som herefter bliver stk. 5, præciseres det, at når et fritidshjem etableres som privat fritidshjem efter § 52, stk. 5, så er det, uanset fritidshjemmets ejerskab, organiseringsform m.v., reglerne for private fritidshjem, der finder anvendelse.
Det betyder, at når et fritidshjem, der f.eks. i vedtægterne er defineret som et selvejende fritidshjem, etableres som et privat fritidshjem efter § 52, stk. 5, vil fritidshjemmet være omfattet af reglerne for private fritidshjem.
Til nr. 28 Med ændringen sker der en ensretning i lovens overskrifter om tilskud til dagtilbud, fritidshjem og klubtilbud m.v. i opholdskommunen.
Til nr. 29 Med ændringen i stk. 3 præciseres det, at når et klubtilbud etableres som selvejende klubtilbud efter § 66, stk. 3, så er det, uanset klubtilbuddets ejerskab, organiseringsform m.v., reglerne for selvejende klubtilbud, der finder anvendelse.
Til nr. 30 Det foreslåede § 66, stk. 4, er nyt.
Med ændringen foreslås det, at der skabes selvstændig hjemmel til etablering og drift af udliciterede klubtilbud m.v.
Med ændringen bliver det således muligt for private leverandører at drive udliciterede klubtilbud m.v. efter aftale med kommunalbestyrelsen.
 Den foreslåede ændring svarer i hovedtræk til ændringen i forslagets § 1, nr. 14, og der henvises til bemærkningerne hertil.
Til nr. 31 Med ændringen i stk. 4, som herefter bliver stk. 5, præciseres det, at når et klubtilbud etableres som privat klubtilbud efter § 66, stk. 5, så er det, uanset klubtilbuddets ejerskab, organiseringsform m.v., reglerne for private klubtilbud, der finder anvendelse.
Det betyder, at når et klubtilbud, der f.eks. i vedtægterne er defineret som et selvejende klubtilbud, etableres som et privat klubtilbud efter § 66, stk. 5, vil tilbuddet være omfattet af reglerne for private klubtilbud.
Til nr. 32 Med ændringen i § 67, stk. 1, § 68, stk. 1, § 69, stk. 1 og 3, og § 74, stk. 1, fastsættes, at der gælder samme vilkår for udliciterede klubtilbud som for kommunale, selvejende og private klubtilbud.
 Ændringen i § 67, stk. 1, fastsætter, at det er kommunalbestyrelsen, der, ligesom i kommunale, selvejende og private klubtilbud m.v., træffer afgørelse om optagelse udliciterede klubtilbud m.v.
 Ændringen i § 68, stk. 1, fastsætter, at kommunalbestyrelsen, ligesom for kommunale, selvejende og private klubtilbud m.v., skal fastsætte retningslinjer for optagelse af større børn og unge i udliciterede klubtilbud m.v.
Ændringen i § 69, stk. 1, fastsætter, at alle større børn og unge har ret til at blive optaget i et udliciteret klubtilbud m.v. i en anden kommune end opholdskommunen fra det tidspunkt, hvor forældrene efter opholdskommunens retningslinjer har fået tilsagn om et tilskud til brug for dagtilbud.
Der gælder således i denne sammenhæng samme vilkår for udliciterede klubtilbud m.v. som for kommunale, selvejende og private klubtilbud m.v.
Ændringen i § 69, stk. 3, fastsætter, at alle større børn og unge i forbindelse med flytning har ret til at bevare en plads i et udliciteret klubtilbud m.v.
Der gælder således i denne sammenhæng samme vilkår for udliciterede klubtilbud m.v. som for kommunale, selvejende og private klubtilbud m.v.
Ændringen i § 74, stk. 1, fastsætter, at kommunalbestyrelsen i opholdskommunen skal give et tilskud til pr. barn, der optages i et udliciteret klubtilbud m.v. i en anden kommune, hvis opholdskommunen har klubtilbud m.v. som tilbud til aldersgruppen, eller hvis forældrene i forbindelse med flytning ønsker at bevare en plads i et klubtilbud m.v. i en anden kommune.
Der gælder således i denne sammenhæng samme vilkår for udliciterede klubtilbud m.v. som for kommunale, selvejende og private klubtilbud m.v.
Til nr. 33 Med ændringen i § 67, stk. 2, og § 70, stk. 3, fastsættes, at der gælder samme vilkår for udliciterede klubtilbud som for selvejende og private klubtilbud.
 Ændringen i § 67, stk. 2, fastsætter, at kommunalbestyrelsen, ligesom for selvejende og private klubtilbud m.v., kan beslutte helt eller delvist at delegere beføjelsen til at træffe afgørelse om optagelse af større børn og unge til udliciterede klubtilbud m.v.
 Ændringen i § 70, stk. 3, fastsætter, at kommunalbestyrelsen, ligesom for selvejende og private klubtilbud m.v., kan beslutte, at udliciterede klubtilbud m.v. selv kan træffe afgørelse om udmeldelse af klubtilbuddet.
Til nr. 34 Ændringen i stk. 2 fastsætter, at udliciterede klubtilbud m.v. med optagelseskompetence, ligesom selvejende og private klubtilbud m.v. med optagelseskompetence, skal fastsætte og offentliggøre retningslinjer for optagelse i tilbuddene.
Til nr. 35 Ændringen i stk. 5 fastsætter, at udliciterede klubtilbud m.v. med udmeldelseskompetence, ligesom selvejende og private klubtilbud m.v. med udmeldelseskompetence, skal fastsætte og offentliggøre retningslinjer for udmeldelse af større børn og unge i tilbuddet.
Til nr. 36 Ændringen i stk. 1 fastsætter, at opholdskommunen skal give forældre et tilskud pr. barn til brug for udliciterede klubtilbud m.v. i opholdskommunen, ligesom det er tilfældet for kommunale og selvejende klubtilbud m.v. i opholdskommunen.
Det følger således, at bruttodriftsudgifterne pr. barn ved ophold i udliciterede klubtilbud er omfattet af de almindelige betalingsregler.
Udliciterede klubtilbud indgår derfor på samme vilkår som kommunale og selvejende klubtilbud i opholdskommunen i forhold til beregning af kommunalbestyrelsens tilskud og forældrebetalingen pr. barn.
Til nr. 37 Ændringen i stk. 1 fastsætter, at kommunalbestyrelsens tilskud og forældrenes egenbetaling pr. barn ved optagelse i et kommunalt, selvejende og udliciteret klubtilbud m.v. kan opgøres enten på grundlag af de budgetterede bruttodriftsudgifter for det enkelte klubtilbud m.v. eller på grundlag af de gennemsnitlige budgetterede bruttodriftsudgifter for klubtilbud m.v. af samme type i kommunen.
Til nr. 38 Ændringerne i § 92, stk. 1, og § 94, stk. 1, er alene konsekvensrettelser.
 Ændringen i § 92, stk. 1, er alene en konsekvensændring som følge af de foreslåede ændringer i lovforslagets § 1, nr. 14 og 26, hvorefter privatinstitutioner og private fritidshjem etableres og drives efter lovens §§ 19, stk. 5, og 52, stk. 5.
 Ændringen i § 94, stk. 1, er alene en konsekvensændring som følge af de foreslåede ændringer i lovforslagets § 1, nr. 14 og 26, hvorefter privatinstitutioner og private fritidshjem etableres og drives efter lovens §§ 19, stk. 5, og 52, stk. 5.
Til § 2 Det foreslås, at loven træder i kraft den 1. august 2011.
 Det indebærer, at kommunerne fra den 1. august 2011 kan indgå aftale med udliciterede daginstitutioner, fritidshjem og klubtilbud m.v., hvorefter den private leverandør vil have mulighed for at trække et eventuelt overskud ud af driften.
