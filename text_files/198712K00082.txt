Nr LSF 82 Forslag til Lov om ændring af lov om valutaforhold m.fl. love (Overførsel  

 af beføjelser til Industri- og Handelsstyrelsen) Fremsat af industriministeren (Nils Wilhjelm) den 18. november 1987 Vedtaget ved tredjebehandling den 18. december 1987 LOV nr 855 af 23/12/1987 § 1 I lov om valutaforhold m.v., jf. lovbekendtgørelse nr. 83 af 21.
 februar 1986, foretages følgende ændringer:
 1. § 9 affattes således:
»§ 9. Henlægger industriministeren sine beføjelser efter loven til Industri- og Handelsstyrelsen, kan ministeren fastsætte regler om klageadgangen, herunder at klager ikke kan indbringes for højere administrativ myndighed.«.
2. § 10 og § 11 ophæves. § 2 I lov nr. 109 af 28. marts 1984 om anvendelsen af visse af De europæiske Fællesskabers retsakter om ind- og udførsel af varer foretages følgende ændringer:
 Efter § 2 indsættes:
»§ 2 a.
Henlægger industriministeren sine beføjelser efter loven til Industri- og Handelsstyrelsen, kan ministeren fastsætte regler om klageadgangen, herunder at klager ikke kan indbringes for højere administrativ myndighed.«.
§ 3 I lov om teknologisk service, jf. lovbekendtgørelse nr. 30 af 28.
 januar 1986, foretages følgende ændringer:
1. I § 3, stk. 4, ændres »Teknologistyrelsen« til:  

 »Industri- og Handelsstyrelsen«.
 2. § 8, stk. 2, affattes således:
»Stk. 2. Industriministeren kan fastsætte, at Industri- og Handelsstyrelsen træffer afgørelse i sagerne, og vedkommende fagminister kan fastsætte, at udvalget træffer afgørelse i sagerne.
Industriministeren og vedkommende fagminister kan fastsætte regler om adgang til at klage over afgørelserne, herunder om, at afgørelserne ikke kan indbringes for højere administrativ myndighed.«.
3. I § 9, stk. 1, ændres »Industriministeriet« til:  

 »Industri- og Handelsstyrelsen«. § 4 I lov om statstilskud til produktudvikling, jf. lovbekendtgørelse nr.
 540 af 18. august 1987, foretages følgende ændringer:
1. Overalt i loven ændres »Teknologistyrelsen« til:  

 »Industri- og Handelsstyrelsen«.
 2. I § 6 indsættes som nyt stykke:
»Stk. 2. Industri- og Handelsstyrelsens afgørelser efter stk. 1 kan ikke indbringes for højere administrativ myndighed.«.
 Stk. 2 og 3 bliver herefter stk. 3 og 4.
§ 5 I lov nr. 173 af 28. april 1982 om mål og vægt (metrologi) foretages følgende ændringer:
1. Overalt i loven ændres »Teknologistyrelsen« og »teknologistyrelsen« til: »Industri- og  

 Handelsstyrelsen«.
 2. Efter § 20 indsættes:
»§ 20 a.
Henlægger industriministeren sine beføjelser efter loven til Industri- og Handelsstyrelsen, kan ministeren fastsætte regler om klageadgangen, herunder at klager ikke kan indbringes for højere administrativ myndighed.«.
§ 6 I lov om Statens Tekniske Prøvenævn, jf. lovbekendtgørelse nr. 40 af 4. februar 1986, foretages følgende ændring:
 § 9 affattes således:
»§ 9. Industri- og Handelsstyrelsen fungerer som sekretariat for Nævnet.«. § 7 I lov nr. 565 af 1. december 1976 om garantier til finansieringsinstitutter for virksomheder inden for håndværket og den mindre industri, handelen, vognmandserhvervet og andre serviceerhverv foretages følgende ændring:
 Efter § 5 indsættes:
»§ 5 a.
Henlægger industriministeren sine beføjelser efter loven til Industri- og Handelsstyrelsen, kan ministeren fastsætte regler om klageadgangen, herunder at klager ikke kan indbringes for højere administrativ myndighed.«.
§ 8 Loven træder i kraft den 1. januar 1988.
BEMÆRKNINGER TIL LOVFORSLAGET Almindelige bemækninger 1. Som resultat af Industriministeriets analyse- og strukturprojekt er bl.a. etableret Industri- og Handelsstyrelsen med virkning fra den 1. januar 1988. Denne styrelse er dannet af Teknologistyrelsen, Industriministeriets Licenskontor og Direktoratet for Egnsudvikling, således at styrelsen får en afdeling i Silkeborg.
Endvidere har man overført eksportfremmeordningen fra Sekretariatet for Danmarks Erhvervsfond.
Hovedbegrundelsen for denne sammenlægning har været ønsket om at skabe en funktionelt sammenhængende administrativ enhed.
Herigennem kan styrelsen virke med til at fremme erhvervenes teknologiske udvikling og konkurrenceevne.
Samtidig kan styrelsen bistå erhvervene ved markedsføring på eksportmarkederne.
Endvidere vil styrelsen få et samlet overblik over erhvervenes finansiering.
Som konsekvens af denne sammenlægning indeholder lovforslaget forslag til ændring af navnene Teknologistyrelsen og Industriministeriets Licenskontor til Industri- og Handelsstyrelsen.
2. Sigtet med oprettelsen af styrelsen har desuden været at skabe en større, selvbærende institution, som selvstændigt er i stand til at forestå en større del af sagsbehandlingen inden for de områder, som styrelsen sagligt dækker.
Dette betyder, at styrelsen, udover at varetage den sagsbehandling, der hidtil har været udført af de pågældende institutioner, skal medvirke i det departementale arbejde med særlig fagkundskab på de enkelte sagsområder.
Det er derfor yderligere besluttet at tilføre styrelsen en række sagsområder og opgaver, der hidtil alene eller hovedsaglig er blevet varetaget af departementet.
Principperne for arbejdsdelingen mellem departementet og styrelsen er afstukket, men det er ikke muligt at foretage en konkret overførsel af opgaver en gang for alle på grund af de stadige skift i kravene og opgavernes indhold.
Endvidere må de indhøstede erfaringer, der følger af overførslen af arbejdsopgaver, berettige en justering af, på hvilket niveau opgavevaretagelsen mest hensigtsmæssigt vil kunne ske.
Derfor er det tanken, at ministeren, hvor det findes administrativt forsvarligt, overfører opgavevaretagelsen og det dertil knyttede ansvar til Industri- og Handelsstyrelsen.
3. I tilknytning til analyse- og strukturprojektet har man samtidig gennemgået rekurs- og ankesagsbehandlingen på ministerområdet med det formål for øje, at styrelsernes afgørelser, hvor det er retssikkerhedsmæssigt forsvarligt, skal være administrativt endelige.
På denne baggrund indeholder forslaget samtidig en bemyndigelse for industriministeren til nærmere at fastsætte regler om, i de tilfælde hvor afgørelser træffes af Industri- og Handelsstyrelsen som følge af overflytningen af opgaver, at disse skal være administrativt endelige.
Afskæring af administrativ anke berører ikke adgangen til at indbringe afgørelsen for domstolene.
4. I ændringsforslag til finansloven for 1988 er der redegjort for de budgetmæssige spørgsmål vedrørende strukturomlægningen.
Bemærkninger til forslagets enkelte bestemmelser Til § 1 Til nr. 1 Forslaget skal ses på baggrund af intentionerne i Industriministeriets analyse- og strukturprojekt, hvor opgaverne i Industriministeriets Licenskontor fremtidigt skal varetages af Industri- og Handelsstyrelsen.
Der sker ingen ændringer i den opgavevaretagelse, der hidtil er forestået af Licenskontoret.
Samtidig går forslaget ud på en øget delegation af industriministerens beføjelser til Industri- og Handelsstyrelsen, herunder gennem fastsættelse af en mulighed for ministeren til at gøre styrelsens afgørelser endelige.
Til nr. 2 Med forslaget ophæves valutaankenævnet.
Nævnet har haft til formål i efterkrigstiden som følge af varemanglen at behandle klager over vareforsyning m.v.
Valutaankenævnet har senest behandlet en klagesag i 1967. Der synes derfor ikke længere at være behov herfor.
Til §§ 2, 5 og 7 Forslaget skal ses på baggrund af intentionerne i Industriministeriets analyse- og strukturprojekt, der bygger på en øget delegation til de under Industriministeriet hørende styrelser.
Til § 3 Lovforslaget indebærer ingen realitetsændring i forhold til i dag, da industriministeren allerede administrativt har delegeret sin beslutningskompetence til Teknologistyrelsen.
Til §§ 4 og 6 Forslagene er en konsekvens af, at Teknologistyrelsen har skiftet navn og nu hedder Industri- og Handelsstyrelsen.
