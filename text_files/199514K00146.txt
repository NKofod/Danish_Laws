Nr BTL 146 Betænkning over Forslag til lov om ændring af lov om beskyttelse mod  

 elektromagnetiske forstyrrelser   

 Nr L 146 1995-96, 1. samling Afgivet af Trafikudvalget Afgivet: 19960202 Udvalget har behandlet lovforslaget i en række møder og har herunder stillet spørgsmål til forskningsministeren, som denne har besvaret skriftligt.
Nogle af udvalgets spørgsmål til forskningsministeren og ministerens svar herpå er optrykt som bilag til betænkningen.
 Endvidere har udvalget modtaget en skriftlig henvendelse fra  

 Handelskammeret.
 Herefter indstiller et flertal (udvalget med undtagelse af  

 Enhedslistens medlem) lovforslaget til vedtagelse uændret.
En del af flertallet (Venstres, Det Konservative Folkepartis og Dansk  

 Folkepartis medlemmer af udvalget) støtter alene lovforslagets vedtagelse nu  

 for at få etableret et lovmæssigt grundlag for det salg af ikke-CE-mærkede  

 varer i 1996, som efter den gældende lovgivning ellers ikke ville være  

 tilladt.
Samme del af flertallet skal imidlertid beklage, at det ikke gennem  

 udvalgets spørgsmål er lykkedes at få ministeren til fuldt ud at afklare en  

 række tvivlsspørgsmål og stille alle aktører på markedet lige med hensyn til  

 afvikling af lagre, der ikke er CE-mærkede, men som i øvrigt opfylder de  

 betingelser, der lægges til grund for de øvrige EU-lande.
Der lægges ved  

 tilslutningen til lovforslaget afgørende vægt på ministerens løfter i svaret  

 på spørgsmål 1 om, hvordan begrebet grossist m.v. agtes defineret og i svaret  

 på spørgsmål 13 om at fortolke begrebet »klar til brug-varer« så  

 bredt, at erhvervslivet her i landet ikke stilles ringere end i andre  

 EU-lande, og at udviklingen i de andre EU-lande i den forbindelse vil blive  

 fulgt nøje.
Et mindretal (Enhedslistens medlem af udvalget) indstiller  

 lovforslaget til forkastelse ved 3. behandling.
Det er ganske  

 urimeligt, at en lovgivning, der er vedtaget i Danmark, skal sættes ud af  

 kraft, fordi andre lande ikke har samme lovgivning.
Mindretallet finder det  

 fornuftigt, at der er en lov, som forhindrer, at der i Danmark sælges  

 apparater, som kan forstyrre andre apparater med elektromagnetisk stråling.  

 Desværre lugter dette lovforslag langt væk af, at der findes en hemmelig  

 protokol i ministerrådets mødereferat.
Dette fremgår imidlertid ikke af  

 lovforslagets bemærkninger.
Mindretallet vil i øvrigt gerne fremhæve, at  

 Enhedslisten er af den opfattelse, at såfremt der findes en hemmelig  

 protokol, som er årsag til, at den danske regering ikke har fundet sin  

 stilling tilstrækkelig stærk til at sikre fastholdelsen af dansk lovgivning,  

 betragter mindretallet dette lovforslag som værende i strid med  

 ministeransvarlighedsloven eller måske endda grundloven.
Helge Mortensen (S) nfmd.
Poul Andersen (S) Børge Bakholt (S) Søren  

 Hansen (S) Tove Lindbo Larsen (S) Tommy Dinesen (SF) Vibeke Peschardt (RV)  

 Jette Gottlieb (EL) Arne Melchior (CD) fmd.
Svend Heiselberg (V) Jens  

 Løgstrup Madsen (V) Helge Sander (V) Erik Jacobsen (V) Kaj Ikast (KF) Brian  

 Mikkelsen (KF) Stefan G.
Rasmussen (KF) Ole Donner (DF) Fremskridtspartiet  

 havde ikke medlemmer i udvalget.
Bilag Nogle af udvalgets spørgsmål til forskningsministeren og ministerens svar  

 herpå Spørgsmål nr. 1:
»Vil ministeren præcisere begrebet grossist, som det forekommer i  

 lovforslaget og bemærkningerne, på en sådan måde, at det bliver klart, at der  

 er tale om grossistfunktionen, og at man derved har taget højde for de  

 forskellige typer af aktører, der udfører denne funktion i de relevante  

 distributionskæder?» Svar:
Indledningsvis skønnes det hensigtsmæssigt at præcisere indholdet af de  

 væsentligste begreber, som vedrører lovforslaget.
Definitionerne baserer sig  

 hovedsagelig på Europa-Kommissionens »Vejledning i anvendelse af de  

 direktiver om teknisk EF-harmonisering, der er udarbejdet på grundlag af  

 bestemmelserne i den nye metode og den globale metode« og  

 Europa-Kommissionens notat om »Taking into service of apparatus already  

 on the market«.
 a) Ifølge EMC-direktivet og den danske EMC-lov må der ikke markedsføres og  

 ibrugtages ikke-CE-mærkede varer efter den 31. december 1995, hvor  

 overgangsperioden udløb.
 b) Kun ikke-CE-mærkede varer, der senest denne dato er både markedsført og  

 ibrugtaget, kan altså lovligt sælges og bruges.
c) Begrebet markedsføring er defineret på den måde, at en vare er  

 markedsført, når den har forladt producenten.
I den konkrete sag har  

 Kommissionen præciseret markedsføringsbegrebet til, at varerne skal have  

 været fysisk til stede hos grossister eller detailhandlere inden udløbet af  

 overgangsperioden for at kunne betragtes som markedsført.
d) Begrebet ibrugtagning defineres generelt på den måde, at en vare tages  

 i brug, når den første gang anvendes.
Imidlertid har man, for så vidt angår  

 varer, der betegnes som »klar til brug«, indset, at  

 ibrugtagningstidspunktet ikke vil kunne fastslås, og derfor har man defineret  

 ibrugtagningstidspunktet for sådanne varer som værende det samme som  

 markedsføringstidspunktet.
e) »Klar til brug-varer« er varer, som kan tages i anvendelse  

 uden montering eller installation, der kræver specialuddannet arbejdskraft.  

 Det afgørende vil være, om en vare normalt kan tages i anvendelse uden  

 bistand fra specialuddannet arbejdskraft.
Hvis det er tilfældet, er det uden  

 betydning om den enkelte bruger alligevel vælger at anvende bistand.
f) Begreberne »grossist« og »detailhandler« skal  

 forstås bredt.
Den afgørende skillelinje går mellem  

 »producent/fabrikant« på den ene side og andre led i salgskæden på  

 den anden, uanset hvilken betegnelse disse andre led har.
g) Som udgangspunkt er det producenten/fabrikanten, der skal sørge for  

 CE-mærkningen.
Det betyder, at hvis der er tale om ikke-CE-mærkede varer fra  

 en producent/fabrikant, som har hjemsted i et EU/EØS-land, skal disse varer  

 for at kunne sælges i 1996 blot have været fysisk til stede hos et andet led  

 i salgskæden - uanset betegnelsen - end producenten/fabrikanten.
Hvis der  

 derimod er tale om ikke-CE-mærkede varer fra en producent/fabrikant med  

 hjemsted i et tredjeland (dvs. et land uden for EU/EØS-området), er det  

 afgørende spørgsmål, hvem der har ansvaret for, at varerne opfylder kravene  

 til CE-mærkning.
Hvis dette ansvar ligger hos importøren, betragtes denne  

 importør som producent/fabrikant, og de ikke-CE-mærkede varer, der den  

 31/12-95 lå på denne importørs lager, kan altså ikke sælges.
Hvis derimod  

 tredje-landsproducenten/-fabrikanten har etableret sig med en repræsentant i  

 EU, som har ansvaret for, at varerne opfylder kravene til CE-mærkning, kan  

 importørens varelager pr. 31/12-95 godt sælges, idet importøren i denne  

 situation ikke betragtes som producent/fabrikant.
h) I nogle tilfælde vil en producent/fabrikant sælge direkte til  

 forbrugerne uden anvendelse af mellemliggende salgsled.
I denne situation vil  

 betingelsen for, at ikke-CE-mærkede varer kan sælges, være, at salgsdelen af  

 en sådan producent/fabrikants virksomhed er klart adskilt fra den øvrige  

 virksomhed, og at det kan dokumenteres, at de varer, der ønskes solgt, den  

 31/12-1995 fysisk befandt sig i salgsdelen af virksomheden.
 Med henvisning til punkterne f, g og h skulle det hermed være præciseret,  

 at betegnelsen »grossist« og »detailhandler« omfatter  

 samtlige de distributionsled, der ligger efter producent/fabrikant, dog med  

 det særlige forbehold, der gælder for importører af varer fra tredjelande,  

 som selv har ansvaret for, at varerne opfylder kravene til CE-mærkning.
 Spørgsmål nr. 13:
»Vil ministeren i fortsættelse af specielt svaret på spørgsmål 10,  

 jf. bilag 8, med tolkningen af »klar til brug-varer« og  

 installation, give en vurdering af de problemer, denne tolkning ifølge flere  

 høringssvar bl.a. fra Telestyrelsen vil give?» Svar:
Det forhold, at det kun er de ikke-CE-mærkede varer, som er klar til brug,  

 der vil kunne sælges efter den 1. januar 1996, medfører desværre nok et  

 problem for nogle grossister og detailhandlere.
Men EMC-direktivet udelukker,  

 at der efter denne dato kan markedsføres eller ibrugtages varer, der ikke er  

 CE-mærkede.
Hvis der efter den 1. januar 1996 lovligt skal sælges  

 ikke-CE-mærkede varer, skal de altså inden denne dato både være  

 markedsført og ibrugtaget - og dette krav opfyldes kun af »klar  

 til brug-varer«.
Med henblik på at få en vurdering af, hvor stort dette problem i praksis  

 er, har jeg anmodet de relevante organisationer om en udtalelse.
For  

 nærværende er der modtaget svar fra: Dansk Handel & Service,  

 Handelskammeret, Brancheorganisationen for forbrugerelektronik og  

 Telestyrelsen.
Svarene vedlægges til orientering.
Det fremgår heraf, at der ikke synes at være nogen klar opfattelse af  

 problemets omfang.
Med hensyn til den juridiske fortolkning, der fremgår af  

 Handelskammerets svar, kan det oplyses, at både Forskningsministeriet og  

 Justitsministeriet har en anden opfattelse, nemlig den der fremgår af  

 ovenstående indledende afsnit.
 Som det fremgår af mit svar på spørgsmål nr. 10 (L 146 - bilag 7), findes  

 der ikke en entydig definition på begrebet »klar til brug-varer«.  

 Jeg er indstillet på, at begrebet skal fortolkes bredt, således at  

 erhvervslivet her i landet ikke stilles ringere end i andre EU-lande.  

 Telestyrelsen vil derfor blive anmodet om nøje at følge, hvordan de andre  

 EU-lande definerer begrebet »klar til brug-varer«, således at den  

 danske praksis i videst muligt omfang ikke afviger herfra.
 Endelig vil jeg for god ordens skyld gøre opmærksom på § 1, stk. 4, i  

 bekendtgørelse nr. 796 af 5. december 1991 om markedsføring m.v. af  

 elektriske apparater og om elektromagnetiske forstyrrelser, hvori det hedder:  

 »Reservedele, supplerende udstyr og andre elektriske og elektroniske  

 dele er ikke omfattet af bekendtgørelsen, medmindre det drejer sig om  

 apparater, der kan bruges uafhængigt.« Der er ingen planer om at ændre  

 på dette, og derfor vil en del af de problemer med manglende CE-mærkning, der  

 især er fremført af edb-branchen, formentlig ikke være reelle problemer.
