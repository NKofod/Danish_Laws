 TV-Avisen benyttede i et indslag den 20. februar 1988 fra kl. 19.36  

 til kl. 19.38 et skamferet israelsk flag som baggrundsgrafik.
Radionævnet udtalte, at det efter straffelovens § 110 e er strafbart  

 offentligt at forhåne en fremmed nations flag.
Radionævnet fandt det herefter  

 utilstedeligt, at TV-Avisen i det pågældende indslag havde anvendt det  

 skamferede israelske flag.
Radionævnet pålagde Danmarks Radio i den første  

 kl. 19.30-TV-Avis efter kendelsens modtagelse at give meddelelse om  

 Radionævnets udtalelse.
Ved skrivelse af 21. februar 1988 til Danmarks Radio klagede Dansk  

 Zionistforbund over, at TV-Avisen i et indslag den 20. februar 1988 fra kl.  

 19.36 til kl. 19.38 havde benyttet et skamferet israelsk flag som  

 baggrundsgrafik.
Den blå-hvide flagdug var afrevet i yderste højre side og  

 gennemhullet af skudsalver, således at hullerne i flaget strakte sig fra  

 nederste venstre hjørne til øverste højre hjørne.
Forbundet anså det for  

 anstødeligt og ærekrænkende at vise et lands flag, således som det blev gjort  

 i den pågældende udsendelse.
 Programdirektøren i TV besvarede ved skrivelse af 9. marts 1988 klagen  

 således:
»Anvendelsen af »et skamferet israelsk flag« skete i  

 forbindelse med et indslag om det israelske militærs indsats mod  

 demonstrerende palæstinensere blandt andet på Vestbredden.
Her vistes blandt  

 andet endnu engang billeder af en ung palæstinenser, som blev pryglet -  

 billeder, som har været med til at vække omverdenens opmærksomhed og ført til  

 voldsom international kritik af Israel.
På den baggrund finder jeg ikke den  

 grafiske vignet »anstødelig og ærekrænkende«, men vi må tage til  

 efterretning, at vignetten utilsigtet har kunnet opfattes som en kommentar i  

 sagen.
Denne omstændighed vil indgå i de overvejelser, vi har om generelt at  

 indskrænke anvendelsen af flag som symboler mest muligt.
Heri ligger dog ikke  

 et tilsagn om, at »flag fra alle nationer skal og bør fremtone uplettet  

 i nyhedsudsendelserne«, men i de tilfælde, hvor flag indgår i en  

 grafiske kombination vil det ske med varsomhed.' Ved skrivelse af 20. marts 1988 påklagede Dansk Zionistforbund  

 programdirektørens svar til Generaldirektøren for Danmarks Radio Generaldirektøren svarede ved skrivelse af 14. april 1988, at han ikke  

 havde noget at føje til Programdirektørens svar af 9. marts 1988, idet han  

 havde bemærket sig, at TV-Aktualitetsafdelingen havde generelle overvejelser  

 om at indskrænke anvendelsen af flag som symboler mest muligt og ville udvise  

 varsomhed, hvor flag indgår i en grafisk kombination Ved skrivelse af 17. maj 1988 påklagede Dansk Zionistforbund  

 Generaldirektørens svar til Radionævnet.
 Generaldirektøren har ikke haft noget at tilføje til korrespondancen i  

 sagen.
 Radionævnet skal udtale:
 Efter straffelovens § 110e straffes blandt andet den, der offentligt  

 forhåner en fremmed nations flag.
 Radionævnet finder det herefter utilstedeligt, at TV-Avisen i et indslag  

 den 20. februar 1988 om det israelske militærs indsats mod demonstrerende  

 palæstinensere blandt andet på Vestbredden har anvendt et skamferet israelsk  

 flag, der var afrevet i yderste højre side og gennemhullet af skudsalver fra  

 nederste venstre hjørne til øverste højre hjørne, som baggrundsgrafik.
 Radionævnet pålægger herved i medfør af § 18, stk. 2, i loven om radio- og  

 fjernsynsvirksomhed Danmarks Radio i den første kl. 19.30-TV-Avis efter denne  

 kendelses modtagelse at give meddelelse om indholdet af den udtalelse,  

 Radionævnet har afgivet i de to foranstående afsnit.
