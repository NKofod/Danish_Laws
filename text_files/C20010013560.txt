Vejledning om de sociale myndigheders  

 anvendelse af frie grundskoler med kostafdeling til børn og unge, der  

 skal anbringes uden for hjemmet (kostskoler) Den foreliggende vejledning er et  

 supplement til Socialministeriets vejledning om særlig støtte  

 til børn og unge.
 Der har vist sig at være behov for nærmere  

 vejledning med hensyn til en beskrivelse af kostskoletilbudene, hvilke typer  

 af problemer hos børn og unge, som skolerne er egnet til at tage sig  

 af og om indholdet af den generelle godkendelse, som skal foretages af  

 amtskommunen, forinden en anbringelse kan finde sted.
Eleverne Der kan være mange forskellige grunde til at et barn  

 bliver kostskoleelev.
Et gennemgående kendetegn er dog, at der er tale  

 om børn, hvis hjem og forældre i en kortere eller længere  

 periode ikke er i stand til at have barnet boende hjemme.
Det kan der igen  

 være flere grunde til.
For en hel del børn gælder det, at de ikke  

 har kunnet trives i deres hjem eller skole, og at det efterhånden har  

 taget til i et sådant omfang, at barnets udvikling på et vist  

 tidspunkt kan være truet.
I de fleste tilfælde er  

 forældrene i stand til at erkende denne situation og derfor positive  

 over for, at barnet eller den unge får ophold uden for hjemmet.
Kostskolen er i mange tilfælde det tilbud, som  

 forældrene kan acceptere, og som de kan samarbejde med  de sociale  

 myndigheder om.
Man må i den forbindelse være opmærksom  

 på, at skolerne generelt er vant til at håndtere børn og  

 unge, hvis personlige fremtræden og sociale funktionsevne kan variere  

 betydeligt.
Lovgrundlaget Lov om social service, jf. lovbekendtgørelse nr. 944 af 16. oktober  

 2000 Efter lov om social service, § 40, stk. 1, kan  

 kommunen træffe beslutning om foranstaltninger efter stk. 2, når  

 det må anses for at være af væsentlig betydning af hensyn  

 til et barns eller en ungs særlige behov for støtte.  

 Beslutningen træffes med samtykke fra forældremyndighedens  

 indehaver, jf. dog § 42. En beslutning efter stk. 2 nr. 11, kræver  

 tillige samtykke fra den unge, der er fyldt 15 år.
Efter servicelovens § 40, stk. 2, kan  

 kommunalbestyrelsen beslutte 1) - - 10)	at yde økonomisk støtte til ophold på kost-  

 eller efterskole, når forældremyndighedsindehaveren ikke selv har  

 midler dertil, og 11)	at anbringe barnet eller den unge uden for hjemmet, på en  

 døgninstitution, i en plejefamilie eller på  andet godkendt  

 opholdssted, som må anses for egnet til at imødekomme barnets  

 eller den unges særlige behov, jf. §§ 49 og 51.
For at kunne yde støtte efter den sociale  

 lovgivning til et kost- eller efterskoleophold skal kriteriet i § 40,  

 stk. 1 være opfyldt, det vil sige, at barnet eller den unge skal have  

 behov for særlig støtte.
De økonomiske forhold hos de  

 biologiske forældre eller prisen for et kostskoleophold er altså  

 ikke i sig selv et tilstrækkeligt grundlag for, at en foranstaltning  

 sættes i værk med en delvis eller fuldstændig  

 økonomisk støtte fra de sociale myndigheders side.
§ 40, stk. 2, nr. 10 i lov om social service Bestemmelsen i § 40, stk. 2, nr. 10 giver mulighed  

 for at yde hjælp til dækning af forældrenes udgifter ved  

 barnets eller den unges kost/ efterskoleophold uden, at der skal ske en  

 egentlig anbringelse af barnet eller den unge uden for hjemmet.
Bestemmelsen  

 vil kunne anvendes i en række tilfælde, hvor barnet eller den  

 unge har et særligt behov for støtte, jf. § 40, stk. 1, men  

 hvor barnets/den unges problemer er mindre alvorlige end det, der danner  

 grundlag for en anbringelse uden for hjemmet.
Der stilles ikke i lovgivningen krav om, at der skal  

 foreligge en generel godkendelse.
Det er derfor kommunen, der konkret  

 må vurdere, om man finder, at det givne skoletilbud kan opfylde de  

 behov, der er hos barnet eller den unge for støtte.
§ 40, stk. 2, nr. 11 i lov om social service Der vil fortsat være tilfælde, hvor der er  

 behov for, at et ophold på en kost- eller efterskole sker som led i en  

 anbringelse uden for hjemmet efter § 40, stk. 2, nr. 11.  

 Afgrænsningen må bero på, om der er behov for den  

 opfølgning og hertil hørende beslutningskompetence for  

 kommunen, som følger af en afgørelse om anbringelse.
 Bestemmelserne er udtryk for et ønske om at  

 forbeholde anbringelsesbegrebet for de situationer, hvor der er behov for de  

 kommunale forpligtelser, som følger af en anbringelse.
Lov om friskoler og private grundskoler m.v., jf.  

 lovbekendtgørelse nr. 529 af 6. juni 2001 Efter § 2, stk. 4 kan en fri grundskole, der modtager  

 tilskud i henhold til lov om friskoler og private grundskoler m.v., omfatte  

 en kostafdeling for 6.-10. klassetrin.
For så vidt angår kostafdelinger indeholder  

 loven derudover alene bestemmelser om tilskud, herunder betingelser for at  

 modtage tilskud til kostafdelingen.
En skole skal fx have mindst 18  

 årskostelever for at modtage tilskud til kostafdelingen.
Finansiering af frie grundskoler med kostafdeling.  

 (kostskoler) Staten yder et generelt driftstilskud til de frie  

 grundskoler ud fra antal årselever ved skolerne.
Størrelsen  

 på tilskuddet pr. årselev til den enkelte skole afhænger af  

 skolens størrelse målt ved antal elever, elevernes  

 aldersfordeling og lærernes fordeling på løntrin.
Staten yder tilskud til kostafdelinger ud fra antal  

 årskostelever og et tilskud pr. årskostelev.
Tilskuddet pr  

 årskostelev fastsættes på finansloven.
Lovgivningen om frie grundskoler overlader det til skolens  

 bestyrelse at fastsætte størrelsen af skolepenge og anden  

 betaling i forbindelse med skolegangen.
En fri grundskole skal have andre  

 indtægter end statstilskuddene.
Det er en forudsætning for  

 tilskud, at skolen ved elevbetaling eller på anden måde  

 tilvejebringer en rimelig egendækning af skolens driftsudgifter.
 Efter friskolelovens § 23 kan skolekommunen eller  

 elevens bopælskommune yde forskellige tilskud, bl.a. til nedbringelse  

 af skolepenge, herunder til nedbringelse af betaling for ophold på en  

 kostafdeling.
 Lovgivningen indeholder ingen bestemmelser, der giver  

 undervisningsministeren beføjelse til at fastsætte nærmere  

 regler om betaling af skolepenge, herunder om et maksimalt beløb.
Tilsyn efter loven om frie grundskoler Tilsyn med en fri grundskoles almindelige virksomhed,  

 herunder med at undervisningen står mål med, hvad der  

 almindeligvis kræves i folkeskolen, påhviler forældrene til  

 børn i skolen.
Forældrekredsen vælger desuden en person  

 til at føre tilsyn med elevernes standpunkt i dansk, regning/matematik  

 og engelsk, eller anmoder kommunalbestyrelsen om at føre dette tilsyn.  

 Kommunen og Undervisningsministeriet skal orienteres om, hvem der er valgt  

 til tilsynsførende.
Hvis forældrekredsen ikke vælger en  

 tilsynsførende, varetages tilsynet af kommunalbestyrelsen.
Der  

 henvises til § 9 i lov om frie grundskoler.
 Efter lovens § 9 a, kan en fri grundskole med  

 kostafdeling anmode undervisningsministeren om, at denne fører tilsyn  

 med kostafdelingen.
Tilsyn efter retssikkerhedsloven og serviceloven Det er i §§ 16 og 39 i retssikkerhedsloven bestemt,  

 at kommunalbestyrelsen og amtsrådet har pligt til at føre tilsyn  

 med, hvordan de kommunale eller amtskommunale opgaver løses.
Det er  

 gældende praksis, der er formuleret som en lovregel.
I  

 bemærkningerne til lovforslaget er det fremhævet, at pligten til  

 at føre tilsyn også gælder for hjælp, som  

 udføres af andre end ansatte i kommunen eller amtskommunen.
Tilsynet  

 omfatter både indholdet af tilbudene og den måde, opgaverne  

 udføres på.
 Den kommune, hvori kost- eller efterskolen ligger har en  

 forpligtelse til at føre tilsyn med de forhold, hvorunder børn  

 og unge i kommunen lever, jf. servicelovens § 6. Tilsynspligten efter  

 § 6 er fortrinsvis af generel karakter og omfatter alle forhold, der har  

 betydning for børns og unges livsbetingelser i lokalområdet.
 Den konkrete tilsynsforpligtelse vedrørende barnet  

 eller den unge påhviler den kommune, hvor indehaveren af  

 forældremyndigheden bor.
 Amtskommunen har en generel/almindelig tilsynsforpligtelse  

 vedrørende kost/efterskolens godkendte pladser til anbragte  

 børn.
Amtskommunens generelle godkendelse af pladser til  

 anbringelse Forinden en kommune kan anbringe et barn eller en ung  

 på en kostskole, jf. servicelovens § 40, stk. 2, nr. 11, skal der  

 foreligge en generel godkendelse af pladser på skolen til anbragte  

 elever.
 Godkendelsen angår således alene pladser til  

 anbragte børn og unge efter servicelovens § 40, stk. 2, nr.  

 11.
 Amtskommunens godkendelse sker på grundlag af en  

 anmodning fra kostskolen, indeholdende en redegørelse om skolens  

 tilbud generelt, herunder det samlede elevtal samt det antal pladser, der  

 ønskes godkendt til anbragte børn og unge, hvilke  

 aldersgrupper, der kan modtages, prisen for tilbudet, samt særlige  

 karakteristika hos de børn og unge, som stedet mener at kunne modtage  

 som led i en anbringelse.
Prisen pr. plads for anbragte elever og for ikke anbragte  

 elever på kost- og efterskoler må som udgangspunkt være den  

 samme.
Når en kommune beslutter at anbringe en ung på en kost-  

 eller efterskole, er det fordi der er tale om et skoletilbud, som principielt  

 retter sig til alle børn og unge, og som børn og unge, der skal  

 anbringes uden for hjemmet, kan have gavn af.
Den unge kan have behov for særlige ydelser  

 både i forbindelse med opholdet og undervisningen.
Udgiften kan i visse  

 tilfælde afholdes af kost- eller efterskolen efter aftale med den  

 anbringende kommune, som dækker udgifterne efter dokumentation i det  

 enkelte tilfælde.
Skolens muligheder for at kunne være et positivt  

 anbringelsessted for visse børn og unge, er som udgangspunkt, at en  

 kostskole ikke er et socialpædagogisk opholdssted, men netop en skole,  

 hvor undervisning er det væsentligste virkemiddel.
Denne undervisning  

 må derfor kombineret med det pædagogiske arbejde uden for  

 skoletiden, have en sådan karakter, at alle elever får de bedste  

 muligheder for at udvikle deres faglige, sociale og personlige  

 potentialer.
 I overvejelserne vedrørende en godkendelse kan  

 følgende inddrages:
 -	De sociale problemer hos den målgruppe, som skolen mener at  

 kunne modtage sammenholdt med det tilbud, som skolen har.
 -	Om skolen er udstyret med personale, undervisningsfaciliteter,  

 fritidstilbud, boforhold etc. der sikrer, at der kan optages et antal elever  

 med sociale funktionsvanskeligheder.
 -	Om skolen evt. over en årrække har haft gode  

 undervisningsmæssige og personlighedsmæssige resultater med  

 anbragte elever (bortvisning bør her betragtes som et dårligt  

 resultat, medmindre skolen kan dokumentere, at bortvisningen har været  

 velbegrundet, og skolens procedurer og samarbejde med myndigheder i den  

 forbindelse er tilfredsstillende).
 -	Om skolen evner at inddrage forældrene og ikke mindst at  

 etablere samarbejde med de forældre, hvis børn og unge er  

 anbragte uden for hjemmet.
 -	Om skolen har et godt og konstruktivt forhold til de anbringende  

 kommuner, herunder den oprindelige skole, pædagogisk-psykologiske  

 rådgivning og den sociale forvaltning.
 -	Om indholdet af tilbudet og pris står i et rimeligt forhold til  

 hinanden.
Amtskommunens beslutning om en generel godkendelse af  

 pladser til anbragte børn og unge beror herefter på en samlet  

 vurdering af tilbudet set i forhold til tyngden af de problemer hos de  

 børn og unge, skolen mener at kunne modtage.
Der er tale om en konkret  

 vurdering, hvor det ikke på forhånd kan fastsættes, hvor  

 stort antallet af godkendte pladser for anbragte elever kan være set i  

 forhold til skolens samtlige  pladser.
Det kan derfor ikke udelukkes, at  

 samtlige pladser på skolen efter en konkret vurdering ville kunne  

 godkendes til at kunne modtage anbragte børn og unge.
 Amtskommunen skal være opmærksom på, at  

 der ikke godkendes flere pladser på skolerne, end disse ønsker  

 rent faktisk at bruge til anbragte børn og unge.
 For de skoler, hvor der allerede er anbragt et stort antal  

 anbragte børn og unge, og hvor der ikke for fremtiden kan godkendes et  

 så stort antal pladser, må det konkret aftales med skolerne, at  

 antallet nedbringes over en rimelig periode i takt med elevernes naturlige  

 afgang fra skolen.
Socialministeriet, den 21. juni 2001 Henrik Dam Kristensen /Kirsten á Rogvi Bilag 1 Vejledning om de sociale myndigheders  

 anvendelse af frie grundskoler med kostafdeling til børn og unge, der  

 skal anbringes uden for hjemmet (kostskoler) (Samtlige amter og kommuner m.fl.) Som et supplement til Socialministeriets vejledning om  

 særlig støtte til børn og unge har Socialministeriet i  

 samarbejde med Undervisningsministeriet udarbejdet en vejledning  

 vedrørende de sociale myndigheders anvendelse af frie grundskoler med  

 kostafdeling til børn og unge, der skal anbringes uden for  

 hjemmet.
 Foruden en beskrivelse af de bestemmelser, der  

 udgør anbringelsesgrundlaget indeholder vejledningen tillige en  

 beskrivelse af  skolernes finansieringsgrundlag samt de relevante  

 godkendelses- og tilsynsbestemmelser.
 Der er tale om et kompliceret samspil af regler, som  

 henhører henholdsvis under Socialministeriet og  

 Undervisningsministeriet, hvorfor formålet med denne supplerende  

 vejledning bl.a. er i et samlet papir at beskrive sammenhængen mellem  

 disse regler.
Afslutningsvis kan det oplyses, at Socialministeriet (i  

 samarbejde med Undervisningsministeriet) snarest iværksætter en  

 undersøgelse af kost- og efterskoler som anbringelsessteder for  

 børn og unge.
Resultatet af denne undersøgelse vil bidrage til  

 at tilpasse indsatsen i forhold til de behov, som findes hos den  

 pågældende gruppe af børn og unge, som er omfattet af  

 undersøgelsen.
