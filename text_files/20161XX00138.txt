Skriftlig fremsættelse (9. november 2016) Justitsministeren (Søren Pind):
 Herved tillader jeg mig for Folketinget at fremsætte:
Forslag til lov om ændring af retsplejelov for Grønland og kriminallov for Grønland (Telefonforkyndelse, magtanvendelse i grønlandske anstalter samt tilhold, opholdsforbud og bortvisning m.v.) (Lovforslag nr.
L 72) I den danske retsplejelov er der skabt mulighed for at foretage telefonisk forkyndelse af processuelle meddelelser i civile sager og straffesager.
Grønlands Landsstyre, Grønlands Domstole og Politimesteren i Grønland har alle fremsat ønske om, at der indføres tilsvarende regler om telefonforkyndelse i Grønland.
 Det er Justitsministeriets opfattelse, at de hensyn, der lå til grund for indførelsen af regler om telefonforkyndelse i Danmark, i vidt omfang er identiske med de hensyn, der gør sig gældende i forhold til Grønland, og det foreslås derfor i lovforslaget at indføre tilsvarende regler i den grønlandske retsplejelov.
 Det er Justitsministeriets forventning, at der hermed skabes et mere effektivt forkyndelsessystem, som kan nedbringe antallet af omberammelser og udsatte retsmøder.
 Det er fastsat i kriminalloven, hvornår der kan anvendes magt over for de indsatte i de grønlandske anstalter, og hvilke magtmidler der kan anvendes i den forbindelse.
Rådet for Grønlands Retsvæsen har anbefalet, at der gives ansatte ved de grønlandske anstalter mulighed for at anvende peberspray og skjold over for de indsatte.
Det foreslås på den baggrund i udkastet til lovforslag at skabe hjemmel hertil i kriminalloven.
 Det er Justitsministeriets forventning, at anvendelsen af peberspray i grønlandske anstalter vil have samme præventive effekt, som den har haft i danske fængsler, hvorved yderligere magtanvendelse kan undgås.
 Endelig foreslås det at foretage ændringer af kriminalloven, der hænger sammen med en samtidig ikraftsættelse for Grønland ved kongelig anordning af lov om tilhold, opholdsforbud og bortvisning.
Det bemærkes, at Grønlands Selvstyre endnu ikke har afgivet udtalelse om lovforslaget, men det forventes, at den foreligger snarest.
Det er derfor aftalt med selvstyret, at lovforslaget kan fremsættes uden at afvente udtalelsen.
 Så snart udtalelsen foreligger, vil den  sammen med Justitsministeriets bemærkninger hertil  blive oversendt til Folketinget.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
