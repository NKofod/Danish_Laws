 Som bekendt er vigepligtsreglerne i færdselsloven ændret ved l. 270  

 26.6.1975, der medførte en ny affattelse af § 37, stk. 1 og 2. Med gyldighed  

 fra 1.5.1977 indeholdes de tilsvarende vigepligtsregler i § 26 i l. 287  

 10.6.1976.
1.1. Efter den praksis, der gjaldt forud for lovændringen, medførte  

 udkørsel på hovedvej, der resulterede i sammenstød med en trafikant på  

 hovedvejen eller i øvrigt i forvoldelse af færdselsuheld, frakendelse, selvom  

 det i bevismæssig henseende måtte lægges til grund, at sidevejstrafikanten  

 var standset op inden udkørslen og havde set sig for til begge sider.
Hvis  

 færdselssituationen havde været særligt kompliceret, skete dog ikke  

 frakendelse.
 Udkørsel fra en mindre betydende vej på en åbenbart mere betydende vej,  

 der resulterede i sammenstød eller forvoldelse af færdselsuheld, medførte  

 derimod ikke frakendelse, når sidevejstrafikanten var standset op ved  

 indmundingslinien og havde set sig for inden fremkørslen eller havde nedsat  

 farten så betydeligt, at han havde haft tilstrækkelig lejlighed til at  

 iagttage trafik ad den krydsende vej og sikker mulighed for at bringe vognen  

 til standsning i tilstrækkelig afstand og derved vist vilje og evne til at  

 opfylde sin vigepligt overfor trafikken ad den åbenbart mere betydende vej.
 Udkørsel efter standsning foran stopskilt udenfor hovedvejssituationer  

 medførte i tilfælde af påkørsel frakendelse, når der efter den tværgående  

 vejs karakter måtte regnes med hurtigkørende trafik ad denne vej.
1.2. Den tidligere regel i færdselsloven 1955 om ubetinget vigepligt  

 overfor færdselen ad hovedvej er bortfaldet ved lovændringen.
Ubetinget  

 vigepligt foreligger nu, når dette er tilkendegivet ved afmærkning (§37, stk.  

 2), og ved udkørsel fra markvej, ejendom, over fortov og lignende (§37, stk.  

 3). Anvendelsen af afmærkning med stoptavle bliver fremtidig stærkt  

 begrænset.
Afmærkning om ubetinget vigepligt med trekanttavle og/eller  

 hajtænder er derimod sket ved næsten alle vejkryds, hvor der hidtil har været  

 afmærkning med indmundingslinier; desuden ved andre indmundinger i veje med  

 gennemgående trafik og i andre kryds med ikke ubetydelig trafik.
1.3. At den fortrinsberettigede vej er hovedvej giver sig ikke længere til  

 kende ved afmærkningen.
Den under 1.1. beskrevne praksis, hvorefter der var  

 forskel med hensyn til frakendelse ved fremkørsel efter standsning foran  

 hovedvej og andre veje lader sig således ikke opretholde med afmærkningen som  

 kriterium.
Ubetinget vigepligt er nu pålagt i langt flere tilfælde end forhen,  

 herunder i situationer, hvor der hidtil har været afmærkning med  

 indmundingslinier.
Begrundelsen for den eksisterende hovedvejspraksis må  

 antages at have været, at der ved udkørsel på hovedvej måtte stilles skærpede  

 krav til agtpågivenhed på grund af den særlige risiko for alvorlige skader,  

 der er forbundet med tilsidesættelse af vigepligten overfor hurtigkørende  

 hovedvejstrafik.
Det kan derfor ikke ventes, at der vil kunne gennemføres en  

 praksis, der fører til frakendelse i alle tilfælde, hvor den ubetingede  

 vigepligt er tilsidesat - hidtidig hovedvejspraksis.
 2.1. Der foreligger ikke praksis fra de overordnede retter, der giver  

 vejledning om, i hvilke situationer tilsidesættelse af ubetinget vigepligt  

 efter lovændringen medfører frakendelse.
 På grundlag af den tidligere praksis opstilles nedstående retningslinier  

 for anklagemyndighedens påstand om frakendelse.
 Anvisningerne tager kun sigte på tilfælde, hvor det bevismæssigt må lægges  

 til grund, at den vigepligtige har holdt stille - eller (udenfor tilfælde af  

 fuldt stop) nedsat hastigheden så betydeligt, at han derved har vist evne og  

 vilje til at opfylde sin vigepligt - og set sig for til begge sider, men  

 desuagtet er stødt sammen med en trafikant på den fortrinsberettigede vej  

 eller voldt færdselsuheld i øvrigt.
2.2. Påstand om frakendelse nedlægges i almindelighed, når vigepligten er  

 tilkendegivet ved afmærkning med stop-tavle.
Denne afmærkning vil fremtidig  

 være forbeholdt tilfælde, hvor oversigtsforholdene under fremkørslen til  

 krydset er særligt vanskelige, og ved anvendelsen af denne afmærkning vil der  

 også blive taget hensyn til antallet af færdselsuheld, trafikbelastningen,  

 krydsets udformning m.m., jfr.
JMCskrivelse 28.7.75.
 Påstand om frakendelse nedlægges endvidere i almindelighed, når den  

 fortrinsberettigede vej ved sit anlæg fremtræder som en betydende vej, ad  

 hvilken hurtigkørende trafik må ventes.
 Afgørelsen beror i disse tilfælde på en skønsmæssig vurdering.
Afgørende er, om føreren som følge af vejanlæggets fremtrædelsespræg har  

 haft en opfordring til at vise skærpet agtpågivenhed, inden han kører ud i  

 den fortrinsberettigede vej.
I bytrafik og ved kørsel i villabebyggelse vil  

 forudsætningen om, at den fortrinsberettigede vej fremtræder som en betydende  

 vej, ad hvilken hurtigt kørende trafik må ventes, som regel ikke være  

 opfyldt, men situationen kan foreligge f.eks. ved indmundinger i omfartsveje  

 og andre gennemgående betydelige færdselsårer.
I landevejstrafik vil forudsætningen være opfyldt, når der er en klar  

 forskel mellem den fortrinsberettigede vej og sidevejen.
Denne forskel vil  

 f.eks. kunne fremtræde som følge af vejenes indbyrdes bredde, den  

 fortrinsberettigede vejs anlæg med flere vognbaner eller derved, at der er  

 opstillet helleanlæg ved sidevejens udmunding.
 I øvrigt nedlægges ikke påstand om frakendelse,medmindre der foreligger  

 særlige forhold, som kan lægges føreren til last, som f.eks. hvis hans udsyn  

 har været hæmmet af tilisning eller andre »selvforskyldte«  

 udsynshindringer.
 2.3. Lovændringen berører alene den under 1.1. beskrevne praksis.
Er føreren ikke standset op eller har nedsat farten og set sig for som  

 beskrevet under 1.1., nedlægges påstand om frakendelse i overensstemmelse med  

 hidtidig praksis.
Dette gælder også, selvom den manglende standsning eller  

 fartnedsættelse beror på, at han har overset skiltningen eller afmærkningen.  

 Der nedlægges også som hidtil påstand om frakendelse, dersom den vigepligtige  

 trafikant efter standsning eller fartnedsættelse kører frem, skønt han har  

 set den fortrinsberettigede trafikant, hvadenten det må lægges til grund, at  

 han har taget en chance, eller han har gjort sig skyldig i en fejlvurdering,  

 medmindre fejlvurderingen af særlige grunde er undskyldelig.
 Lovændringen giver heller ikke anledning til at ændre praksis i andre  

 henseender, herunder tilsidesættelse af den ubetingede vigepligt efter § 37,  

 stk. 3 (§ 26, stk. 3 i den nye færdselslov), ved fremkørsel mod rødt lys, ved  

 svingning osv.
3. Frakendelse i vigepligtssager vil som  

 altovervejende hovedregel være betinget.
Kun i de sager, hvor det må antages,  

 at der kan føres bevis for, at føreren forsætligt har voldt skade på andres  

 person eller ting eller forsætligt har fremkaldt nærliggende fare herfor  

 eller i øvrigt har ført køretøjet på særlig hensynsløs måde, jfr.  

 færdselslovens § 126, stk. 2 nr. 1, nedlægges påstand om ubetinget  

 frakendelse.
Der henvises til Anklagemyndighedens årsberetning 1975 side 53  

 ff., især side 68.
