Da der i underentreprenørens tilbud og ordrebekræftelse var anført  

 totalbeløbet for entreprisens udførelse, kunne henvisningen til enhedspriser  

 og mængder i vedhæftede tilbudsliste ikke tages som udtryk for en  

 forhåndsaccept af en regulering af entreprisesummen på grundlag af en  

 opmåling efter arbejdets færdiggørelse.
Da hverken ordrebekræftelse eller  

 acontobegæringer, i hvilke entreprisesummen var anført i overensstemmelse med  

 beløbet i ordrebekræftelsen, gav anledning til indsigelser, fandtes der at  

 være indgået en aftale om en fast entreprisesum.
I tiden fra begyndelsen af januar til engang i maj 1987 udførte klageren,  

 K ApS, X-sted, som underentreprenør diverse tømrer- og snedkerarbejder i  

 forbindelse med opførelsen af en elektronikfabrik på ca. 5.370  

 bruttoetagemeter for A/S B, Z-by, som bygherre og med indklagede, A A/S,  

 Y-sted, som totalentreprenør.
Efter arbejdets afslutning opstod der  

 uoverensstemmelse om afregningen for entreprisen.
Uoverensstemmelsen  

 resulterede i, at klagerens advokat den 14. oktober 1987 sendte indklagede en  

 inkassoskrivelse, hvori klagerens endelige tilgodekavende - bortset fra  

 inkassosalær - var opgjort til 537.336,06 kr. inkl. moms.
Indklagede har  

 imidlertid afvist at betale dette beløb med henvisning til, at man hos  

 klageren har et modkrav, der overstiger det beløb, som hovedkravet rettelig  

 bør opgøres til, hvilket modkrav indklagede gør gældende til kompensation.
Ved klageskrift modtaget den 26. oktober 1987 har klageren herefter  

 indbragt tvisten til afgørelse for en efter »Regler for behandling af  

 sager ved Voldgiftsnævnet for Bygge- og Anlægsvirksomhed« nedsat  

 voldgiftsret, bestående af direktør, civilingeniør Per Dibbern Johansen,  

 arkitekt m.a.a.
Henning Graversen og højesteretsdommer Palle Kiil,  

 sidstnævnte som retsformand.
 For voldgiftsretten, hvor sagen er blevet forhandlet den 12. oktober 1988,  

 har klageren påstået indklagede tilpligtet at betale 537.336,06 kr. inkl.  

 moms med renter 6% over diskontoen fra den 21. oktober 1987.
 Indklagede har påstået frifindelse, subsidiært mod betaling af et mindre  

 beløb efter voldgiftsrettens skøn.
 Klageren har opgjort kravet inkl. moms således:
Indklagede har påstået restentreprisesummen nedsat med 285.923,80 kr.  

 inkl. moms og ekstraregningerne med 150.623,78 kr.
Indklagede har endvidere i  

 det hele bestridt det opgjorte rentekrav 41.687,78 kr. og har opgjort sit  

 modkrav til 72.355,64 kr. inkl. moms.
Efter denne opgørelse har indklagede  

 således godt 13.000 kr. til gode hos klageren, hvilket beløb indklagede som  

 anført alene gør gældende til kompensation.
 Ad restentreprisesummen:
 Tvisten vedrørende restentreprisesummen skyldes parternes uenighed om,  

 hvorvidt der - som hævdet af klageren - er aftalt en fast pris for  

 entreprisen på 2.647.241,85 kr. excl. moms, eller om afregningen herfor skal  

 ske efter opmåling på grundlag af priserne i en tilbudsliste, som var  

 vedhæftet et den 23. juni 1986 dateret tilbud fra klageren.
Dette tilbud blev oprindelig afgivet til en anden totalentreprenør, der  

 deltog i den afholdte licitation, men hvis tilbud ikke blev accepteret.  

 Klagerens tilbud blev derfor først på et senere tidspunkt inden arbejdets  

 påbegyndelse, men i uændret skikkelse, afgivet til indklagede.
I tilbudet  

 hedder det:
»Vedr.: B Ny fødevaredivision Tak for Deres venlige forespørgsel vedrørende diverse tømrer- og  

 snedkerarbejde, som vi kan tilbyde således, ifølge vedlagte tilbudslister.
 Vi har udregnet materialeforbruget og monteringen til følgende:
 kr. 3.170.791,50 .....
 Ovennævnte pris er excl. moms.
 Vi går ud fra, at arbejdet kan udføres uden afbrydelse i en arbejdsgang.
 Betaling: Netto kontant efter arbejdes udførelse, eller med månedlige  

 afregninger.
 Levering: Efter nærmere aftale, ifølge tidsplan.
 Priserne er baseret på, at arbejdet bliver udført i normal arbejdstid.
Ovennævnte er ifølge fast pris og tid og er gældende 1 år fra d.d.  

 Derefter indeks.« De vedhæftede tilbudslister indeholdt specifikation af mængder,  

 enhedspriser og den samlede pris for de af underentreprisen omfattede  

 arbejder.
Inden arbejdets påbegyndelse blev der efter bygherrens ønske indledt en  

 sparerunde, som bl.a. resulterede i et nyt tilbud fra klageren af 30.  

 december 1986, som indklagede imidlertid bestrider at have modtaget.
Det  

 samme gælder en senere »ordrebekræftelse« af 4. februar 1987. Den  

 11 s.m. sendte indklagede imidlertid følgende skrivelse til klageren:
 »Vedr.: B, Z-by.
 Ordre.
 Vi skal herved, som aftalt tidligere, acceptere Deres tilbud af 23. juni  

 1986 på udførelse af gipsvægge, lofter, snedkerarbejde incl. vinduesplader  

 m.m. .....
 Den endelige ordre reguleres med de enhedspriser, som De har tilbudt,  

 reguleret i forhold til de mængder, som er anført i tilbudet og de mængder,  

 som indgår i det projekt, vi har under opførelse.
 Enhedspriserne er faste i opførelsesperioden, som ventes afsluttet ca. den  

 1. maj 1987 i.h.t. de aftalte tidsplaner.
 Alle ydelser til arbejdets håndværksmæssige konkrete udførelse incl.  

 diverse lister o.lign. er incl. i priserne, ligesom håndtering af materialer  

 til arbejdet ikke henhører under vores regi.
Vore sædvanlige betalingsbetingelser af april 1984 er gældende for  

 ordren.« Dagen efter - den 12. februar 1987 - sendte klageren følgende skrivelse  

 til indklagede:
 »Vedr.: B.
 Ifølge aftale fremsendes revideret ordrebekræftelse på diverse tømrer- og  

 snedkerarbejde, som vi ifølge vedlagte tilbudsliste kan tilbyde således:
 Vi har udregnet materialeforbruget og monteringen til følgende:
 kr. 2.686.669,25. .....
Ovennævnte er fast pris.« Som svar herpå sendte indklagede den 17. februar 1987 en skrivelse til  

 klageren, hvori det hedder:
 »Vi har modtaget Deres ordrebekræftelse af 12.ds.
 Vi kan ikke anerkende, at denne tilbudsliste skal ligge til grund for  

 ordren, idet der er så væsentlige prismæssige afvigelser i forhold til det af  

 os accepterede tilbud af 23. juni 1986.
 Som vi har anført, reguleres ordren mængde- og kvalitetsmæssigt med det  

 leverede arbejde baseret på de enhedspriser, der er gældende for ordren,  

 nemlig de priser, tilbudet af 23. juni 1986 specificerer.
1. Gipsvægge Vi forbeholder os at foretage kvalificeret opmåling til afregning af de  

 nævnte mængder.
 Enhedspriserne anerkendes.
2. Glaspartier Vi går ud fra, at beløbet kr. 34.795,- dækker 62 m2 a kr. 560,- som  

 enhedsprisen er oplyst til i 1. tilbud.
 Sidepartier er godkendt som specificeret.
3. Foldevæg OK.
4. Toiletvægge Mængden kontrolleres, idet nogle af væggene er erstattet af gipsvægge.
5. Lofter Rockfor Fibral C a 147,50/m2, mængder kontrolleres.
 Den nævnte tillægspris for Danogips Vinyl i samme skinnesystem og format  

 må være en spøg.
I tilbudet af 4. februar 1987 kostede dette en tillægspris af kr. 10,-/m2  

 og i 60/60 format.
Nu 8 dage senere er tillægsprisen kr. 95,-/m2. Det må være  

 en spøg.
Vi går ud fra, at der ingen tillægspris er i 60/120 format! 6. Indvendige døre Vi kan ikke anerkende priserne! Hvis de samme enhedspriser anvendes på de  

 mængder, der er anført i basistilbudet af 23. juni 1986, er der en forhøjelse  

 af dette på ca. kr. 80.000,-.
 Selvfølgelig skal ændringerne ske på samme grundlag.
9. Garderobeskabe OK.
10. Tremmebænke og skabe OK.
11. Vinduespladser Vi kan ikke se bedre, end at prisen må være ca. kr. 100.000,- for høj.
 For det første var der den 23. juni 1986 medregnet 375 lbm vinduesplade  

 med profilforkant, hulkehl og knægte.
 I projektet er der efter opmåling ca. 140 lbm i stueetagen og ca. 200 lbm  

 på 1. sal.
I stuen leverer smeden omkring halvdelen af bæringerne.
Pladerne skal  

 efter aftale udføres i en enklere profil og smallere end forudsat.
Alt i alt  

 er besparelse i forhold til den oprindelige sum kr. 337.000,-. Alligevel er  

 den ny sum kr. 60.000,- højere.
 Endvidere har I selv aftalt, at 13 m af pladerne i stueetagen var uden  

 beregning på grund af den billigere udførelse.
 Tager man hensyn hertil, så er beregningsmængden ialt 340 - 13 327 lbm.
 I tilbudet af 23. juni 1986 var den samlede mængde 375 lbm.
 De forplader i spånplade, der skal skrues på bæringerne i stueetagen, er  

 ca. 30-35 cm brede og kan næppe koste mere end kr. 120,-/m.
 Alt i alt er vi desværre kommet i en situation, som gør, at når vi uden at  

 efterkontrollere alle Jeres opmålinger og priser 100%, går videre til  

 bygherren hermed, så mister vi vor troværdighed.
 Vi forventer, at I omgående dykker ned i sagen og får løst de problemer,  

 vi her har rejst.
Vi fastholder teksten i vor accept af 11. ds.« Brevvekslingen afsluttedes med følgende skrivelse af 27. februar 1987 fra  

 klageren, som indklagede ikke reagerede på:
 » Vedr.: B.
 Ifølge aftale fremsendes revideret ordrebekræftelse på diverse tømrer- og  

 snedkerarbejde, som vi ifølge vedlagte tilbudsliste kan tilbyde således:
 Vi har udregnet materialeforbruget og monteringen til følgende:
 Kr. 2.647.241,85 .....
 Forbehold:
 For at overholde tidsplan, der er meget stram, er alle de i tilbudsliste  

 nævnte materialer ordret hos vor leverandør.
 Alt indlæg for VVS og EL i gipsvægge vil blive faktureret som  

 ekstraarbejde.
 Ekstraarbejde fremsendes særskilt hver måned.
 Ovennævnte priser er excl. moms.
 Vi går ud fra, at arbejdet kan udføres uden afbrydelse i en arbejdsgang.
 Betaling: Månedlige afregninger.
 Levering: Arbejdet er påbegyndt.
 Priserne er baseret på, at arbejdet bliver udført i normal arbejdstid.
Ovennævnte er fast pris.« Som de tidligere tilbud/ordrebekræftelser var også denne ordrebekræftelse  

 vedhæftet tilbudslister med angivelse af mængde, enhedspriser og den samlede  

 pris.
Under »Gipsvægge« er anført, at »Kran til indhejsning af  

 gips stilles til rådighed af DB«.
 Både i a conto-begæring nr. 2, som klageren sendte til indklagede den 28.  

 februar 1987, og senere a conto-begæringer er entreprisesummen anført som  

 2.647.241,85 kr.excl. moms, hvilket ikke gav anledning til nogen reaktion fra  

 indklagedes side.
Klagerens direktør C, der er medindehaver af virksomheden og har  

 underskrevet de forskellige tilbud og ordrebekræftelser, har om denne del af  

 tvisten forklaret, at han i september eller oktober 1986 overrakte direktør D  

 hos indklagede det tilbud, som var dateret 23. juni 1986. Det var en ren  

 afskrift af et tilbud, man tidligere havde givet til et andet firma, der  

 deltog i licitationen.
Indklagede var interesseret i dette tilbud, fordi man  

 selv inden licitationen havde fået et tilbud, som var væsentligt dyrere.  

 Omkring årsskiftet 1986/87 blev afhørte kontaktet af konsulent E, der da var  

 ansat hos indklagede.
Man ønskede et nyt tilbud, efter at projektet var  

 blevet ændret.
Afhørte sendte så tilbudet af 30. december 1986 til E.
Efter  

 nytår blev der igen afholdt nogle møder for at drøfte besparelser.
Møderne  

 resulterede i, at afhørte lavede en ordrebekræftelse, dateret den 4. februar  

 1987, som han gav til D.
Der blev imidlertid også efter det tidspunkt holdt  

 nye møder.
Ved et af disse havde E skrivelsen af 11. februar 1987 med.  

 Afhørte sagde ikke direkte til E, at man ikke kunne acceptere indholdet.
Men  

 da der stadig blev foretaget ændringer i projektet og rettet i tegningerne,  

 sendte han den 12. februar 1987 en revideret ordrebekræftelse til indklagede.  

 Samme aften rejste han på vinterferie.
Da han kom tilbage fra ferie, havde  

 man modtaget skrivelsen af 17. februar 1987 fra indklagede.
Afhørte deltog  

 herefter i et nyt møde med E og gav herunder udtryk for, at man nu måtte nå  

 frem til det endelige projekt og den endelige pris, for man kunne ikke blive  

 ved med at foretage ændringer.
Det var E enig i.
Afhørte sendte så den  

 endelige reviderede ordrebekræftelse af 27. februar 1987, som der ikke blev  

 reageret på.
Afhørte har ikke senere deltaget i drøftelser om  

 entreprisesummen.
Konsulent E har forklaret, at han er byggeteknisk uddannet og var ansat  

 hos indklagede fra juni 1984 til august 1987. Til brug for licitationen havde  

 man selv kalkuleret prisen også på det tømrer- og snedkerarbejde, som skulle  

 udføres, men man havde hele tiden regnet med, at arbejdet skulle udføres af  

 en underentreprenør.
Når der som her sker projektændringer undervejs,  

 udregnes entreprisesummen altid på basis af opgivne enhedspriser samt mængder  

 efter opmåling ved arbejdets færdiggørelse.
Man aftaler i sådanne tilfælde  

 aldrig en fast pris for entreprisen. Ændringerne i projektet betød, at de  

 mængder, som var anført i tilbudslisterne til det oprindelige tilbud dateret  

 den 23. juni 1986, ikke passede.
Men man var fortsat enige om, at dette  

 tilbud med de i tilbudslisterne anførte enhedpriser skulle være gældende for  

 entreprisen, således at det alene var mængderne, man skulle drøfte.
Dette  

 bekræftede afhørte formelt med skrivelsen af 11. februar 1987, som nok er  

 blevet overgivet til klageren ved et møde denne eller den følgende dag.  

 Skrivelsen den 17. februar 1987 var foranlediget af, at afhørte havde  

 konstateret, at priserne i de tilbudslister, som var vedhæftet klagerens  

 reviderede ordrebekræftelse af 12. s.m., slet ikke svarede til priserne i de  

 oprindelige tilbudslister.
Det var afhørte vred over, fordi aftalen ved mødet  

 den 11. eller 12. februar havde været, at man nu, da mængderne lå fast,  

 skulle nå frem til en endelig fast sum for entreprisen, men det skulle ikke  

 være på grundlag af de priser, som klageren havde anvendt i den reviderede  

 ordrebekræftelse.
Afhørte ringede til klagerens kontor, men fik at vide, at  

 det måtte vente, til C kom tilbage fra vinterferie.
Afhørte vil ikke  

 bestride, at indklagede har modtaget den seneste reviderede ordrebekræftelse  

 af 27. februar 1987, men han har ingen erindring herom.
Afhørte har i hvert  

 fald ikke reageret på skrivelsen og har hele tiden regnet med, at der skulle  

 ske en efterfølgende opmåling af klagerens entreprise.
Direktør F, der er indklagedes indkøbschef, har forklaret, at han under et  

 møde i begyndelsen af marts 1987 med deltagelse af E og C kom med en  

 bemærkning om, at der ikke var nogen af mængderne, der passede, men at det  

 for så vidt var ligemeget, da der jo skulle måles op bagefter.
Det sagde C  

 ikke noget til.
Indklagedes direktør D har forklaret, at han ikke har deltaget i  

 kontraktsforhandlingerne, men alene er blevet rådspurgt herom.
Det var nok  

 betænkeligt, at man gik i gang med arbejdet, uden at kontraktsgrundlaget var  

 bragt i orden, men betænkelighederne var ikke så store, fordi der forelå  

 enhedspriser.
E burde nok have sørget for at få bragt klarhed, men som  

 situationen var, måtte man køre videre på det grundlag, der forelå.
Den  

 seneste reviderede ordrebekræftelse af 27. februar 1987 var efter afhørtes  

 opfattelse ligeså »useriøs« som de tidligere tilbud og  

 ordrebekræftelser.
Direktør hos klageren G har forklaret, at arbejdet blev påbegyndt  

 umiddelbart efter nytår 1986/87. Man pressede derfor på for at få kontrakten  

 bragt i orden.
Den 27. februar 1987 foreslog afhørte indklagede, at man  

 foretog en stadeopgørelse, hvorefter klageren ville udtræde af entreprisen,  

 og henviste i den forbindelse til, at man brugte al for megen tid på de  

 gentagne mændgeopgørelser.
Det blev så aftalt med E, at den reviderede  

 ordrebekræftelse, som de lavede samme dag, skulle være den sidste, for nu  

 havde man fået den endelige opgørelse over mængderne.
Klageren har vedrørende denne del af tvisten anført, at det efter  

 bevisførelsen må lægges til grund, at indklagede har accepteret  

 entreprisesummen i den seneste reviderede ordrebekræftelse af 27. februar  

 1987, hvilket bestyrkes af de fremsendte a conto-begæringer, i hvilke  

 entreprisesummen er anført i overensstemmelse hermed.
Restentreprisesummen  

 udgør herefter 322.963,50 kr. inkl. moms, der kun kan nedsættes med  

 påviselige besparelser af væsentlig betydning og ikke med en henvisning til  

 enhedspriserne i tilbudslisterne.
Indklagede har anført, at klageren i tilbudet dateret 23. juni 1986 har  

 påtaget sig at indestå for enhedspriserne i tilbudslisterne i 1 år.
Dette  

 tilbud accepterede indklagede ved skrivelse af 11. februar 1987, der var en  

 overensstemmende accept ikke blot af priserne, men også af mængderne, der  

 blot skulle reguleres under hensyntagen til de faktisk anvendte mængder.  

 Denne accept bekræftede indklagede i skrivelsen af 17. februar 1987, hvori  

 man iøvrigt blot tog afstand fra de enhedspriser, som klageren lagde til  

 grund for sin skrivelse af 12. februar 1987. Det må således anses for  

 godtgjort, at der er indgået en aftale om faste enhedspriser, således at der  

 blot skal foretages en opmåling af entreprisen og herudover afregnes til  

 dagspris for eventuelle arbejder, som ikke var med i det oprindelige tilbud.
 Voldgiftsretten skal udtale:
Klagerens tilbud og senere ordrebekræftelser er alle udformet med  

 angivelse af det totale beløb excl. moms for entreprisens udførelse.  

 Henvisningen til de enhedspriser og mængder i de vedhæftede tilbudslister,  

 som lå til grund for udregningen af dette bløb, kan derfor ikke uden videre  

 tages som udtryk for, at klageren på forhånd accepterede at regulere  

 entreprisesummen på grundlag af en opmåling efter arbejdets færdiggørelse.  

 Efter de afgivne forklaringer må det lægges til grund, at den seneste  

 reviderede ordrebekræftelse af 27. februar 1987, i hvilken entreprisesummen  

 var opgjort til 2.647.241,85 kr. excl. moms, ikke gav anledning til  

 yderligere indsigelser fra indklagedes side, uanset at indklagede i  

 skrivelsen af 17. s.m. havde fastholdt sit standpunkt.
Efter det foreliggende  

 reagerede indklagede da heller ikke mod opgørelserne i de senere a  

 conto-begæringer, i hvilke klageren anførte entreprisesummen i  

 overensstemmelse med beløbet i ordrebekræftelsen.
Under disse omstændigheder  

 lægger voldgiftsretten til grund, at der er indgået aftale om en  

 entreprisesum på 2.647.241.,85 kr.excl. moms, således at der ved opgørelsen  

 af hovedkravet kun skal ske fradrag i restentreprisesummen på 322.963,50 kr.  

 inkl. moms for anerkendte eller påviselige væsentlige besparelser som følge  

 af ændringer i det projekt, der var grundlag for den seneste reviderede  

 ordrebekræftelse.
 Ad anerkendte og påståede besparelser til fradrag i restentreprisesummen  

 :
 Klageren har anerkendt, at restentreprisesummen skal reduceres med et  

 beløb 2.600 kr. inkl. moms for nogle ikke leverede tremmebænke, som udgik i  

 bygherrens sparerunde.
Herudover har indklagede påstået fradrag på i alt 283.323,29 kr. for  

 mindreydelser vedrørende gipsvægge, glaspartier/glasvægge, foldevæg,  

 toiletvægge, lofter, indvendige døre, garderobeskabe og vinduesplader.  

 Påstanden støttes i det væsentlige på, at der var aftalt opmåling efter  

 arbejdets afslutning, og at enhedspriserne skulle være de i tilbudslisterne  

 fra den 23. juni 1986 anførte, hvilket voldgiftsretten som anført foran ikke  

 har fundet godtgjort.
For foldevæggens vedkommende har indklagede gjort  

 gældende, at der er leveret en foldedør i stedet for en foldevæg.  

 Voldgiftsretten har efter foreviste tegninger og brochuremateriale heller  

 ikke fundet dette godtgjort.
Efter de afgivne - indbyrdes modstridende -  

 forklaringer lægger voldgiftsretten endvidere til grund, at de ændringer med  

 hensyn til indvendige døre, som skete til opfyldelse af brandmyndighedens  

 krav, også prismæssigt er blevet accepteret af E hos indklagede.
Voldgiftsretten har herefter alene fundet grundlag for at reducere  

 restentreprisesummen med det af klageren anerkendte beløb på 2.600 kr. inkl.  

 moms samt et skønsmæssigt fastsat beløb på 20.000 kr. inkl. moms for  

 besparelser vedrørende de udførte glaspartier/glasvægge.
Den reducerede  

 restentreprisesum udgør herefter 300.363,50 kr. inkl. moms.
 Ad klagerens ekstraregninger :
Som foran anført har indklagede anerkendt at skylde et beløb for  

 ekstraarbejder stort 22.061,01 kr. inkl. moms.
Indklagede har endvidere i  

 princippet godkendt et beløb på 1.756,80 kr. inkl. moms, for hvilket man dog  

 gør gældende ikke at have modtaget faktura.
Efter det af indklagede  

 tilkendegivne standpunkt finder voldgiftsretten at måtte give klageren  

 medhold også for så vidt angår dette beløb.
 Det resterende beløb under posten ekstraregninger, i alt 148.866,97 kr.  

 inkl. moms, er specificeret således:
 Indklagede har bestridt disse 4 poster.
 Voldgiftsretten skal udtale:
Ad 1 :Der er mellem parterne enighed om, at opgørelsen først er afleveret  

 til indklagede den 23. september 1987, d.v.s. næsten 4 måneder efter  

 slutopgørelsen den 30. maj 1987. Indklagede har bestridt at have bestilt  

 arbejderne udført, og klageren har ikke ved den foretagne bevisførelse  

 godtgjort, at dette har været tilfældet.
Under disse omstændigheder kan der  

 ikke gives klageren medhold i kravet om betaling af dette bløb, jfr. herved  

 også AB 72, § 26, stk. 16.
Ad 2, 3 og 4 : Klageren har aldrig sendt indklagede fakturaer vedrørende  

 disse beløb, der første gang er gjort gældende i inkassoskrivelsen af 14.  

 oktober 1987 fra klagerens advokat.
Da klagers slutopgørelse som nævnt er  

 dateret den 30. maj 1987, må kravene allerede som følge heraf afvises, jfr.  

 AB 72, § 26, stk. 16.
 Kravet vedrørende ekstraregninger tages herefter kun til følge for i alt  

 23.817,81 kr. inkl. moms.
 Ad renter :
Klageren har til støtte for kravet henvist til betalingsbetingelsen i  

 ordrebekræftelsen af 27. februar 1987, hvorefter der skal ske månedlige  

 afregninger.
Kravet - der dog først er fremsat i den foran nævnte  

 inkassoskrivelse af 14. oktober 1987 fra klagerens advokat - er herefter  

 opgjort med udgangspunkt i datoerne for de fremsendte a conto-begæriger samt  

 opgørelserne vedrørende restentreprisesummen og ekstraarbejderne.
Indklagede har i det hele afvist rentekravet som uhjemlet og for sent  

 fremsat, jfr.
AB 72, § 26, stk. 16. Indklagede har nærmere anført, at alle  

 betalinger er sket rettidigt ifølge de betalingsbetingelser, som var gældende  

 for entreprisen i henhold til indklagedes accept af 11. februar 1987, hvori  

 der henvises til indklagedes sædvanlige betalingsbetingelser af april 1984.
 Selv om det lægges til grund, at betalingsbetingelsen i klagerens  

 ordrebekræftelse af 27. februar 1987 var gældende for underentreprisen,  

 finder voldgiftsretten, at klageren efter AB 72, § 26, stk. 16, må være  

 afskåret fra at fremkomme med et rentekrav, som ikke var - men kunne have  

 været - medtaget i slutopgørelsen den 30. maj 1987. Indklagede frifindes  

 derfor for dette krav.
 Ad modkravet :
 Klageren har anerkendt kravet under post 5, stort 1.860 kr., men har  

 bestridt de øvrige poster.
Efter den stedfundne bevisførelse finder voldgiftsretten, at indklagede  

 udover den anerkendte post alene kan få medhold for så vidt angår posterne 7  

 og 8, således at det samledes modkrav kan opgøres til i alt 8.060 kr. inkl.  

 moms.
Særligt for så vidt angår post 1 skal anføres, at bemærkningen i  

 tilbudslisten vedhæftet ordrebekræftelsen af 27. februar 1987 om kran til  

 indhejsning af gips efter det foreliggende må forstås således, at ydelsen er  

 lovet klageren under den forudsætnig, at indklagede på det pågældende  

 tidspunkt disponerede over en ledig kran på pladsen.
 Efter det anførte skal det klageren tilkommende hovedkrav 324.181,31 kr.  

 inkl. moms reduceres med indklagedes modkrav på i alt 8.060 kr. inkl. moms.  

 Der tilkendes herefter klageren 316.121,32 kr. inkl. moms tillige med renter  

 som nedenfor bestemt.  T H I B E S T E M M E S :
 Indklagede, A A/S, Y-sted, skal til klageren, K ApS, X-sted, betale  

 316.121,32 kr. inkl. moms med renter 6% over diskontoen fra den 26. oktober  

 1987.
 I sagsomkostninger skal indklagede betale 20.000 kr. til klageren.
 De omkostninger, som er forbundet med voldgiftsrettens behandling af  

 sagen, skal betales af indklagede med 2/3 og af klageren med 1/3.
 De ikendte beløb skal betales inden 14 dage efter denne kendelses  

 modtagelse.
