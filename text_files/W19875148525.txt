 Nævnet fandt, at kommunens tilbagebetalingskrav burde nedskrives med  

 et beløb svarende til, hvad klageren ville have været berettiget til i  

 boligydelse, såfremt kommunen ved ændringerne i indkomstforholdene havde  

 anvendt de aktuelle økonomiske oplysninger, som kommunen modtog fra  

 Sikringsstyrelsen vedr. en arbejdsskadeerstatning, tilkendt støttemodtageren.
 Nævnet lagde vægt på, at kommunen havde givet støttemodtageren  

 anledning til at antage, at boligstøttekontoret var i besiddelse af de  

 aktuelle økonomiske oplysninger.
 I breve af 31/7 og 15/9, her modtaget 7/10-86, har socialrådgiver N.N.,  

 Malernes fagforening, på ovennævnte klagers vegne klaget over Hvidovre  

 kommunes krav om tilbagebetaling af for meget udbetalt boligydelse i 1984.
 Som begrundelse for klagen er anført, at kommunen ved ændringen af klagers  

 boligydelse i maj 1984 kendte størrelsen af klagers løbende erstatning.
 Det er ligeledes anført, at kommunen var bekendt med, at klager var blevet  

 tilkendt kr. 117.674,- som erstatning for varigt meen.
I brev af 6/11-86 har socialrådgiver N.N. endvidere anført, at kommunen  

 udelukkende har manglet oplysning om renteindtægten af klagers formue.
Denne  

 indtægt ialt kr. 5.677,- medfører imidlertid ikke en sådan ændring af klagers  

 indtægtsforhold, at kommunen er berettiget til at foretage en efterregulering  

 af klagers boligydelse.
 Amtsankenævnet har i anledning af klagen modtaget en udtalelse og kopi af  

 sagens akter fra kommunen.
 Det fremgår af sagen, at klager er 57 år, enlig og har et hjemmeboende  

 barn under 18 år.
Klager modtager højeste invalidepension på grund af malersyndrom og blev i  

 april 1984 tilkendt en løbende arbejdsskadeerstatning med tilbagevirkende  

 kraft fra 1/9-83. Klager fik tillige tilkendt et engangsbeløb på kr.  

 117.674,- som erstatning for varigt meen.
Den løbende ydelse udgjorde pr.  

 1/9-83 kr. 7.305,- månedligt, stigende til kr. 7.864,- månedligt pr. 1/4-84.  

 Sikringsstyrelsens afgørelse blev meddelt klager i brev af 18/4-84, hvoraf  

 samtidig fremgik, at kommunen ville modtage kopi af afgørelsen.
 Sikringsstyrelsens afgørelse indgik i kommunen den 24/4-84 og  

 videresendtes til kommunens pensionskontor, der opgjorde sit krav mod klager.  

 Den 26/4-84 meddelte pensionskontoret kommunens boligstøttekontor, at klager  

 pr. 1/9-83 var tilkendt en løbende arbejdsskadeerstatning pr. kr. 87.660,-  

 årligt svarende til kr. 7.305,- pr. måned og, at klager modtog social pension  

 med kr. 365,- pr. måned.
 I brev af 21/5-84 fik klager besked om, at boligstøttekontoret havde  

 foretaget regulering af klagers boligydelse i perioden 1/9-83 - 30/4-84 på  

 grundlag af de nye oplysninger om klagers indtægtsforhold.
 Klagers boligydelse, der hidtil havde været beregnet på en forventet  

 fremtidig husstandsindtægt på kr. 56.000,- ændredes samtidig i  

 overensstemmelse med en forventet fremtidig husstandsindkomst på kr.  

 84.000,-.
 I 1986 konstaterede kommunen, at klagers faktiske husstandsindkomst efter  

 fradrag for eet barn beløb sig til kr. 95.877,-, hvorefter klager ikke havde  

 været berettiget til boligydelse i 1984.
Forskellen mellem det anvendte beregningsgrundlag og den faktiske  

 husstandsindkomst skyldtes stigning i klagers arbejdsskadeerstatning pr.  

 1/4-84 samt en renteindtægt fra klagers meen-erstatning.
Da klager ikke havde  

 givet boligstøttekontoret meddelelse om disse forhold, besluttede kommunen at  

 kræve hele den udbetalte boligstøtte (5 x 122 + 1 x 163 + 6 x 222) i alt kr.  

 2.105,- tilbagebetalt.
 Socialrådgiver N.N. klagede over tilbagebetalingskravet til kommunen, der  

 besluttede at foretage en periodevis regulering for 1984.
Kommunen fandt herefter, at klager pr. 1/1 og pr. 1/4 havde haft en  

 beregnet husstandsindkomst på henholdsvis kr. 83.619,- og kr. 90.831,-  

 stammende fra social pension og arbejdsskadeerstatning.
Pr. 1/5-84 og 1/10-84  

 udgjorde klagers beregnede husstandsindkomst henholdsvis kr. 96.508,- og kr.  

 97.540,- stammende fra social pension, arbejdsskadeerstatning og  

 renteindtægt.
 Da klager ikke havde været berettiget til boligydelse med en beregnet  

 husstandsindkomst på over kr. 96.000,- og, da klager ikke havde givet  

 meddelelse om renteindtægten og om stigningen pr. 1/4-84 i den løbende  

 ydelse, besluttede kommunen at kræve den i perioden 1/5-84 - 31/12-84  

 udbetalte boligydelse i alt kr. 1.617,- tilbagebetalt.
 Der henvises til lov om boligstøtte § 38 og 41 samt boligstyrelsens  

 cirkulære af 30. august 1982 pkt. 14.3 til 14.7.
 Amtsankenævnet har behandlet sagen i et møde afholdt den 13. februar 1987  

 og truffet følgende  AFGØRELSE:
 Nævnet besluttede at pålægge kommunen at foretage en fornyet beregning af  

 tilbagebetalingskravets størrelse.
 Nævnet fandt således, at tilbagebetalingskravet bør nedskrives med et  

 beløb svarende til, hvad klager ville have været berettiget til i  

 boligydelse, såfremt kommunen ved ændringen i maj 1984 havde anvendt de  

 aktuelle økonomiske oplysninger, der på daværende tidspunkt var til rådighed  

 for kommunen vedrørende størrelsen af klagers løbende arbejdsskadeerstatning.
 Nævnet har ved afgørelsen lagt vægt på, at sikringsstyrelsens meddelelse  

 om, at kommunen ville modtage kopi af afgørelsen sammenholdt med, at  

 boligstøttekontoret kort efter meddelte klager, at hans boligydelse var  

 blevet reguleret med tilbagevirkende kraft fra 1/9-83 og ændret for  

 fremtiden, må have givet klager anledning til at antage, at  

 boligstøttekontoret allerede var i besiddelse af de aktuelle oplysninger og,  

 at hans oplysningspligt dermed var opfyldt for så vidt angik stigningen i den  

 løbende ydelse pr. 1/4-84.
 Nævnet fandt således, at kommunen bør bære ansvaret for, at klagers  

 boligydelse ikke allerede fra 1/4-84 blev beregnet på grundlag af en løbende  

 arbejdsskadeerstatning på kr. 94.368 årligt.
 Man skal gøre opmærksom på, at sagens parter har adgang til at se samtlige  

 akter, der har ligget til grund for amtsankenævnets afgørelse.
 Ankevejledning vedlagt til klager.
 Nævnet udbeder sig nærmere underretning om hvad der videre passerer i  

 sagen.
