2 selvstændigt matrikulerede nabogrunde var anskaffet af et  

 interessentskab på forskellige tidspunkter.
Vurderingsmyndighederne havde  

 anset de 2 matr.nr. for en samlet beskatningsenhed.
Ved den ene interessents  

 senere salg af hans ideelle anpart af det ene matr.nr.
 var vurderingsmyndighedernes samvurdering ikke afgørende for den  

 beskatningsmæssige behandling af delsalget.
A klagede for indkomståret 1986 over, at de stedlige skattemyndigheder  

 havde anset ham for særlig indkomstskattepligtig af avance ved  

 ejendomssalg.Klagen til Landsskatteretten skyldtes, at de stedlige  

 skattemyndigheder havde betragtet matr.nr. 1 og matr.nr. 2 som en samlet  

 ejendom.
Avancen ved klagerens salg i 1986 af sin ideelle andel af matr.nr. 2  

 var derfor opgjort efter bestemmelserne i ejendomsavancebeskatningsloven,  

 herunder cirkulære af 17. december 1982 om beskatning af fortjeneste ved  

 afståelse af fast ejendom pkt. 18 og 19 vedrørende delafståelse og sameje.
 Det fremgik af sagens oplysninger, at klageren sammen med to andre  

 interessenter i 1969 havde erhvervet grunden matr.nr. 1. I 1971 var opført et  

 dyrehospital på grunden.
 I 1972 erhvervedes nabogrunden matr.nr. 2 med henblik på en eventuel  

 senere udvidelsesmulighed.
 I 1981 var den ene af interessenterne udtrådt, hvorefter klageren havde  

 overtaget en yderligere ideel anpart af de to matrikelnumre.
 I 1986 havde klageren afhændet sin ideelle anpart af matr.nr. 2.
 De stedlige skattemyndigheder havde anført, at de to matrikelnumre var  

 fremstået som en samlet ejendom både ved købet i 1981 og ved salget i 1986.  

 Myndighederne havde således henvist til, at de to matrikelnumre ifølge  

 vurderingslovens § 4 var at anse for en samlet beskatningsenhed, samt til, at  

 samvurderingen bestod frem til året efter frasalget, idet ejerne ikke havde  

 benyttet sig af adgangen i vurderingslovens § 8, stk. 3, til at få de  

 pågældende matrikelnumre særskilt vurderet i anledning af det påtænkte salg.
Klagerens repræsentant anførte, at der oprindeligt var tale om to  

 selvstændige ejendomme, og at det forhold, at ejendommene, vurderingsmæssigt  

 på grund af beliggenheden, var blevet samvurderet, ikke kunne ændre dette  

 faktum.
Repræsentanten hævdede derfor, at der alene var tale om salg af en  

 andel af ejendommen matr.nr. 2 og ikke om delafståelse i relation til begge  

 ejendomme.
 Landsskatteretten bemærkede, at den stedfundne samvurdering ikke kunne  

 antages at have til følge, at de i sagen omhandlede selvstændigt  

 matrikulerede ejendomme i andre relationer skulle anses for en ejendom.  

 Landsskatteretten kunne herefter tiltræde klagerens påstand, og den påklagede  

 ansættelse blev derfor nedsat til det selvangivne beløb.
 LV 1989, H 2.6.7 og 2.6.8.
