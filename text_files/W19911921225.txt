 Hjælp til særlige udgifter, der følger af uddannelsen eller  

 handicappet, ydes uden økonomisk behovsvurdering.
 SAGSFREMSTILLING:
K fik i august 1988 bevilget hjælp efter bistandslovens § 42 til en 3-årig  

 pædagoguddannelse.
I hjælpen indgik særlige uddannelsesudgifter i form af  

 befordringsudgifter på 400 kr. om måneden og udgifter til  

 undervisningsmaterialer.
Ved lovændringen pr. 1. oktober 1990, hvor § 42 blev ophævet, overgik K  

 til den faste bruttorevalideringsydelse.
Da dette medførte en  

 nettoindtægtsstigning på ca. 1.000 kr. om måneden, afslog kommunen at dække  

 uddannelsesudgifterne med henvisning til, at K selv skønnedes at kunne  

 afholde disse.
 Amtsankenævnet pålagde kommunen at yde hjælp til de med uddannelsen  

 forbundne udgifter uden en vurdering af pågældendes økonomiske behov.
 Afgørelsen blev anket af kommunen, der ønskede en principiel afgørelse af,  

 om ordene »kan ydes« i bistandslovens § 43 skal forstås som  

 »skal ydes«.
 Sagen er behandlet på principielt ankemøde til afklaring af, om der ved  

 indførelse af fast bruttorevalideringsydelse var sket en ændring fra  

 tidligere, således at uddannelsesudgifterne nu skal ydes efter en vurdering  

 af pågældendes økonomiske behov.
 AFGØRELSE:
Ankestyrelsen fandt ikke, at den nugældende lovtekst eller forarbejderne  

 til denne giver grundlag for at antage, at ydelse af hjælp til de særlige  

 udgifter, der følger af uddannelsen eller handicappet, skal bero på en  

 økonomisk behovsvurdering.
Spørgsmålet om, hvorvidt den ansøgte hjælp kan  

 ydes, må således alene bero på en vurdering af det ansøgtes rimelighed  

 og/eller nødvendighed.
 Ankestyrelsen tiltrådte på denne baggrund amtsankenævnets afgørelse.
