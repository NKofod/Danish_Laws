Nr BTL 51 Betænkning over Forslag til lov om ændring af straffeloven  

 (Maskeringsforbud)   

 Nr B 51 1989-90, 1. samling Afgivet af Retsudvalget Afgivet: 19900528 Udvalget har behandlet lovforslaget i en række møder og har herunder stillet spørgsmål til justitsministeren, som denne har besvaret skriftligt.
Nogle af spørgsmålene er optrykt som bilag til betænkningen sammen med ministerens besvarelser heraf.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (udvalget med undtagelse af  

 Fremskridtspartiets og Kristeligt Folkepartis medlemmer) lovforslaget til  

forkastelse ved 3. behandling.
 Et mindretal (Fremskridtspartiets og Kristeligt Folkepartis  

 medlemmer af udvalget) indstiller lovforslaget til vedtagelse med det  

 stillede ændringsforslag.
Ændringsforslag Af et mindretal (FP), tiltrådt af et mindretal (KRF):
Til § 1 1) Den foreslåede § 134 b affattes således:
»§ 134 b.
Den, der i forening med andre personer færdes på  

 offentligt sted med ansigtet helt eller delvis tildækket med hætte, maske,  

 bemaling eller lignende på en måde, der er egnet til at hindre  

 identifikation, straffes med bøde, hæfte eller fængsel indtil 6 måneder.
Stk. 2. Forbudet i stk. 1 gælder ikke for tildækning af ansigtet,  

 der foretages for at beskytte mod vejrliget, eller som tjener andet  

 anerkendelsesværdigt formål.« Bemærkninger Til nr. 1 På baggrund af den kritik, der blev fremsat ved 1. behandling af  

 lovforslaget, er formuleringen ændret i overensstemmelse med det forslag til  

 formulering, som justitsministeren har givet som svar på to af udvalgets  

 spørgsmål.
 Det forudsættes, at f.eks. karneval, fastelavn og roligans vil blive  

 betragtet som anerkendelsesværdige formål.
Grethe Fenger Møller (KF) fmd.
Fischer (KF) Helge Adam Møller  

 (KF) Bjørn Elmquist (V) Inge Dahl-Sørensen (V) Knud Lind (FP) Kirsten Lee  

 (RV) Nør Christensen (CD) Inger Stilling Pedersen (KRF) Erling Christensen  

 (S) Ole Espersen (S) Søren Hansen (S) Torben Lund (S) Lissa Mathiasen (S)  

 Carsten Andersen (SF) Leif Hermann (SF) Ebba Strange (SF) nfmd.
Bilag Nogle af udvalget stillede spørgsmål til justitsministeren og dennes  

 besvarelser heraf Spørgsmål:
 1. Udvalget udbeder sig ministerens juridiske kommentarer til forslagets  

 lovtekst med henblik på en eventuel omredigering, således at formålet med  

 lovforslaget tilgodeses mest muligt.
 2. Udvalget udbeder sig specielt udtalelse fra ministeren om, hvorvidt  

 sætningen »der er egnet til og efter omstændighederne bestemt til«  

 rent bevismæssigt svækker forslaget.
3. Hvilke ændringer i lovteksten ville ministeren foreslå til lovteksten,  

 som ville gøre det bedre egnet til vedtagelse? Svar:
 1. Efter den foreslåede affattelse af § 134 b gælder maskeringsforbudet  

 for personer, »der deltager i eller er på vej til en offentlig  

 forsamling under åben himmel, optog, opløb eller lignende offentlig  

 foreteelse«.
 Den stedlige afgrænsning af anvendelsesområdet for maskeringsforbudet kan  

 med den anførte formulering give anledning til en vis tvivl.
 Udtrykket »under åben himmel« indebærer, at det må anses for  

 meget usikkert, om forbudet f.eks. vil kunne finde anvendelse i forbindelse  

 med aktioner i butikscentre, offentlige kontorer, forlystelsessteder m.v.,  

 hvortil der i åbningstiden er almindelig adgang.
Også udtrykket »offentlig« kan give anledning til  

 fortolkningstvivl.
Hvis der hermed menes »på offentligt sted«,  

 forekommer betingelsen »under åben himmel« både overflødig og  

 misvisende.
Et offentligt sted behøver ikke nødvendigvis at være under åben  

 himmel, og omvendt er det langtfra alle steder, der befinder sig under åben  

 himmel, der kan betegnes som et offentligt sted.
 Hvis udtrykket »offentlig« sigter til, at maskeringsforbudet kun  

 skal gælde i tilfælde, hvor der er adgang for enhver til at deltage i  

 forsamlingen, optoget m.v., vil formålet med maskeringsforbudet næppe kunne  

 opnås.
 2. Situationsbeskrivelsen »deltager i eller er på vej til«  

 indebærer formentlig, at forbudet ikke vil kunne anvendes på maskerede  

 personer på vej bort fra en forsamling m.v.
3. Med hensyn til udtrykket »efter omstændighederne bestemt til«  

 kan der rejses spørgsmål om, hvilken selvstændig betydning dette krav har ved  

 siden af kravet om, at maskeringen skal være egnet til at hindre  

 identifikation.
Formuleringen »efter omstændighederne bestemt til«  

 kunne muligvis forstås således, at det ikke er tilstrækkeligt, at maskeringen  

 ud fra en objektiv bedømmelse er egnet til at hindre identifikation, men at  

 der herudover kræves bevis for, at hindring af identifikation har været det  

 tilsigtede formål med maskeringen.
4. Den foreslåede bestemmelse i § 134 b, stk. 2, kriminaliserer visse  

 forhold, der kan betragtes som forsøgshandlinger i relation til § 134 b, stk.  

 1. Bestemmelsen indebærer, at de angivne handlinger skal bedømmes som  

 fuldbyrdede forhold med den virkning, at bestemmelsen i straffelovens § 22 om  

 strafophør på grund af frivillig tilbagetræden fra forsøg ikke vil kunne  

 komme i betragtning.
Når bortses fra denne afskæring af frivillig  

 tilbagetræden, som i denne forbindelse næppe vil have nogen praktisk  

 betydning, forekommer bestemmelsen overflødig ved siden af straffelovens  

 almindelige bestemmelse i § 21 om forsøg.
 5. Hvad endelig angår den foreslåede bestemmelse i § 134 b, stk. 3,  

 hvorefter politiet kan tillade undtagelse fra maskeringsforbudet, når der  

 ikke foreligger fare for den offentlige orden og sikkerhed, bemærkes, at  

 formuleringen af flere grunde forekommer uheldig.
For det første fører en naturlig læsning af bestemmelsen til, at  

 tilladelse skal indhentes fra politiet forud for maskeringen.
I så fald ville  

 man påføre både borgere og politi et unødvendigt bureaukrati.
 Bestemmelsen kunne imidlertid også forstås på den måde, at det i det  

 enkelte tilfælde vil være overladt til den pågældende polititjenestemand på  

 stedet at tage stilling til, om en konstateret maskering eller forsøg herpå  

 kan tillades.
Uanset hvilken forståelse der lægges til grund, synes bestemmelsen at  

 overlade det til politiets frie skøn at afgøre, om en maskering kan tillades  

 som lovlig eller ikke.
Det bemærkes herved, at politiet efter bestemmelsen  

kan tillade undtagelse, når der ikke foreligger fare for den  

 offentlige orden og sikkerhed.
Politiet kan således også nægte at meddele  

 tilladelse, selv om der ikke foreligger nogen fare.
 Det må af retstekniske grunde anses for uheldigt at lade lovligheden af  

 maskeringer m.v., der tjener et legitimt formål, bero på en sådan  

 tilladelsesordning.
 Spørgsmål 4:
 På baggrund af kritikken ved 1. behandling af formuleringen af det  

 foreslåede § 134 b, stk. 3, udbeder udvalget sig ministerens forslag til en  

 omformulering af bestemmelsen i relation til grundlovens bestemmelser om  

 demonstrationsfrihed.
 Spørgsmål 5:
Hvorledes skal den foreslåede § 134 b efter ministerens opfattelse  

 udformes, hvis den skal være anvendelig i praksis? Svar:
 Efter Justitsministeriets opfattelse kunne en bestemmelse om et  

 maskeringsforbud f.eks. udformes på følgende måde:
»§ 134 b.
Den, der i forening med andre personer færdes på  

 offentligt sted med ansigtet helt eller delvis tildækket med hætte, maske,  

 bemaling eller lignende på en måde, der er egnet til at hindre  

 identifikation, straffes med bøde, hæfte eller fængsel indtil 6 måneder.
