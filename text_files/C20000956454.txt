 NOA-Meddelelse vedrørende tilmelding i  

 forbindelse med hjemsendelse på grund af vejrlig eller materialemangel.  

 Bekendtgørelse om en aktiv arbejdsmarkedsindsats § 13, stk. 1.
 En undtagelse fra betingelsen om, at ledige på  

 første ledighedsdag skal tilmelde sig ved personligt fremmøde  

 på Arbejdsformidlingen i den AF-region, hvor de bor.
 Ifølge § 13, stk. 1, i aktivbekendtgørelsen  

 skal ledige medlemmer af en arbejdsløshedskasse, som ønsker at  

 modtage dagpenge eller er berettiget til dagpengegodtgørelse for 1. og  

 2. ledighedsdag, på den første ledighedsdag tilmelde sig ved  

 personligt fremmøde på Arbejdsformidlingen i den AF-region, hvor  

 de bor (folkeregisteradresse).
 Arbejdsmarkedsstyrelsen har modtaget en række  

 henvendelser, hvorefter denne bestemmelsen har givet anledning til problemer  

 i forhold til personer, der bliver hjemsendt på grund af  

 vejrmæssige forhold eller materialemangel, og hvor disse personer er  

 beskæftiget langt fra deres bopæl.
På denne baggrund skal styrelsen meddele, at ledige  

 medlemmer af en arbejdsløshedskasse, der i henhold til en overenskomst  

 eller faglig kutyme hjemsendes på grund af vejrmæssige forhold  

 eller materialemangel, undtages fra ovennævnte bestemmelse.
De ledige  

 vil således kunne tilmelde sig ved personligt fremmøde på  

 Arbejdsformidlingen i den AF-region, hvor de er i beskæftigelse.
 Det påhviler i den forbindelse tilmeldingsregionen  

 at sikre, at de pågældende registreres som tilmeldte i  

 bopælsregionen, jf. § 12, stk. 1, i aktivbekendtgørelsen.
 Det påhviler ligeledes tilmeldingsregionen at sikre,  

 at tilmelding sker på grund af vejrlig eller materialemangel.
