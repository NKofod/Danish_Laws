Ankestyrelsens principmeddelelse 28-22 om arbejdsskade - arbejdets forhold - arbejdstids begyndelse eller ophør - færden på arbejdsstedet - privat handling Principmeddelelsen fastslår Det er en betingelse for at anerkende en skade som en arbejdsskade, at skaden er opstået som følge af arbejdet eller de forhold, hvorunder arbejdet foregår.
Arbejdsgiveren behøver ikke at have handlet ansvarspådragende.
Hvis en skade sker på arbejdsstedet, er der efter praksis en formodning for, at skaden er en følge af arbejdet eller de forhold, hvorunder arbejdet foregår.
Denne formodning gælder også, hvis en skade sker på arbejdsstedet i forbindelse med arbejdets påbegyndelse eller afslutning.
Ved arbejdsstedet forstås et eller flere geografisk afgrænsede steder, distrikter eller områder, hvor arbejdet som hovedregel udføres.
Til arbejdsstedet medregnes parkeringsarealer, gårdspladser, havneområder og andre udendørsarealer, når disse er forbundet med arbejdsstedet ved veje, stier eller lignende, der hører til arbejdsgivers matrikel, eller som arbejdsgiver på anden måde disponerer over.
 Eksempler på skader, der som udgangspunkt er en følge af arbejdet eller arbejdets forhold:
- Tilskadekomne glider/falder/snubler på arbejdsstedet - Tilskadekomne vælter på sin cykel på arbejdsstedet - Tilskadekomne bliver påkørt på arbejdsstedet Skader, der sker ved en privat handling, er derimod ikke omfattet.
 Eksemplerne er ikke udtømmende, og arbejdsskademyndighederne skal altid foretage en samlet, konkret vurdering af alle sagens oplysninger med henblik på at vurdere, om den skade, der er sket, er en følge af arbejdet eller de forhold, hvorunder arbejdet foregår.
De konkrete sager Ankestyrelsen har i 3 sager behandlet spørgsmålet om, hvornår en skade, der sker på arbejdsstedet i forbindelse med arbejdets påbegyndelse eller afslutning, er en følge af arbejdet eller de forhold, det foregår under.
I sag nummer 1 væltede tilskadekomne på sin cykel på vej mod arbejdsgiverens cykelskur.
Vejen til cykleskuret var glat, fordi arbejdsgiveren havde undladt at udføre glatførebekæmpelse.
Ankestyrelsen vurderede, at tilskadekomnes fald fra cyklen var en følge af arbejdet eller arbejdets forhold, da tilskadekomne faldt på grund af en glat vej på arbejdsgiverens matrikel, og ikke som følge af en privat handling.
Tilskadekomne var derfor omfattet af arbejdsskadesikringsloven.
I sag nummer 2 var tilskadekomne på vej hjem fra arbejde, da han blev påkørt af en bakkende bil på arbejdsgiverens parkeringsplads.
Ankestyrelsen vurderede, at skaden var en følge af arbejdet eller arbejdets forhold, da skaden skete på arbejdsstedet, og ikke var indtrådt som følge af en privat handling.
I sag nummer 3 væltede tilskadekomne på sin cykel, efter at hun mistede balancen over et vejbump på arbejdsstedet.
Ankestyrelsen vurderede, at skaden var en følge af arbejdet eller arbejdets forhold, da skaden skete på arbejdsstedet, og ikke var indtrådt som følge af en privat handling.
Baggrund for at behandle sagerne principielt Ankestyrelsen har behandlet sagerne principielt.
Det har vi gjort for at fastslå, hvorvidt skader, der sker på arbejdsstedet i forbindelse med arbejdets påbegyndelse og afslutning er omfattet af arbejdsskadesikringsloven.
Vi ændrer samtidig praksis i forhold til den praksis, der tidligere har været offentliggjort som principmeddelelse 255-10. Praksisændringen er med virkning for fremtiden.
Reglerne Love og bekendtgørelser Lov om arbejdsskadesikring, senest bekendtgjort i lovbekendtgørelse nr. 314 af 10. marts 2022.
  § 1, om at arbejdsgiverens ikke behøver at have handlet ansvarspådragende.
  § 5, om at der ved arbejdsskade i denne lov forstås ulykker og erhvervssygdom, der er en følge af arbejdet eller de forhold, det er foregået under.
Bekendtgørelse om arbejdsskadesikring under befordring til og fra arbejde (befordringsbekendtgørelse) nr. 1606 af 9. december 2016  § 2, om at arbejdssted forstås som et eller flere geografisk afgrænsede steder, distrikter eller områder, hvor arbejdet som hovedregel udføres.
Til arbejdsstedet medregnes parkeringsarealer, gårdspladsen, havneområder og andre underdørsarealer, når disse er forbundet med arbejdsstedet ved veje, stier eller lignende, der hører til virksomhedens matrikel, eller som virksomheden på anden måde disponerer over.
Praksis Gældende:
 Følgende principmeddelelser er brugt ved afgørelsen og gælder stadig:
7-18: Bliver en person ramt af et lynnedslag under udførelsen af sit arbejde, anses dette som værende en følge af arbejdet eller arbejdets forhold.
Det er uden betydning, om hændelsen finder sted på arbejdsgiverens matrikel, eller om arbejdet eller arbejdets forhold konkret har medført en øget risiko for at blive ramt af et lyn.
53-19: (Sammenskrivning af PM 35-14, U-13-01 og PM U-11-00), der giver et samlet billede af den praksis, der vedrører ulykker, der sker under transport til og fra arbejde, hvor man færdes på offentlig vej.
Færden på offentlig vej eller gade sker som udgangspunkt på egen og ikke arbejdsgiverens risiko.
 6-09: En skade på arbejdspladsen skyldtes ikke arbejdets forhold, da hændelsen indtraf under et privat ærinde.
De konkrete afgørelser Sag nr. 1. j.nr. 21-41165 A Forsikring har klaget over Arbejdsmarkedets Erhvervssikrings afgørelse om, at du er omfattet af arbejdsskadesikringsloven.
Arbejdsmarkedets Erhvervssikring afgjorde sagen den 5. juli 2021.
 Ankestyrelsen har nu afgjort din sag.
 Resultatet er:
  Du er kommet til skade som følge af dit arbejde.
 Det betyder, at vi stadfæster Arbejdsmarkedets Erhvervssikrings  afgørelse, da vi er kommet til samme resultat.
Begrundelse for afgørelsen Sådan vurderer vi sagen Ankestyrelsen vurderer, at den ulykke, der skete den 12. januar 2021 på dit arbejdssted var en følge af dit arbejde eller arbejdets forhold, hvorfor du var omfattet af arbejdsskadesikringsloven på tidspunktet for skadens indtræden.
Hvad er afgørende for resultatet Du har oplyst, at du kom til skade den 12. januar 2021, da du cyklede ind på virksomhedens arbejdsplads, hvor dit fordæk gled da du forsøgte at dreje til venstre mod arbejdsgiverens cykelskur.
Du var herefter ikke længere i stand til at styre din cykel, hvorfor du faldt og ramte asfalten med begge dine knæ og dit højre håndled.
Du gled herefter en meter hen ad asfalten.
 Din arbejdsgiver anmeldte skaden den 3. februar 2021. Af anmeldelsen fremgår, at du faldt fra din cykel, hvorefter du gled en meter hen ad asfalten.
 Du oplyste i en telefonsamtale af den 27. august 2021 med en medarbejder fra Arbejdsmarkedets Erhvervssikring, at du gled med din cykel den dag, fordi der ikke var saltet ude på parkeringspladsen.
Ifølge arbejdsskadesikringsloven skal der ved arbejdsskade forstås en skade, der er en følge af arbejdet eller de forhold, det er foregået under.
Færdslen i forbindelse med påbegyndelse eller afslutning af arbejde på arbejdsstedet er som udgangspunkt omfattet af arbejdsskadesikringsloven.
Ved arbejdsstedet forstås et eller flere geografisk afgrænsede steder, distrikter eller områder, hvor arbejdet som hovedregel udføres.
Til arbejdsstedet medregnes også parkeringsarealer, gårdspladser, havneområder og andre underdørsarealer, når disse er forbundet med arbejdsstedet ved veje, stier eller lignende, der hører til virksomhedens matrikel, eller som virksomheden på anden måde disponerer over.
 Hovedreglen kan imidlertid fraviges, hvis skaden er en følge af tilskadekomnes private forhold.
 Ved vurderingen af, om du var omfattet af arbejdsskadesikringsloven på tidspunktet for ulykkens indtræden, lægger vi vægt på, at ulykken fandt sted i forbindelse med, at du skulle begynde dit arbejde, hvor du befandt dig på virksomhedens matrikel, og at du på grund af den glatte vej mistede kontrollen over din cykel og faldt.
 Vi vurderer som følge af ovenstående, at du var omfattet af arbejdsskadesikringsloven på tidspunktet for skadens indtræden den 12. januar 2021, da skaden skete på arbejdsstedet som følge af glat føre og ikke som følge af private forhold.
 Oplysningerne fremgår særligt af anmeldelsen, samt telefonsamtalen af den 27. august 2021 og din mail af den 27. august 2021.
Om reglerne En ulykke, der sker i forbindelse med påbegyndelse eller afslutning af arbejde på arbejdsstedet er som udgangspunkt omfattet af arbejdsskadesikringsloven.
 Skader, som sker på grund af rent private forhold, er derimod ikke omfattet.
 Det er tilskadekomne, som har bevisbyrden for, at skaden er sket under arbejdet eller arbejdets forhold.
 Sag nr. 2, j.nr. 21-17709:
 A Forsikring har klaget over Arbejdsmarkedets Erhvervssikrings afgørelse om, at du er omfattet af arbejdsskadesikringsloven.
 Arbejdsmarkedets Erhvervssikring afgjorde sagen den 8. marts 2021.
 Ankestyrelsen har nu afgjort din sag.
 Resultatet er:
  Du er kommet til skade som følge af dit arbejde.
 Det betyder, at vi stadfæster Arbejdsmarkedets Erhvervssikrings afgørelse, da vi er kommet til samme resultat.
Begrundelse for afgørelsen Sådan vurderer vi sagen Ankestyrelsen vurderer, at den ulykke, der skete den 23. oktober 2017 på din arbejdsgivers parkeringsplads var en følge af dit arbejde eller arbejdets forhold, hvorfor du var omfattet af arbejdsskadesikringsloven på tidspunktet for skadens indtræden.
Hvad er afgørende for resultatet Du har oplyst, at du den 23. oktober 2017 var på vej hjem fra arbejde, da du bliver påkørt af en bakkende bil på virksomhedens parkeringsplads.
Du faldt og tog fra med din venstre hånd.
 Vi lægger vægt på oplysninger i spørgeskemabesvarelsen af den 6. februar 2018 fra din arbejdsgiver om, at du kom til skade på virksomhedens matrikel, da en chauffør bakkede ind i dig.
Ifølge arbejdsskadesikringsloven skal der ved arbejdsskade forstås en skade, der er en følge af arbejdet eller de forhold, det er foregået under.
Færdslen i forbindelse med påbegyndelse eller afslutning af arbejde på arbejdsstedet er som udgangspunkt omfattet af arbejdsskadesikringsloven.
Ved arbejdsstedet forstås et eller flere geografisk afgrænsede steder, distrikter eller områder, hvor arbejdet som hovedregel udføres.
Til arbejdsstedet medregnes også parkeringsarealer, gårdspladsen, havneområder og andre underdørsarealer, når disse er forbundet med arbejdsstedet ved veje, stier eller lignende, der hører til virksomhedens matrikel, eller som virksomheden på anden måde disponerer over.
 Hvis en skade sker på arbejdsstedet, er der efter praksis en formodning for, at skaden er en følge af arbejdet eller de forhold, hvorunder arbejdet foregår.
 Hovedreglen kan fraviges, hvis skaden er en følge af tilskadekomnes private forhold.
 Ved vurderingen af, om du var omfattet af arbejdsskadesikringsloven på tidspunktet for ulykkens indtræden, lægger vi vægt på, at ulykken fandt sted i forbindelse med afslutning af dit arbejde, hvor du befandt dig på virksomhedens parkeringsplads, og hvor du bliver påkørt af en bakkende bil.
Vi er opmærksomme på oplysninger fra forsikringsselskabet om, at der var tale om en privat handling på en offentlig parkeringsplads, hvorfor du ikke var omfattet af arbejdsskadesikringsloven.
A Forsikring henviste i den forbindelse til principmeddelelse 255-10.
Vi bemærker, at det afgørende er, at hændelsen skete på arbejdsstedet.
Hvorvidt parkeringspladsen er offentlig tilgængelig er ikke af betydning for vores vurdering af, om du var omfattet af personkredsen i arbejdsskadesikringsloven eller ej.
Det klare udgangspunkt er således, at hændelser, der sker i forbindelse med påbegyndelse eller afslutning af arbejde på arbejdsstedet som udgangspunkt er omfattet af arbejdsskadesikringsloven.
Vi lægger herefter vægt på, at der ikke var oplysninger i sagen om, at skaden var en følge af rent private forhold.
Du bliver påkørt af en bil på virksomhedens parkeringsplads i forbindelse med afslutning af din arbejdsdag.
 Vi vurderer som følge heraf, at skaden af den 23. oktober 2017 er opstået som følge af arbejdet eller de forhold, hvorunder arbejdet foregår, da den ikke kan relateres til en privat handling.
Vi bemærker videre, at det er uden betydning, at du bliver påkørt af en kollega.
Det er også uden betydning, at parkeringspladsen var offentlig tilgængelig for andre end virksomhedens medarbejdere.
Det afgørende er således, at du kom til skade på arbejdsstedet, samt at påkørslen ikke skyldtes en privat handling.
 Vi vurderer som følge af ovenstående, at du var omfattet af arbejdsskadesikringsloven på tidspunktet for skadens indtræden den 23. oktober 2017, hvor du blev påkørt af en bakkende bil på arbejdsgiverens parkeringsplads.
 Oplysningerne fremgår særligt af anmeldelsen samt oplysninger fra din arbejdsgiver.
Vi er opmærksomme på, at du kom til skade i 2017, hvor principmeddelelse 255-10 var udtryk for vores praksis for, hvornår visse skader kunne være en følge af private forhold.
Dette kan dog efter vores opfattelse ikke føre til en ændret vurdering af sagen, da vi med denne afgørelse ændrer vores praksis på området i forhold til, hvornår en skade kan anses for at være en følge af private forhold.
Om reglerne En ulykke, der sker i forbindelse med påbegyndelse eller afslutning af arbejde på arbejdsstedet er som udgangspunkt omfattet af arbejdsskadesikringsloven.
Ved arbejdsstedet forstås et eller flere geografisk afgrænsede steder, distrikter eller områder, hvor arbejdet som hovedregel udføres.
Til arbejdsstedet medregnes også parkeringsarealer, gårdspladsen, havneområder og andre underdørsarealer, når disse er forbundet med arbejdsstedet ved veje, stier eller lignende, der hører til virksomhedens matrikel, eller som virksomheden på anden måde disponerer over.
 Skader, som sker på grund af rent private forhold, er derimod ikke omfattet.
 Det er tilskadekomne, som har bevisbyrden for, at skaden er sket under arbejdet eller arbejdets forhold.
Sag nr. 3, j.nr. 21-30326 Du har klaget over Arbejdsmarkedets Erhvervssikrings afgørelse om, at du ikke er omfattet af personkredsen i arbejdsskadesikringsloven.
 Arbejdsmarkedets Erhvervssikring afgjorde sagen den 1. februar 2021.
 Ankestyrelsen har nu afgjort din sag.
 Resultatet er:
  Du er kommet til skade som følge af dit arbejde.
 Det betyder, at vi ændrer Arbejdsmarkedets Erhvervssikrings afgørelse.
 Arbejdsmarkedets Erhvervssikring vil nu træffe afgørelse om, hvorvidt de kan anerkende en skade som en arbejdsskade.
Begrundelse for afgørelsen Sådan vurderer vi sagen Ankestyrelsen vurderer, at den ulykke, der skete den 2. december 2019 på parkeringspladsen ud for adresse A var en følge af dit arbejde eller arbejdets forhold.
Du var derfor omfattet af arbejdsskadesikringsloven på tidspunktet for skadens indtræden.
Hvad er afgørende for resultatet Vi lægger til grund, at det ovennævnte vejbump var placeret på din arbejdsgivers område.
Vi lægger i den forbindelse vægt på oplysninger fra dig og din arbejdsgiver om vejbumpets placering, de indsendte billeder, samt oplysninger i anmeldelsen om, at du kom til skade på arbejdsgiverens parkeringsplads.
Vi lægger videre vægt på, at skaden skete efter dit møde på adresse A.
Bygningen på adresse A ejes af din arbejdsgiver, B Kommune.
Vi lægger i den forbindelse vægt på oplysningerne om, at disse møder løbende afholdes på ovennævnte adresse og finansieres af din arbejdsgiver.
Møderne afholdes i arbejdsgiverens interesse, og det var nødvendigt for dig at deltage som en del af din stilling.
Vi lægger derfor til grund, at du har opholdt dig på arbejdsstedet, da du kom til skade.
Du har oplyst, at du den 2. december 2019 cyklede hjem efter ovennævnte arbejdsmøde.
Du kom til skade, idet du mistede balancen over et vejbump på arbejdsgiverens parkeringsplads.
Du væltede herefter og slog dit hoved.
Ifølge arbejdsskadesikringsloven skal der ved arbejdsskade forstås en skade, der er en følge af arbejdet eller de forhold, det er foregået under.
Færdslen i forbindelse med påbegyndelse eller afslutning af arbejde på arbejdsstedet er som udgangspunkt omfattet af arbejdsskadesikringsloven.
Ved arbejdsstedet forstås et eller flere geografisk afgrænsede steder, distrikter eller områder, hvor arbejdet som hovedregel udføres.
Til arbejdsstedet medregnes også parkeringsarealer, gårdspladsen, havneområder og andre underdørsarealer, når disse er forbundet med arbejdsstedet ved veje, stier eller lignende, der hører til virksomhedens matrikel, eller som virksomheden på anden måde disponerer over.
Hvis en skade sker på arbejdsstedet, er der efter praksis en formodning for, at skaden er en følge af arbejdet eller de forhold, hvorunder arbejdet foregår.
Dette gælder også, hvis der er tale om et midlertidig arbejdssted.
 Hovedreglen kan fraviges, hvis skaden er en følge af tilskadekomnes private forhold.
Ved vurderingen af, hvorvidt du var omfattet af arbejdsskadesikringsloven på tidspunktet for ulykkens indtræden, lægger vi vægt på, at ulykken fandt sted i forbindelse med afslutning af dit arbejde, hvor du befandt dig på virksomhedens parkeringsplads.
Du mistede balancen over et vejbump, hvorefter du væltede og slog dit hoved.
Vi lægger herefter vægt på, at der ikke er oplysninger i sagen om, at ulykken af den 2. december 2019 var en følge af private forhold.
Du var på vej hjem efter afslutning af din arbejdsdag, hvor du faldt på din cykel over et vejbump på arbejdsgiverens matrikel.
Der var således tale om en skade, der ikke kunne karakteriseres som en privat handling.
 Vi vurderer som følge af ovenstående, at du var omfattet af arbejdsskadesikringsloven på tidspunktet for ulykken den 2. december 2019, hvor du faldt over et vejbump.
 Arbejdsmarkedets Erhvervssikring vil nu træffe afgørelse om, hvorvidt din skade kan anerkendes som en arbejdsskade.
 Oplysningerne fremgår særligt af anmeldelsen, oplysninger fra din arbejdsgiver af den 26. februar 2021 samt bemærkninger fra din fagforening af den 21. juli 2021.
Om reglerne En ulykke, der sker i forbindelse med påbegyndelse eller afslutning af arbejde på arbejdsstedet er som udgangspunkt omfattet af arbejdsskadesikringsloven.
Ved arbejdsstedet forstås et eller flere geografisk afgrænsede steder, distrikter eller områder, hvor arbejdet som hovedregel udføres.
Til arbejdsstedet medregnes også parkeringsarealer, gårdspladsen, havneområder og andre underdørsarealer, når disse er forbundet med arbejdsstedet ved veje, stier eller lignende, der hører til virksomhedens matrikel, eller som virksomheden på anden måde disponerer over.
 Skader, som sker på grund af rent private forhold, er derimod ikke omfattet.
 Det er tilskadekomne, som har bevisbyrden for, at skaden er sket under arbejdet eller arbejdets forhold.
