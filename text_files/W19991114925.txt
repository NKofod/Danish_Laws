Landsskatteretskendelse A-skat/arbejdsmarkedsbidrag - vederlag til konsulenter Reference:
KSL § 43, stk. 1 AMFL § 15 A ApS klage til Landsskatteretten skyldtes, at told- og  

 skatteregionen ved afgørelse af 10. august 1998 havde pålagt  

 virksomheden at indeholde A-skat og arbejdsmarkedsbidrag af vederlag til  

 konsulenter.
Det var oplyst, at selskabet, der blev stiftet den 1. juli  

 1977, var en edb-konsulentvirksomhed, der solgte konsulentydelser til danske  

 kunder med systemudvikling indenfor IT-branchen, særligt til meget  

 store virksomheder.
Selskabet var registreret som momspligtig og  

 indeholdelsespligtig for A-skat m.v.
Selskabet havde på kort tid opbygget en betydelig  

 kundeportefølje bestående af store private og offentlige  

 virksomheder.
Der havde jævnligt været foretaget annoncering i et  

 computerblad.
Det var på baggrund af en sådan annonce, at  

 selskabet i august modtog henvendelse fra B.
De konsulenter, der arbejdede for selskabet var ikke  

 ansat, men tilknyttet som selvstændige erhvervsdrivende  

 (underleverandører). Selskabet engagerede de pågældende  

 konsulenter til som underentreprenører at udføre arbejdsopgaver  

 for de respektive kunder, som det havde indgået aftale med.  

 Instruktionen og fordelingen af arbejdsopgaverne skete direkte mellem de  

 enkelte konsulenter og selskabets kunder.
Konsulenterne fakturerede selskabet  

 og fik derved vederlaget udbetalt uden indeholdelse.
Virksomheden havde ved  

 stiftelsen to konsulenter tilknyttet.
I 1998 havde der gennemsnitligt  

 været anvendt ca. 10 konsulenter.
 Følgende fremgik af en mellem selskabet  

 (benævnt leverandøren) og C (benævnt kunden) indgået  

 kontrakt om konsulentbistand:
"1. Kontraktens omfang Kontrakten omfatter leverance af konsulentbistand til i  

 bl.a. ..............
 Konsulent er:  ....
 2. Kontraktperiode:
 Kontrakten starter den 1.10.1997 og løber i 12  

 måneder indtil ultimo september 1998.
 For en god ordens skyld skal det bemærkes, at  

 konsulenten afholder efterårsferie i uge 42, samt 2 ugers ferie i  

 september 1997.
 3. Leverancens omfang/Antal timer pr. uge:
 Konsulentens arbejdstid er 35 timer pr. uge excl. frokost.  

 Der arbejdes med en fixtid mellem 10.00 og 14.00, og der kan flexes mellem  

 7.00 og 18.00.
 4. Honorar:
Honoraret er aftalt til 500 kr. pr. time.
Prisen er excl  

 moms og andre lovpligtige afgifter.
 For beordret konsulentassistance på søgne- og  

 helligdage, som i weekender beregnes et tillæg på 100%, og for  

 beordret konsulentassistance på hverdage udover normtiden på 35  

 timer pr. uge beregnes et tillæg på 50%.
 Der foretages kun fakturering for effektive arbejdstimer,  

 dvs. at evt. ferie og sygedage ikke faktureres kunden.
 5. Betalingsbetingelser:
Leverandøren fakturerer kunden primo måneden  

 efter hver leverancemåned.
Fakturaen baserer sig på timesedler  

 godkendt af kunden.
 Betalingsfristen er 15 dage netto kontant fra modtagelse  

 af faktura.
 6. Ejendomsret, ophavsret og tavshedspligt:
Leverandøren og dennes konsulent forpligter sig til  

 ikke uden forudgående tilladelse af viderebringe eller benytte  

 oplysninger om kunden og dennes virksomhed.
Dette gælder også  

 efter kontraktens ophør.
 Ved kontraktens ophør forpligter  

 leverandørens og dennes konsulent til at aflevere alt  

 dokumentationsmateriale og lignende som vedrører kunden og dennes  

 virksomhed og som leverandøren eller dennes konsulent har medvirket  

 til at frembringe eller er kommet i besiddelse af gennem arbejdet hos  

 kunden.
 Samtlige rettigheder, herunder opfinder- og  

 ophavsrettigheder, der opstår i forbindelse med software udviklet som  

 led i kontraktforholdet tilhører kunden.
7. Ansvar Kunden stiller de for konsulenten nødvendige  

 faciliteter og værktøjer til rådighed.
 Konsulenten arbejder under kundens instruks og  

 ledelse.
Alle oplysninger om konsulentens sygdom og anden form for  

 fravær meddeles kunden.
Ferie og lign. aftales mellem kunden og  

 leverandørens 8. Force majeure og misligholdelse I tilfælde af force majeure,  konsulentens  

 død, sygdom, ulykke og lign., der ligger uden for leverandørens  

 kontrol, er leverandøren fritaget for at efterleve det normale  

 opsigelsesvarsel.
Ved force majeure kan kontrakten opsiges med  

 øjeblikkelig virkning.
9. Opsigelsesbetingelser Kontrakten kan ikke opsiges af kunden i kontraksperiodens  

 første 4 måneder.
 Efter de første 4 måneder kan kunden opsige  

 med et varsel på 30 dage.
 Det er dog aftalt, at leverandøren vil gøre  

 en stor indsats for at genplacere konsulenten hos tredjemand, såfremt  

 kunden bliver utilfreds med konsulentens ydelser i den periode, hvor  

 uopsigeligheden gælder.
Kontrakten kan af leverandørens opsiges med 3  

 måneders  varsel til den 1. i en måned." Videre fremgik følgende af en mellem selskabet og B  

 indgået konsulentkontrakt:
 "Kontraktvilkår:
 § 1. Nærværende kontrakt skal regulere  

 retsforholdet mellem selskabet og konsulenten i forbindelse med, at  

 konsulenten skal udføre nærmere angivne opgaver hos kunden.  

 Konsulentopgaver aftales løbende direkte mellem kunden og  

 konsulenten.
 § 2 Konsulenten forpligter sig i den nedennævnte  

 kontraktperiode til at stille sin fulde arbejdskraft til rådighed for  

 selskabet, og i perioden ikke udføre andre konsulentopgaver uden at  

 indhente selskabets godkendelse i forhold hertil.
 Kontraktperioden starter 1. oktober 1997, og vedvarer,  

 medmindre den opsiges, indtil den 30. september 1998.
Det er aftalt, at konsulenten i ovenfor angivne  

 kontraktperiode på ugebasis må forvente at anvende et tidsforbrug  

 på et sted mellem 32,5 og 37,5 timer pr. uge.
De nærmere  

 tidspunkter for arbejdets begyndelse og afslutning aftales i henhold til  

 senere fastlæggelse, men forventeligt er udgangspunktet en fixtid  

 mellem 10.00-14.00 ligesom der forventeligt kan flexes i tidsrummet mellem  

 7.00 og 18.00, alt efter opgavens karakter og intensitet.
Aftalen kan af konsulenten opsiges med et varsel på  

 3 måneder til den første i en måned, og af selskabet med  

 et varsel på 30 dage, idet det samtidig forudsættes, at  

 opsigelsesvarslet kan indeholdes i den aftalte kontraktperiode.
Ved  

 kontraktperiodens udløb ophører aftalen, uden at nogen af  

 parterne behøver at fremkomme med formalia af nogen art.
§ 3 Konsulentens honorar opgøres på timebasis  

 med 450 kr., skriver kroner firehundredefemti 00/100. Hertil skal  

 lægges moms i henhold til den til enhver tid værende sats samt  

 andre lovpligtige afgifter, idet parterne dog bemærker, at der p.t.  

 ikke eksisterer - parterne bekendt - sådanne.
Konsulenten er forpligtet  

 til at være momsregistreret, og skal på opfordring fra selskabet  

 kunne dokumentere registreringen.
 Såfremt anvendelsen af yderlige timer udover den  

 gennemsnitlige forventede arbejdstid på 35 timer pr. uge, jf. ovenfor,  

 viser sig nødvendig, modtager konsulenten et tillæg efter  

 følgende retningslinier: på hverdage honoreres de første  

 2 1/2 time med en timesats på kr. 600 og på hverdage ud over 2  

 1/2 time honoreres med en timesats på 675.
 Såfremt det måtte vise sig fornødent,  

 at der skal udføres konsulentarbejde ud over de ovenfor angivne  

 forventelige tidspunkter, herunder på søgne/helligdage og i  

 weekender, er det aftalt, at konsulenten modtager honorering på 175% af  

 den normale timesats, hvilket udgør 787,50 kr.
 Konsulenten er forpligtet til at føre et effektivt  

 og dokumenterbart timeregnskab.
Senest den 1. arbejdsdag i en næstfølgende  

 måned skal konsulenten opgøre og fremsende sin faktura til  

 selskabet, der er forpligtet til at betale denne senest 20 dage efter  

 modtagelsen heraf.
Timeregnskab skal også sendes pr. fax eller email  

 senest den 1. arbejdsdag i den næstfølgende måned.
 Alene efter forudgående aftale med selskabet og mod  

 behørig dokumentation kan konsulenten i helt enkeltstående  

 tilfælde få kompenseret sine på vegne af selskabet i  

 relation til opgaven foretagne udlæg, der opgøres og fremsendes  

 sammen med almindelig faktura for timeregnskab.
§ 4 Hver part bevarer egne ophavsrettigheder, der  

 være sig til koncepter, metoder og systemer.
Såfremt enhver af  

 parterne uafhængigt af såvel hinanden, som af  

 nærværende projekt udvikler nye ophavsrettigheder, retten  

 hertil.
 Ophavsrettigheder og brugsrettigheder, der udvikles med  

 baggrund i nærværende kontrakt, enten det er til koncepter,  

 tjenesteydelser eller andet, beror hos begge parter.
(.............) § 5 Konsulenten er forpligtet til at holde  

 nærværende kontrakt fortrolig mellem selskabet og  

 konsulenten.
 Konsulenten er uden at modtage honorar herfor. forpligtet  

 til at deltage i status- og opfølgningsmøder af maksimalt 2  

 timers varighed på selskabets adresse, maksimalt 1 gang pr.  

 måned.
 § 6 Konsulenten forpligter sig til at tegne en almindelig  

 erhvervs-ansvarsforsikring.
§ 7 Det er aftalt, at efter aftalens udløb har  

 konsulenten ingen mulighed, det være sig direkte eller indirekte at  

 tilbyde sin arbejdskraft, eller på anden måde arbejde for den  

 eller de virksomhed(er), som konsulenten gennem sit virke med selskabet har  

 haft tilknytning til.
Perioden er aftalt til at være 6 måneder  

 efter kontraktens ophør.
Ved enhver overtrædelse af nærværende  

 bestemmelse er konsulenten forpligtet til at betale en konventionalbod  

 på kr. 300.000 Betalingen af konventionalboden medfører ikke  

 automatisk ophævelse af konkurrenceklausulen.
(..........)" Told- og skatteregionen havde ved den påklagede  

 afgørelse anset selskabet for pligtig at indeholde A-skat og  

 arbejdsmarkedsbidrag i vederlagene til de konsulenter, der var tilknyttet  

 virksomheden på vilkår svarende til de i kontrakten indgået  

 med B, jf. kildeskattelovens § 46.
Som begrundelse herfor var det anført, at der i  

 punkt 3.1.1.1. - 3.1.1.5 i cirkulære nr. 129 af 4. juli 1994 til  

 personskatteloven var redegjort for, hvorledes den generelle  

 afgrænsning mellem lønmodtagere og selvstændige  

 erhvervsdrivende skulle foretages.
På grundlag af cirkulæret samt  

 den foreliggende kontrakt havde regionen fundet, at vederlagene til  

 konsulenten var at betragte som A-indkomst for ham, jf. kildeskattelovens §  

 43, stk. 1, hvorfor virksomheden var indeholdelsespligtig i medfør af  

 samme lovs § 46, stk. 1. Der var lagt vægt på, at der var  

 indgået aftale om løbende arbejdsydelse, at hvervgiver  

 fastsætter arbejdstiden, at vederlaget var beregnet som det var  

 almindeligt i tjenesteforhold (timeløn), at vederlaget (i overvejende  

 grad) var nettoindkomst for modtageren og at indkomsten ikke var  

 oppebåret af en ubestemt kreds af hvervgivere.
 Selskabets repræsentant havde over for  

 Landsskatteretten nedlagt påstand om, at told- og skatteregionens  

 afgørelse blev ændret, idet den omhandlede konsulent skulle  

 anses som selvstændig erhvervsdrivende.
Til støtte herfor var det bl.a. anført, at  

 det af konsulentkontraktens § 1, fremgik, at der var tale om et direkte  

 underentrepriseforhold, hvor selskabet havde antaget en selvstændig  

 konsulent til at løse en selvstændig konsulentopgave hos en  

 kunde, hvor det nærmere omfang af arbejdets art og tilsyn med arbejdets  

 udførelse blev foretaget hos kunden.
Selskabet havde således  

 ikke instruktionsbeføjelser over for konsulenten med hensyn til  

 arbejdets udførelse, ligesom dets forpligtelser over for konsulenten i  

 kraft af konsulentaftalen var begrænset til det enkelte ordreforhold.  

  Af aftalen fremgik videre, at konsulenten var selvstændig  

 økonomisk ansvarlig over for selskabet for arbejdets udførelse,  

 og havde påtaget sig en sædvanlig økonomisk risiko derved.  

 Det fremgik intetsteds af aftalen, at konsulenten ikke selv havde mulighed  

 for at antage medarbejdere eller andre til at udføre arbejdet, ligesom  

 konsulenten - ud over krav om godkendelse fra selskabet - ikke var  

 begrænset i sin adgang til at udføre andre opgaver.
Konsulenten  

 havde i det konkrete tilfælde alene haft en hvervgiver, idet ordren i  

 sagens natur havde været så omfattende, at han ikke havde kunnet  

 påtage sig andre opgaver, hvilket ikke var usædvanligt.  

 Vederlæggelsen af konsulenterne var sædvanlig inden for branchen.  

 Under henvisning til B's årsregnskab var det anført, at  

 konsulentens indkomsterhvervelse afhang af det eventuelle overskud, der kunne  

 skabes i virksomheden, ligesom konsulenten i henhold til kontraktens § 3 kun  

 i enkeltstående tilfælde var berettiget til kompensation for de  

 af ham afholdte udgifter til opgavens udførelse.
B havde været  

 momsregistreret, ligesom faktureringerne var sket med tillæg af moms.  

 Videre var konsulenten ikke omfattet af reglerne om  

 arbejdsløshedsforsikring for lønmodtagere, dagpengeordninger  

 eller andre for lønmodtagere gældende regler.
I henhold til  

 kontraktens § 6 var konsulenten forpligtet til at tegne en almindelig  

 erhvervsansvarforsikring.
Endelig måtte henses til, at konsulenten i  

 medfør af § 4 bevarede sine egne ophavsrettigheder.
Yderligere var de  

 i kontrakten gældende opsigelsesforhold ikke overensstemmende med  

 funktionærlovens regler herom.
Repræsentanten havde henvist til  

 praksis på området, særligt afgørelserne TfS  

 1985.129 og TfS 1995.155. Endvidere var henvist til TfS 1987.457 samt Jan  

 Pedersens artikel i RR 1998.9.SM 305, hvori det var anført, at  

 førnævnte afgørelse stadig var udtryk for gældende  

 ret.
Af den foreliggende praksis var videre fremhævet TfS 1996.1027 og  

 U97.1013H sammenholdt med TfS 1987.457. Endelig var henvist til Jan Pedersens  

 artikel i RR 1997.9.SM306.
Det var videre anført, at IT-branchen på  

 mange punkter adskilte sig fra andre brancher.
Der var p.t. stor mangel  

 på IT-folk, der krævedes ingen uddannelse eller autorisation, og  

 konsulenterne opfattede sig selv som selvstændige.
På grund af  

 branchens særegne træk var det vanskeligt at foretage en  

 vurdering ud fra cirkulærets kriterier, idet de formodninger man  

 normalt opstillede for henholdsvis lønmodtagervirksomhed og  

 selvstændig erhvervsvirksomhed ikke kunne overføres til denne  

 branche.
Eksempelvis ville der ikke være nævneværdige  

 omkostninger forbundet med arbejdets udførelse.
Det var helt  

 sædvanligt indenfor branchen at anvende et "booking-bureau" som det  

 klagende selskab, idet det var vanskeligt for den enkelte konsulent at  

 få arbejdsopgaver.
Sammenfattende var det således gjort gældende,  

 at der ud fra en samlet vurdering var væsentlige karakteristika, der  

 talte for, at konsulentaftalen var at anse for en aftale mellem to  

 selvstændige erhvervsdrivende om udførelse af en sædvanlig  

 ordre.
Der var således ikke tale om, at konsulenten stod i et  

 sådant tjenesteforhold til selskabet, at der kunne statueres  

 indeholdelsespligt i henhold til kildeskattelovens regler.
Told- og skatteregionen havde i en under sagens behandling  

 ved Landsskatteretten afgiven høringsudtalelse anført, at den  

 trufne afgørelse udelukkende bedømte forholdet mellem  

 virksomheden og konsulenten (B) og således ikke anfægtede B's ret  

 til momsregistrering.
I relation til den nu foreviste kontrakt mellem  

 selskabet og C, var det bemærket, at ydelserne skulle leveres af  

 konsulenten.Supplerende til de af repræsentanten anførte  

 afgørelser var henvist til TfS 1989.486 ØL.
 Repræsentanten havde hertil anført, at det af  

 Kammeradvokatens procedure i TfS 1989.486 fremgik, at konsulenterne var  

 antaget på ubestemt tid og ikke til løsning af en konkret  

 opgave, hvorfor denne sag ikke var sammenlignelig med  

 nærværende.
 Landsskatteretten udtalte:
 Afgrænsningen mellem selvstændige  

 erhvervsdrivende m.v. og lønmodtagere skulle i skattemæssig  

 henseende foretages på baggrund af de kriterier, der var angivet i  

 cirkulære nr. 129 af 4. juli 1994 (til personskatteloven) pkt. 3.1.1.  

 Der henvistes herved til Højesteretsdomme, offentliggjort i TfS  

 1996.449 og 1997.473.
Efter en samlet vurdering af forholdet mellem selskabet og  

 den i sagen omhandlede konsulent fandt retten, at dennes arbejde for  

 selskabet var udført på lønmodtagerlignende vilkår  

 Der var henset til den mellem parterne indgåede kontrakt og det i  

 øvrigt oplyste herom, hvorefter konsulenten ikke havde båret den  

 for selvstændig erhvervsvirksomhed kendetegnende økonomiske  

 risiko.
Der var videre henset til arbejdets varighed samt de i kontrakten  

 aftalte vilkår vedrørende arbejdstid, honorering,  

 konkurrenceklausul m.v.
Vederlag udbetalt fra det klagende selskab til  

 konsulenten var derfor med rette A-indkomst, jf. kildeskattelovens § 43, stk.  

 1, hvorfor der for arbejdsgiveren forelå indeholdelsespligt. jf.  

 kildeskattelovens § 46 samt lov om arbejdsmarkedsfonde § 15. Den  

 påklagede afgørelse blev derfor stadfæstet.
