Nr LSF 230 Forslag til Lov om forbud mod dansk fiskeri af laks og havørred i det  

 nordvestlige og det nordøstlige Atlanterhav Fremsat af Arne Jensen (S) Erling Christensen (S) Henning Nielsen (S)  

 Bjørn Westh (S) den 4. maj 1990 § 1. Det er forbudt for danske statsborgere, personer med fast bopæl i Danmark, danske aktieselskaber, anpartsselskaber, andelsselskaber eller lignende selskaber at fiske laks og havørred for så vidt angår de bestande, som under vandringen bevæger sig uden for de områder, der henhører under de nordatlantiske kyststaters fiskerijurisdiktion nord for 36. grad nordlig bredde.
 § 2. Inden for de områder, der henhører under kyststaternes  

 fiskerijurisdiktion, er lakse- og havørredfiskeri for så vidt angår de i § 1  

 nævnte bestande forbudt uden for 12 sømil fra de basislinjer, hvorfra  

 søterritoriets bredde måles, med undtagelse af følgende områder:
 a) området henhørende under den i konventionen om bevarelse af  

 laksebestanden i Nordatlanten oprettede kommission for Vestgrønland, indtil  

 40 sømil fra basislinjerne.
 b) området henhørende under den under samme konvention oprettede  

 kommission for det nordøstlige Atlanterhav inden for det område, der henhører  

 under Færøernes fiskerijurisdiktion.
 § 3. Det er forbudt at ilandtage, frembyde, sælge, købe, bortgive og  

 modtage laks og havørred, som er fisket i strid med reglerne i denne lov.
 § 4. Overtrædelse af §§ 1-3 straffes med bøde.
 Stk. 2. Er overtrædelsen begået af et aktieselskab, anpartsselskab,  

 andelsselskab eller lignende, kan der pålægges selskabet som sådant  

 bødeansvar.
 § 5. Loven træder i kraft dagen efter bekendtgørelsen i Lovtidende.
Bemærkninger til lovforslaget EF's miljøhandlingsprogram af 17. maj 1977 fastslår i artikel l151 c:  

 »Kommissionen vil koncentrere sine bestræbelser om problemerne  

 vedrørende bevarelsen og genindførelse af de vandrende arter, især  

 laks.« Den 13. december 1982 godkendte EF's ministerråd »Konventionen om  

 bevarelse af laksebestanden i Nordatlanten«.
Det hedder i præamblen:
»Parterne i denne konvention - som erkender, at laksebestanden i visse dele af Nordatlanten er en  

 sammensætning af laks fra floderne i forskellige stater, - som tager hensyn til folkeretten, bestemmelserne vedrørende anadrome  

 fiskebestande i udkastet til konvention fra De Forenede Nationers tredje  

 havretskonference og andre udviklinger fremkommet i internationale fora for  

 så vidt angår anadrome bestande, - som ønsker at fremstille indsamling, analyse og spredning af  

 videnskabelige oplysninger vedrørende laksebestanden i Nordatlanten, og - som ønsker at fremme bevarelsen, genopbygningen, forøgelsen og den  

 rationelle forvaltning af laksebestanden i Nordatlanten gennem internationalt  

 samarbejde.« Områderne, som dette lovforslag vedrører, er identiske med det område, som  

 fremgår af artikel 1 og artikel 2 i Laksekonventionen.
Med ikrafttrædelsen af konventionens bestemmelser var en stor del af den  

 tilbageværende laksebestands overlevelsesmuligheder tilsyneladende sikret.  

 Imidlertid skete der efterfølgende det, at norske drivgarnsfiskere  

 intensiverede laksefiskeriet langs den langstrakte norske kyst.
Problemet  

 var, at alle landenes laksebestande følger de kystnære vandringsveje, og  

 flere norske elve og andre landes vandløb blev nærmest fisketomme.
For  

 Danmarks vedkommende var det øgede norske drivgarnsfiskeri simpelt hen en  

 katastrofe, når henses til de særdeles store, også økonomiske omkostninger,  

 der nu udfoldes for at genetablere eller opformere laksebestandene i vore  

 større vandløb.
Sagen om det norske drivgarnsfiskeri blev rejst i EF-Parlamentet, og  

 Kommissionens svar forelå den 13. maj 1986. Af svaret fremgår blandt andet,  

 at Kommissionen ser med dyb bekymring på de trusler, der forekommer over for  

 laksebestandene i Nordatlanten, både hvad angår ulovligt fiskeri, og hvad  

 angår det fiskeri, der finder sted ved Vestgrønland og Færøerne indtil  

 henholdsvis 40 og 200 sømil fra basislinjerne.
Kommissionen anfører  

 endvidere, at »for hver ton laks, der tages i dette fiskeri, vil der  

 være et tab på op til 2 tons for fiskeriet i de farvande, laksene stammer  

 fra« (13.5.86 QXW 2623/85 DK). Også fra dansk side blev der lagt et  

 hårdt pres på den norske regering for at få et længe bebudet norsk  

 drivgarnsforbud ført ud i livet.
Dette skete da også fra januar 1989, og  

 samtidig blev der i Norge truffet drastiske reguleringsforanstaltninger med  

 det formål at øge laksebestandene.
Det blev imidlertid - også internationalt - mere og mere kendt, at en lang  

 række danske fiskerfartøjer under konstruktionsaftaler fortsatte fiskeriet  

 efter laks i det forbudte område.
Der er således ved en række domstole i  

 sidste halvdel af 1989 afsagt dom over dette fiskeri.
Alle disse  

 underretsafgørelser er anket til landsretterne.
Samtidig er nu en række fiskerfartøjer udflaget til Panama og Polen, som  

 ikke er medunderskrivere af Laksekonventionen.
Det må erkendes, at netop  

 danske laksefiskere har en helt enestående erfaring med fangst af laks i  

 havet, en erfaring, der er indvundet gennem årtiers laksefiskeri i Østersøen.
 Et af disse fiskerfartøjer under panamansk flag blev i en særlig situation  

 beslaglagt i Hirtshals, og der blev ved retten i Hjørring rejst straffesag  

 mod rederiet Diva Navigation Corp. for overtrædelse af forskellige  

 EF-forordninger for under sejlads (nødhavn) til Hirtshals at have beholdt,  

 transporteret og opbevaret fangster af laksefisk i Nordatlanten.
Ved retten i Hjørrings afgørelse af 19. april 1990 udskød denne ret sagen,  

 idet retten valgte, at sagen skulle forelægges EF-Domstolen i Luxembourg, der  

 skal redegøre for den gældende EF-lovgivning og retspraksis på området.
Det  

 forudses, at der kan gå flere år, inden der herefter vil blive truffet en  

 inappelabel afgørelse ved en dansk domstol.
I mellemtiden må man frygte, at det storstilede »danske«  

 laksefiskeri i det forbudte område fortsætter i endog stigende omfang.  

 Forholdet er allerede nu til stor skade for Danmarks omdømme i de mange  

 lande, der har tiltrådt konventionen.
Det kan yderligere tænkes, at der  

 iværksættes andre ubehagelige sanktionsforsøg mod Danmark med det formål at  

 sætte en stopper for dette fiskeri.
Det må endvidere noteres, at der i Norge  

 med baggrund i det »danske« såkaldte piratfiskeri er stærke kræfter  

 i arbejde for at genoptage det norske kystnære drivgarnsfiskeri.
På denne baggrund forekommer det særdeles vigtigt hurtigt at gennemføre  

 dette lovforslag om at forbyde laksefiskeri m.m. for danske statsborgere  

 m.fl.
Et sådant fiskeforbud - i et konventionsområde, hvor der for længst er  

 nedlagt fangstforbud - vil være indlysende, og som sådant blive vel modtaget  

 af de øvrige koncessionsdeltagere.
 Dette forbud skal ses som et supplement til artikel 6 i EF-Rådets  

 forordning af 7. oktober 1986 om fastlæggelse af tekniske forudsætninger til  

 bevarelse af fiskesorterne.
 Forslagsstillerne opfordrer i øvrigt regeringen til intenst at arbejde  

 for, at de øvrige EF-lande gennemfører lignende løsninger.
