Skrivelse om ny lovbekendtgørelse til lov om en aktiv beskæftigelsesindsats Til jobcentrene m.fl.
 Arbejdsmarkedsstyrelsen har udarbejdet ny bekendtgørelse af lov om en aktiv beskæftigelsesindsats: Lovbekendtgørelse nr. 938 af 25. september 2009.
 Den nye lovbekendtgørelse vil kunne findes i Retsinformation fra 3. oktober 2009.
 Lovbekendtgørelsen afløser lovbekendtgørelse nr. 742 af 7. juli 2009, der desværre ved en fejl havde indarbejdet nogle bestemmelser, som først træder i kraft 1. januar 2010, uden at dette fremgik af noter til bestemmelserne.
 I den nye lovbekendtgørelse indgår ikke lovtekst, der først træder i kraft 1. januar 2010. Til gengæld er det anført med noter bagest i lovbekendtgørelsen, hvilke bestemmelser der ændres 1. januar 2010.
 Fejlene i den hidtidige lovbekendtgørelse angår følgende områder:
 1) Konsekvensændringer af ophævelsen af aktiveringsydelse 1. januar 2010.
 Ophævelsen af aktiveringsydelsen pr. 1. januar 2010 medfører konsekvensændringer i lov om en aktiv beskæftigelsesindsats § 2, nr. 1, § 38, stk. 1, og § 45, stk. 1. Konsekvensændringerne har været indarbejdet i den hidtidige lovbekendtgørelse, som om de var trådt i kraft 1. august 2009, hvilket dog ikke har indholdsmæssig betydning, idet det fremgår af dagpengeloven, at aktiveringsydelsen først afskaffes 1. januar 2010.
 2) Taksterne for offentlige løntilskudsjob.
 Pr. 1. januar 2010 sker der en forhøjelse af tilskuddet til offentlige arbejdsgivere der ansætter kontant- og starthjælpsmodtagere i løntilskudsjob, således at satsen svarer til løntilskudssatsen for forsikrede ledige. Ændringen af dette i lovens § 64, stk. 2, har været indarbejdet i den hidtidige lovbekendtgørelse, som om den trådte i kraft 1. august 2009.
 3) Finansierings- og refusionsbestemmelser i forbindelse med det enstrengede kommunale beskæftigelsessystem.
 De nye finansierings- og refusionsbestemmelser medfører ændringer pr. 1. januar 2010 i lovens §§ 109, stk. 2 og 3, § 110, § 117, § 117 a og b, § 118, stk. 1 og 2, § 122 og §§ 122 a-d. Ændringerne har været indarbejdet i den hidtidige lovbekendtgørelse, som om de var trådt i kraft den 1. august 2009.
 Arbejdsmarkedsstyrelsen forventer i december 2009 at udsende en ny lovbekendtgørelse, som til den tid vil have indarbejdet de regler, som træder i kraft 1. januar 2010.
 Styrelsen skal beklage fejlen.
