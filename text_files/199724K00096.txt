Nr BTL 96 Betænkning over Forslag til lov om ændring af ligningsloven  

 (Befordringsfradragsjustering for lavindkomster og forhøjelse af  

 beskatningsprocenten for fri firmabil)   

 Nr L 96 1997-98. 2. samling Afgivet af Skatteudvalget Afgivet: 19980622 Udvalget har behandlet lovforslaget i nogle møder.
 Endvidere har udvalget modtaget skriftlige og/eller mundtlige henvendelser  

 fra:
Arbejdsmarkedsrådet for Storstrøms Amt, Danmarks Automobilforhandler Forening og Danske Sælgere.
 Der er af skatteministeren stillet ændringsforslag, hvorom henvises til de  

 ledsagende bemærkninger.
 Herefter indstiller et mindretal (Socialdemokratiets, Socialistisk  

 Folkepartis, Det Radikale Venstres og Enhedslistens medlemmer af udvalget)  

 lovforslaget til vedtagelse med de stillede ændringsforslag.
Et andet mindretal (Venstres og Det Konservative Folkepartis  

 medlemmer af udvalget) indstiller lovforslaget til forkastelse  ved 3.  

 behandling.
Mindretallet vil stemme hverken for eller imod de stillede  

 ændringsforslag.
 Mindretallet har følgende kommentarer:
Regeringen har ikke over for mindretallet vist reel vilje til  

 forhandlinger om pinsepakken, og det er dybt beklageligt.
Et så vidtrækkende  

 indgreb, som har økonomiske konsekvenser for så mange mennesker og  

 virksomheder, bør gennemføres med et bredt flertal og ikke det snævrest  

 mulige flertal.
Mindretallet hæfter sig ved, at regeringen - både op til folketingsvalget  

 og i forbindelse med EU-afstemningen - garanterede, at der ikke var behov for  

 et stort indgreb over for det private forbrug.
Regeringen fremhævede således  

 ved flere lejligheder, at dansk økonomi var kernesund, og at alle andre  

 meninger var udtryk for »grædekone-mentalitet«.
 Mindretallet ønsker at fremme opsparingen i Danmark, men det skal ikke ske  

 gennem en straffeaktion mod bil- og boligejerne, pensionsopsparerne og dansk  

 erhvervsliv, da det ikke kan begrundes ud fra en analyse af de økonomiske  

 nøgletal.
Der er ikke behov for et indgreb rettet entydigt mod det private forbrug i  

 Danmark.
Derimod er der behov for at standse den ukontrollerede vækst i det  

 offentlige forbrug.
Det er det offentlige og ikke det private forbrug, som er  

 vokset langt mere, end regeringen har haft som målsætning.
Pinsepakken er  

 derfor rent og skært et ideologisk korstog mod det private forbrug.
Pinsepakken er et skridt i den forkerte retning.
Trods regeringens løfter  

 i regeringsgrundlaget om at sænke marginalskatten øges det skrå skatteloft  

 fra 58 til 59 pct.
Hermed bliver det mindre attraktivt at være fleksibel med  

 hensyn til arbejdstid, overtid, mobilitet m.v., og tilskyndelsen til at  

 uddanne og videreuddanne sig mindskes.
Danmark vil fortsat have verdens  

 højeste skattetryk, og det vil stadig ikke være særlig attraktivt at komme i  

 arbejde.
I dag har hver femte dansker ingen eller næsten ingen tilskyndelse  

 til at gå på arbejde frem for at være på f.eks. dagpenge.
Det ændrer  

 pinsepakken ikke på - tværtimod.
Det bliver mindre attraktivt at finde et  

 arbejde frem for at være på dagpenge.
Regeringen vil forbedre betalingsbalancen.
Mindretallet kan tilslutte sig  

 den målsætning, men er uenig i hvordan dette nås.
Regeringen går ensidigt  

 efter en begrænsning af det private forbrug, som isoleret set vil mindske  

 importen.
Det offentlige forbrug skader også betalingsbalancen, men det er  

 holdt ude af regeringens indgreb.
Samtidig forringes forholdene for danske virksomheder, da pinsepakken  

 lægger yderligere økonomiske og administrative byrder på erhvervslivet.
Det  

 svækker konkurrenceevnen, og dermed taber danske virksomheder markedsandele,  

 og eksporten svækkes.
Nedsættelsen af selskabsskatten er taget af bordet, men en række af  

 forringelserne over for erhvervslivet er fortsat indeholdt i regeringens  

 forlig med venstrefløjen.
Regeringen vil gennemføre finansieringen af  

 selskabsskattelettelsen, men ikke selve lettelsen.
Betalingsbalancen kan  

 forbedres markant ved at forbedre erhvervslivets konkurrenceevne, men  

 regeringen vælger desværre at gå den modsatte vej og pålægge erhvervslivet  

 nye byrder og omkostninger.
 Regeringen vil også forbedre den private opsparing, men gør det modsatte.  

 Forringelser for indbetalinger til kapitalpension, forøgelse af beskatningen  

 af positiv nettokapitalindkomst, stigning i realrenteafgiften og skat på  

 pensionsopsparingernes aktieafkast forøger ikke tilskyndelsen til at spare op  

 - tværtimod.
Regeringen vil forebygge overophedning på arbejdsmarkedet, men pinsepakken  

 tager slet ikke fat på arbejdsmarkedspolitikken.
Tværtimod er forhøjelsen af  

 benzinafgiften, forringelsen af befordringsfradraget samt den nye  

 ejendomsskat med til at hæmme mobiliteten på det danske arbejdsmarked.
Det er  

 med til at øge risikoen for flaskehalse på arbejdsmarkedet.
Boligejernes situation bliver markant forringet af pinsepakken, og der må  

 forventes et fald i boligpriserne, hvilket vil gøre mange boligejere  

 insolvente, således at gælden overstiger boligens værdi.
Samtidig vil  

 reduktionen af skatteværdien af rentefradraget, de stigende ejendomsskatter  

 og de stigende grønne afgifter betyde en urimelig ekstra belastning af  

 boligejernes økonomi, som kan tvinge mange boligejere til at sælge, selv om  

 de må inkassere et tab ved salget.
Regeringens straffeaktion mod boligejerne  

 er totalt ubegrundet.
Huspriserne er steget kraftigt de senere år, men det  

 skal ses i sammenhæng med et kraftigt fald i perioden 1986-1993. Når der  

 tages højde for den generelle løbende prisudvikling i Danmark, så er  

 boligpriserne i dag på niveau med priserne i 1986. At tale om en uforsvarlig  

 stigning i boligpriserne er derfor forkert.
 Venstre og Det Konservative Folkeparti afviser pinsepakken og betragter  

 regeringens forlig med SF og Enhedslisten som en dybt betænkelig  

 venstredrejning i regeringens økonomiske politik, der lægger gift for det  

 brede samarbejde i de kommende år.
 Et tredje mindretal (Dansk Folkepartis medlem af udvalget)  

 indstiller lovforslaget til forkastelse ved 3. behandling.  

 Mindretallet vil stemme hverken for eller imod de stillede ændringsforslag.
 Mindretallet tilslutter sig det af Venstre og Det Konservative Folkeparti  

 afgivne betænkningsbidrag.
 Et fjerde mindretal (Centrum-Demokraternes medlem af udvalget)  

 indstiller lovforslaget til forkastelse ved 3. behandling.  

 Mindretallet vil stemme hverken for eller imod de stillede ændringsforslag.
 Centrum-Demokraterne har følgende kommentarer:
Regeringen har ikke vist vilje til reelle forhandlinger med  

 Centrum-Demokraterne om pinsepakken.
Den egentlige baggrund for det  

 økonomiske indgreb var ønsket om at styrke betalingsbalancen og undgå  

 overophedning af økonomien.
Centrum-Demokraterne støtter en tilpasning af  

 økonomien, men må tage skarp afstand fra de midler, regeringen tager i  

 anvendelse, herunder den omfordelingspolitik, der gennemføres, og som  

 Centrum-Demokraterne finder unødvendig for at nå indgrebets egentlige mål.
For det første er Centrum-Demokraterne grundlæggende imod pinsepakkens  

 omfattende forringelser for boligejerne.
Regeringens lovforslag vil blandt  

 andet hæve lejeværdien betydeligt og afskaffe standardfradraget for huse samt  

 erstatte lejeværdien med et nyt begreb, »ejendomsværdiskat«.  

 Centrum-Demokraterne ser hverken nogen grund til at omdøbe lejeværdien eller  

 lave den om til en kommunal skat.
Dertil kommer lovforslaget om den kraftige  

 udhuling af rentefradraget og forhøjelser af de grønne afgifter.
Samlet vil  

 forringelsen for boligejerne medføre faldende huspriser, skabe usikkerhed for  

 boligejerne og betyde en risiko for, at folk må gå fra hus og hjem.
Som  

 boligejer bliver man ramt ikke een, men fire gange.
Man skal betale mere for  

 sit hjem.
Man skal betale mere for at varme hjemmet op.
Man skal betale mere  

 for at spare op til pension.
Og man skal betale mere for at køre på arbejde  

 og tjene de penge, der skal få det hele til at løbe rundt.
For det andet er Centrum-Demokraterne imod lovforslagene, der fordyrer  

 persontransporten ved at sætte bilpriserne i vejret, øge afgiften på benzin  

 og udhule befordringsfradraget.
Centrum-Demokraterne er imod lovforslagene,  

 der forringer mobiliteten på arbejdsmarkedet, forringer vilkårene for at bo i  

 landdistrikterne og er et slag mod børnefamilier, hvor bilen er en afgørende  

 faktor i dagligdagen.
For det tredje ønsker Centrum-Demokraterne ikke at medvirke til den  

 straffeaktion mod pensionsopsparerne, som regeringen lægger op til.
Der er  

 mange måder at få folk til at spare op på i stedet for at forbruge.
Men der  

 er ingen tvivl om, at regeringen har valgt straffemetoden frem for  

 belønningsmetoden.
Centrum-Demokraterne er imod, at udspillet fjerner  

 incitamentet til at spare op på kapitalpension blandt andet ved, at man ikke  

 længere kan trække sit pensionsindskud fra i topskatten.
Centrum-Demokraterne  

 er imod en øget beskatning af renteindtægter (positiv nettokapitalindkomst)  

 og en stigning i realrenteafgiften.
For det fjerde er Centrum-Demokraterne imod den foreslåede model for  

 skattelettelser til lavtlønnede.
Denne del af skatteomlægningen har intet at  

 gøre med ønsket om at dæmpe forbruget, men er ren omfordeling.  

 Centrum-Demokraterne foretrækker et jobfradrag, der også giver  

 skattelettelser til de lavtlønnede, men som først og fremmest er begrundet i,  

 at der skal skabes nye job.
Effekten af jobfradraget er samtidig, at det  

 bedre kan betale sig at gå på arbejde for lavtlønnede frem for at være passiv  

 på en overførselsindkomst.
Regeringens skattelettelser skaber ikke nye job og  

 ændrer ikke tilstrækkeligt incitamentet til at gå i arbejde for dem med de  

 laveste indkomster.
Der er tale om skattelettelser for skattelettelsernes  

 skyld.
I hvert fald sammenlignet med et målrettet jobfradrag, som vismændene  

 blandt mange andre har bakket op.
Centrum-Demokraterne afviser endvidere, at  

 det skrå skatteloft forhøjes.
Det er en tilbagevenden til højere  

 marginalskatter med de kendte negative effekter for arbejdstilskyndelsen til  

 følge.
For det femte er Centrum-Demokraterne imod en sammenlægning af  

 arbejdsmarkedsfondene.
Dermed fjernes sammenhængen mellem satserne på  

 arbejdsmarkedsbidraget og ledighedsgraden.
Centrum-Demokraterne ser  

 lovforslaget herom som et brud på det løfte, der blev givet til befolkningen  

 ved arbejdsmarkedsbidragets indførelse, om, at lavere arbejdsløshed skulle  

 medføre lavere arbejdsmarkedsbidrag.
For det sjette er Centrum-Demokraterne imod at gøre den midlertidige  

 pensionsopsparing til ATP på 1 procent permanent.
Centrum-Demokraterne kan  

 heller ikke støtte, at størrelsen på udbetalingen bliver ens for alle, uanset  

 hvor meget man har indbetalt.
Dermed omdannes den midlertidige  

 pensionsopsparing til ATP til en decideret skat, og det bliver meningsløst og  

 misvisende at kalde opkrævningen for opsparing.
For det syvende mener Centrum-Demokraterne, at det er urimeligt at  

 gennemføre stramningerne for erhvervslivet, tilmed uden at nedsætte  

 selskabsskatten som planlagt.
Det er en forfejlet politik at pålægge det  

 danske erhvervsliv nye byrder i en situation, hvor det er betalingsbalancen,  

 der skranter, og der netop derfor burde føres erhvervsfremmende politik.
En  

 forbedring af konkurrenceevnen ville have medført en forbedring af  

 betalingsbalancen, og regeringen kunne på den måde have undgået de kraftige  

 forværringer for bolig- og bilejerne.
 Omkring de ændrede regler for succession er det Centrum-Demokraternes  

 opfattelse, at det ville have været formålstjenligt og klædeligt for  

 regeringen at afvente færdiggørelsen af generationsskifteudvalgets arbejde.  

 Lovændringen ville på den måde være sikret en grundig behandling.
 Centrum-Demokraterne betragter pinsepakken som en venstredrejning af dansk  

 politik, der fjerner regeringen fra midterkursen, som er afgørende for  

 tryghed og stabilitet i det danske samfund.
Et femte mindretal (Fremskridspartiets medlem af udvalget)  

 indstiller lovforslaget til forkastelse ved 3. behandling, men vil  

 stemme for det under nr. 3 stillede ændringsforslag.
Mindretallet vil stemme  

 imod ændringsforslag 1 og 2 og 4-6.
Fremskridtspartiet har den opfattelse, at vi skal øge mobiliteten i det  

 danske samfund.
Det er vigtigt, at folk kan tage arbejde langt væk hjemmefra  

 og dermed komme ud af dagpengesumpen.
Imidlertid er det en forudsætning, at  

 man ikke mister penge på at tage arbejde.
Derfor skal beskatningen af biler  

 lempes.
Regeringen vil med pinsepakken både forhøje benzinpriserne, forhøje  

 bilpriserne og så med dette lovforslag forringe fradragsmulighederne for  

 udgifter til kørsel.
Det er direkte dumt og vil betyde, at endnu flere mister  

 penge på at tage et arbejde eller mere sandsynligt vælger at være på  

 dagpenge.
Lovforslagets provenuvirkninger er derfor samfundsøkonomisk særdeles  

 usikre.
Fremskridtspartiet støtter ændringsforslag nr. 3, da der er tale om  

 en nødvendig kompensation for dagplejere.
 Et sjette mindretal (Kristeligt Folkepartis medlem af udvalget)  

 indstiller lovforslaget til forkastelse ved 3. behandling.  

 Mindretallet vil stemme hverken for eller imod de stillede ændringsforslag.
 Lovforslaget er en del af den samlede pinsepakke, som Kristeligt  

 Folkeparti stemmer imod.
Vedrørende justering af befordringsfraget for de lavere indkomster er  

 Kristeligt Folkeparti enig i intentionen med lovforslaget om at tilskynde de  

 lavere lønnede til at arbejde, men finder det uhensigtsmæssigt, at der  

 udarbejdes særlove i skattelovgivningen for at opfylde dette mål.
Dette  

 medvirker blot til at gøre skattelovgivningen mere uoverskuelig og  

 inkonsekvent.
Ved skattereformen i 1993 gennemførtes en skærpelse af beskatningen af fri  

 firmabil.
Kristeligt Folkeparti finder på den baggrund ikke, at der er behov  

 for en forøgelse af denne beskatning.
 Kristeligt Folkeparti undlader at stemme til de stillede ændringsforslag,  

 idet de ikke medfører en forbedring af gældende lovgivning på området.
Æ n d r i n g s f o r s l a g Af skatteministeren, tiltrådt af et mindretal (S, SF, RV og  

 EL):
Til titlen 1) Titlen affattes således:
»Forslag til Lov om ændring af ligningsloven og virksomhedsskatteloven (Befordringsfradragsjustering for lavindkomster, standardfradragsjustering  

 for dagplejere og forhøjelse af beskatningen af fri firmabil m.v.)» Til § 1 2) Nr. 2 affattes således:
 »2. § 9 C, stk. 6, der bliver stk. 7, affattes  

 således:
»Stk. 7. Har den skattepligtige adgang til en af  

 arbejdsgiveren betalt befordring med offentlige eller private  

 transportmidler, og har den skattepligtige foretaget fradrag for befordring  

 efter stk. 1-4, skal den skattepligtige ved indkomstopgørelsen medregne værdi  

 af fri befordring svarende til fradraget efter stk. 1-3 for den del af  

 strækningen, hvor der er adgang til fri befordring. 1. pkt. finder også  

 anvendelse, når arbejdsgiverbetalt befordring modtages som led i en aftale om  

 ydelse af personligt arbejde i øvrigt, samt for skattepligtige, der er valgt  

 til medlem af eller medhjælp for bestyrelser, udvalg, kommissioner, råd, nævn  

 eller andre kollektive organer, herunder kommunalbestyrelser.« Af skatteministeren, tiltrådt af et flertal (S, SF, RV, EL  

 og FP):
 3) Efter nr. 3 indsættes som nyt nummer:
 »01. § 9 H, stk. 3, affattes således:
»Stk. 3. For indkomståret 1998 og til og med indkomståret  

 2001 udgør procenten 40. For indkomståret 2002 udgør procenten 42. For  

 indkomståret 2003 udgør procenten 44. For indkomståret 2004 og følgende  

 indkomstår udgør procenten 46.«» Af skatteministeren, tiltrådt af et mindretal (S, SF, RV og  

 EL):
 4) Efter nr. 3 indsættes som nyt nummer:
»02. I § 16, stk. 4, 1. pkt., ændres »150.000  

 kr.« til: »160.000 kr.«, og »400.000 kr.« ændres  

 til: »450.000 kr.«.' Ny paragraf 5) Efter § 1 indsættes som ny paragraf:
»§ 01 I lov om indkomstbeskatning af selvstændige erhvervsdrivende, jf.  

 lovbekendtgørelse nr. 67 af 27. januar 1997, som ændret ved lov nr. 888 af 3.  

 december 1997 og lov nr. 976 af 17. december 1997, foretages følgende  

 ændringer:
 1. I § 1, stk. 3, indsættes som 7. pkt.:
»For biler, der indgår i virksomheden og benyttes både  

 erhvervsmæssigt og privat, finder ligningslovens § 9 C, stk. 7, tilsvarende  

 anvendelse.«» Til § 2 6) Stk. 2 affattes således:
»Stk. 2. § 1, nr. 02 og 4, har virkning fra og med  

 indkomståret 1999. § 1, nr. 1, har virkning fra og med indkomståret  

 2002.« B e m æ r k n i n g e r Til nr. 1 Lovforslagets titel ændres som følge af ændringsforslagene.
Til nr. 2 og 5 Ud over den præcisering der ligger i lovforslaget, har ændringsforslagene  

 tillige til formål at præcisere, at en af arbejdsgiveren betalt befordring,  

 jf. ligningslovens § 9 C, stk. 6, der bliver stk. 7, også omfatter  

 befordring, der modtages som led i en aftale om ydelse af personligt arbejde  

 i øvrigt, samt for skattepligtige, der er valgt til medlem af eller medhjælp  

 for bestyrelser, udvalg, kommissioner, råd, nævn eller andre kollektive  

 organer, herunder kommunalbestyrelser.
 I virksomhedsskattelovens § 1, stk. 3, præciseres det ligeledes i  

 ændringsforslaget, at en bil til privat kørsel omfattet af  

 virksomhedsskatteordningen i henseende til reglerne om fradrag for befordring  

 mellem sædvanlig bopæl og arbejdsplads anses for at være arbejdsgiverbetalt  

 befordring med den konsekvens, at bestemmelsen i ligningslovens § 9 C, stk.  

 6, der bliver stk. 7, finder anvendelse.
Bestyrelsesmedlemmer m.v., der har rådighed over en fri firmabil til  

 privat kørsel, eller personer med en bil til privat kørsel, omfattet af  

 virksomhedsskatteordningen, er således som hidtil afskåret fra at tage et  

 befordringsfradrag efter ligningslovens § 9 C.
Der kan dog tages  

 befordringsfradrag, hvis der til den personlige indkomst medregnes en værdi  

 svarende til befordringsfradraget for den pågældende strækning.
Til nr. 3 Som kompensation for nedsættelsen af skatteværdien af det ligningsmæssige  

 fradrag foreslås procenten for standardfradraget for dagplejere forhøjet.
 I forbindelse med skatteomlægningen i 1993/94 blev dagplejerne ligeledes  

 kompenseret for det fald i deres rådighedsbeløb, der skete som følge af  

 skatteomlægningen.
 Døgnplejere, som er den gruppe lønmodtagere, det er mest nærliggende at  

 sammenligne dagplejernes forhold med, får ikke samme virkning af nedsættelsen  

 af skatteværdien af de ligningsmæssige fradrag, idet deres udgifter ved  

 plejen efter særreglen i ligningslovens § 9, stk. 10, i vidt omfang kan  

 dækkes ved skattefrie godtgørelser.
 Hensigten med forslaget er at sikre en ligelig behandling af dag- og  

 døgnplejere skattemæssigt, da de funktioner, som grupperne varetager, er så  

 ensartede, at en lighedsbetragtning klart taler herfor.
 Forslaget har endvidere til hensigt at sikre, at dagplejere fortsat får  

 rimelig dækning for den slitage på hjemmet m.v., som de påføres i forbindelse  

 med dagplejen.
Standardfradraget efter ligningslovens § 9 H er efter de gældende regler  

 på 40 pct. af det vederlag, der modtages for dagplejen.
For indkomståret 2002  

 foreslås procenten sat op til 42 pct., for indkomståret 2003 foreslås  

 procenten sat til 44 pct., og for indkomståret 2004 og følgende indkomstår  

 foreslås procenten sat til 46 pct.
 Ændringsforslaget vedrørende dagplejere skønnes (i 1998-niveau) at medføre  

 et provenutab på ca. 25 mio. kr. i 2002, ca. 50 mio. kr. i 2003 og ca. 70  

 mio. kr. årligt fra og med 2004. Hele provenutabet vedrører kommunerne.
Til nr. 4 Det foreslås, at såvel mindstegrænsen som maksimumgrænsen for firmabilens  

 værdi forhøjes i ligningslovens § 16, stk. 4, 1. pkt.
Den skattepligtige  

 værdi af en bil, der er stillet til rådighed af en arbejdsgiver for den  

 skattepligtiges private benyttelse, beregnes på grundlag af bilens værdi, som  

 foreslås sat til mindst 160.000 kr. og højst 450.000 kr.
Ændringsforslaget vedrørende forhøjelse af beløbssatserne for fri firmabil  

 skønnes at indbringe et merprovenu på ca. 50 mio. kr. årligt.
Heraf vedrører  

 ca. 25 mio. kr. kommunerne.
Til nr. 6 § 1, nr. 2, (som foreslået ved ændringsforslag nr. 2), der præciserer  

 området for arbejdsgiverbetalt befordring og præciserer, at værdien af  

 arbejdsgiverbetalt befordring kun udgøres af normalfradraget efter § 9 C,  

 stk. 1, træder i kraft dagen efter bekendtgørelsen i Lovtidende.
Tilsvarende  

 den ved ændringsforslag nr. 3 foreslåede § 1, nr. 01, der forhøjer  

 procentsatsen for dagplejerfradraget, og den ved ændringsforslag nr. 5  

 foreslåede § 01, nr. 1, der præciserer, at en bil i virksomhedsordningen, der  

 benyttes privat, anses for at være arbejdsgiverbetalt befordring.
 Den ved ændringsforslag nr. 4 foreslåede § 1, nr. 02, om forhøjelse af  

 beløbssatserne for fri firmabil har virkning fra og med indkomståret 1999,  

 ligesom lovforslagets § 1, nr. 4, om forhøjelse af procentsatsen for fri  

 firmabil.
