 I henhold til § 14F i ligningsloven (lovbekendtgørelse nr. 431 af 13.  

 september 1971) og § 52 i pensionsbeskatningsloven (lov nr. 310 af 9. juni  

 1971) bestemmes:
 Fonds i medfør af ligningslovens § 14F.
 § 1.  Ved opgørelsen af en arbejdsgivers  

 skattepligtige indkomst kan inden for de grænser, der er angivet i § 14F i  

 ligningsloven, fradrages bidrag til en fond, hvis formål er at betrygge og  

 forbedre kårene for personer, der er eller har været ansat i arbejdsgiverens  

 virksomhed, eller deres pårørende, såfremt vedtægterne godkendes af  

 finansministeren.
 Stk. 2.  Ansøgning om godkendelse af fondens vedtægter  

 indsendes til statens ligningsdirektorat, Meldahlsgade 5, 1613 København V.  

 Der vedlægges udkast til fondsvedtægter.
 § 2.  Vedtægterne skal indeholde bestemmelse om, at  

 fonden er en selvejende institution, og angive fondens navn og hjemsted.
 Stk. 2.  Vedtægterne skal udtrykkeligt angive fondens  

 formål, som ikke må give mulighed for udbetaling af ydelser af  

 pensionslignende karakter eller ydelser, der kan opfattes som supplement til  

 pension.
 Stk. 3.  Vedtægterne skal indeholde bestemmelse om, at  

 fondens tilsagn om støtte til enkeltpersoner ikke kan gives for mere end et  

 år ad gangen.
 § 3.  Den personkreds, der kan nyde fordel af fondens  

 virke, skal være udtrykkeligt afgrænset i vedtægterne og må kun omfatte  

 personer, der er eller har været ansat i arbejdsgiverens virksomhed, og  

 sådanne personers pårørende.
 § 4.  Vedtægterne skal indeholde bestemmelse om, at  

 fonden ledes af en selvstændig bestyrelse, hvis størrelse og valgmåde  

 angives.
Stk. 2.  Reglerne for bestyrelsens valg skal tilsikre,  

 at et flertal af bestyrelsens medlemmer vælges af og blandt de af  

 virksomhedens ansatte, der kan nyde godt af fondens virke.
Valg til  

 bestyrelsen skal gælde for en i vedtægterne fastsat kortere periode ad  

 gangen.
 § 5.  Vedtægterne skal indeholde udtrykkelige og  

 udtømmende regler om, hvilke arter af værdieffekter fondens midler kan være  

 anbragt i, og om, at fondens værdier, så vidt det er muligt, skal være  

 noteret på fondens navn.
 Stk. 2.  Det skal fremgå af vedtægterne, at fondens  

 midler alene kan være anbragt som udlån til arbejdsgiveren, hvis lånet er  

 sikret fuldt ud ved tinglyst pant i fast ejendom inden for ejendomsværdien,  

 eller når lånet er stiftet ved, at arbejdsgiveren har ydet bidrag til fonden  

 ved at påtage sig en gældsforpligtelse over for fonden.
 Stk. 3.  Vedtægterne skal indeholde udtrykkeligt forbud  

 mod, at fonden påtager sig kaution eller anden sikkerhedsstillelse for  

 arbejdsgiverens gæld.
 Stk. 4.  Er arbejdsgiveren et aktieselskab, og er der  

 efter vedtægterne mulighed for, at fondens midler kan anbringes i aktier,  

 skal det fremgå af vedtægterne, at erhvervelse af aktier i  

 arbejdsgiverselskabet kun må ske, hvis disse aktier enten er genstand for  

 reglemæssig kursnotering eller har fuld stemmeret eller har fortrinsret til  

 et vist udbytte, og denne fortrinsret er kumulativ.
 § 6.  Vedtægterne må for så vidt angår bidrag, som  

 arbejdsgiveren yder ved at påtage sig gældsforpligtelse, ikke indeholde  

 bestemmelser, der begrænser fondens rådighed over fordringen.
 § 7.  Vedtægterne skal indeholde bestemmelse om, at  

 bestyrelsen årligt skal aflægge driftsregnskab og opgøre status for fonden.  

 Fondens regnskabsår skal være det samme som arbejdsgiverens regnskabsår.
 § 8.  Vedtægterne skal indeholde bestemmelse om  

 revision af fondens driftsregnskab og status ved en eller flere  

 regnskabskyndige personer, der er uafhængige af fondsbestyrelsen.
 § 9.  Det skal fremgå af vedtægterne, at bestyrelsen  

 er forpligtet til hvert år inden 3 måneder efter regnskabsårets udløb at  

 indsende fondens driftsregnskab og status, forsynet med revisionens  

 bemærkninger, til vedkommende amtsskatteinspektorat  

 (amtsligningsinspektorat). Er fonden hjemmehørende i København, Frederiksberg  

 eller Gentofte kommune, indsendes regnskabet til vedkommende  

 skattedirektorat.
 Stk. 2.  Endvidere skal det fremgå af vedtægterne, at  

 bestyrelsen hvert år inden 20. januar til vedkommende amtsskatteinspektorat  

 (amtsligningsinspektorat) eller skattedirektorat skal indsende en fortegnelse  

 over de i det foregående kalenderår udbetalte understøttelser m.v. med  

 oplysning om modtagernes navne, adresser og CPR-numre.
 Stk. 3.  Vedtægterne skal indeholde bestemmelse om, at  

 finansministeren har påtaleret i spørgsmål om bestyrelsens overholdelse af  

 vedtægterne.
 § 10.  Vedtægterne skal indeholde bestemmelse om  

 fremgangsmåden ved ændring af vedtægterne og om, at beslutning herom skal  

 godkendes af finansministeren.
 § 11.  Vedtægterne skal indeholde bestemmelse om, at  

 fondens formue ved dens ophør skal anvendes til samfundsgavnlige formål efter  

 bestyrelsens beslutning, der skal godkendes af finansministeren.
 Fonds i medfør af pensionsbeskatningslovens  

 § 52.
 § 12.  Ved opgørelsen af en arbejdsgivers  

 skattepligtige indkomst kan inden for de grænser, der er angivet i § 52 i lov  

 nr. 310 af 9. juni 1971 om beskatningen af pensionsordninger m.v., fradrages  

 bidrag til en fond, hvis formål er at yde understøttelse til personer, der  

 tidligere har været ansat i arbejdsgiverens virksomhed, eller til sådanne  

 afdøde arbejdstageres efterladte ægtefæller eller efterlevende børn under 24  

 år, såfremt fondens vedtægter godkendes af finansministeren.
 Stk. 2.  Ansøgning om godkendelse af fondens vedtægter  

 indsendes til statens ligningsdirektorat, Meldahlsgade 5, 1613 København V.  

 Der vedlægges udkast til fondsvedtægter.
 § 13.  Vedtægterne skal indeholde bestemmelse om, at  

 fonden er en selvejende institution, og angive fondens navn og hjemsted.
 Stk. 2.  Vedtægterne skal udtrykkeligt angive fondens  

 formål, der alene må omfatte udbetaling af støtte og hjælp af  

 pensionslignende karakter.
 Stk. 3.  Vedtægterne skal indeholde bestemmelse om, at  

 fondens tilsagn om støtte ikke kan gives for mere end et år ad gangen.
 § 14.  Den personkreds, der kan komme i betragtning  

 ved udbetalinger fra fonden, skal være udtrykkeligt afgrænset i vedtægterne,  

 og må kun omfatte personer, der tidligere har været ansat i arbejdsgiverens  

 virksomhed, og sådanne afdøde ansattes efterladte ægtefæller (herunder  

 fraskilte ægtefæller) og efterlevende børn (herunder stedbørn) under 24 år.
 § 15.  Vedtægterne skal indeholde bestemmelse om, at  

 fonden ledes af en selvstændig bestyrelse, hvis størrelse og valgmåde  

 angives.
 Stk. 2.  Reglerne for bestyrelsens valg skal tilsikre,  

 at mindst et af bestyrelsens medlemmer er repræsentant for de ansatte, som  

 efter fratræden omfattes af fondens formål, og vælges af og blandt disse for  

 en i vedtægterne fastsat kortere periode ad gangen.
§ 16.  Vedtægterne skal indeholde bestemmelse om,  

 hvorledes fondens midler kan være anbragt.
Bestemmelsen må ikke give mulighed  

 for anbringelse af fondens midler på en måde, der er uforenelig med reglerne  

 i § 14 i lov om tilsyn med pensionskasser, jfr. handelsministeriets  

 lovbekendtgørelse nr. 163 af 26. maj 1959.
 Stk. 2.  Vedtægterne skal indeholde udtrykkeligt forbud  

 mod, at fonden påtager sig kaution eller anden sikkerhedsstillelse for  

 arbejdsgiverens gæld.
 § 17.  De i §§ 7-11 fastsatte krav til fondsvedtægter  

 gælder også vedtægter for fonds i medfør af pensionsbeskatningslovens § 52.
 Stk. 2.  Vedtægterne skal herudover indeholde  

 bestemmelse om, at ændring af fondens vedtægter ikke kan ske, hvis de i § 15,  

 stk. 2, nævnte repræsentanter for de ansatte modsætter sig ændringen.
 Finansministeriet, den 20.april 1972.
 Henry Gruenbaum.
