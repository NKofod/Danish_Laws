Tillægsbetænkning afgivet af Finansudvalget den 12. januar 2012 Tillægsbetænkning over Forslag til finanslov for finansåret 2012 [af finansministeren (Bjarne Corydon)] 1. Ændringsforslag Der er stillet følgende ændringsforslag til lovforslaget:
 Finansministeren har stillet ændringsforslag nr. 1525, jf.
L 1 § 7  bilag 8 og L 1 § 7  bilag 9.
 Venstre og Det Konservative Folkepartis medlemmer af udvalget har stillet ændringsforslag nr. 526-528, jf.
L 1 § 7  bilag 11.
 Liberal Alliances medlem af udvalget har stillet ændringsforslag nr. 529-541, jf.
L 1 § 7  bilag 12.
 Dansk Folkepartis medlemmer af udvalget har stillet ændringsforslag nr. 542-548, jf.
L 1 § 7  bilag 13.
 Partiernes stillingtagen til ændringsforslagene vil fremgå af afstemningerne ved 3. behandling.
2. Udvalgsarbejdet Lovforslaget blev fremsat den 12. oktober 2011 og var til 1. behandling den 10. november 2011. Lovforslaget blev efter 1. behandling henvist til behandling i Finansudvalget.
Udvalget afgav betænkning den 17. november 2011. Lovforslaget var til 2. behandling den 22. november 2011, hvorefter det blev henvist til fornyet behandling i Finansudvalget.
Møder Udvalget har, efter lovforslaget blev henvist til fornyet udvalgsbehandling, behandlet lovforslaget i 1 møde.
Spørgsmål Udvalget har under den fornyede behandling af lovforslaget stillet 4 spørgsmål til finansministeren og 5 spørgsmål til skatteministeren til skriftlig besvarelse, som disse har besvaret.
Samråd Udvalget har stillet 1 spørgsmål til skatteministeren til mundtlig besvarelse, som denne af besvaret i et åbent samråd med udvalget den 15. december 2011. Ministeren har efterfølgende sendt udvalget det talepapir, der lå til grund for ministerens besvarelse af spørgsmålet, jf.
FIU alm. del  svar på spørgsmål 57.
3. Indstillinger og politiske bemærkninger Et flertal (udvalget med undtagelse af LA) indstiller lovforslaget til vedtagelse.
Et mindretal i udvalget (LA) vil redegøre for sin stilling til lovforslaget ved 3. behandling.
 Venstres medlemmer af udvalget, der sammen med Det Konservative Folkepartis medlem af udvalget har stillet en række ændringsforslag til lovforslaget, bemærker følgende:
Den europæiske gælds- og tillidskrise har udviklet sig værre end forudset.
Det påvirker også dansk økonomi.
Forbrugernes tillid til den økonomiske udvikling er lav.
Virksomhederne er tilbageholdende med at investere og ansætte.
Og investorerne er mere end nogensinde opmærksomme på troværdigheden af den offentlige økonomi.
Derfor er der behov for at føre en ansvarlig økonomisk politik og skabe ro og stabilitet for forbrugere og virksomheder, så der kan komme gang i væksten og skabes flere danske arbejdspladser.
Regeringens finanslov for 2012 trækker i den forkerte retning.
Den gør det dyrere at være dansker og dyrere at drive virksomhed.
Den øger forbrugernes usikkerhed og lægger en dæmper på væksten.
Den sender arbejdspladser ud af Danmark i en tid, hvor vi har brug for at fastholde og skabe arbejdspladser i Danmark.
Den reducerer arbejdsudbuddet, øger den langsigtede udfordring og svækker dermed holdbarheden af den offentlige økonomi.
Regeringen gør det dyrere at være dansker I en tid med økonomisk uro, hvor forbrugerne har brug for tryghed og stabilitet, vælger regeringen at hæve skatter og afgifter med mere end 5 mia. kr.
Selv om regeringen konstaterer, at privatforbruget er svagt og forbrugertilliden lav, pålægger man danskerne en ekstra byrde.
Det er den forkerte løsning.
Det hæmmer et i forvejen svagt privatforbrug.
Det sænker væksten og beskæftigelsen, og det gør det ikke mindst dyrere at være dansker.
Regeringen sender arbejdspladser ud af Danmark Regeringen ønsker at styrke konkurrenceevnen.
Et mål, som Venstre deler.
Men med finansloven for 2012 svækker regeringen danske virksomheders konkurrenceevne.
Ved at pålægge øgede byrder, f.eks. gennem en femdobling af NOx-afgiften, bliver danske virksomheder mindre konkurrencedygtige.
Det sender arbejdspladser ud af Danmark.
Samtidig vælger regeringen at øge afgiften på bl.a. slik, sodavand og øl.
Varer, hvor grænsehandelen allerede er betydelig.
Med de øgede afgifter bliver langt flere varer markant billigere i Tyskland, hvilket vil øge grænsehandelen yderligere.
Det koster ifølge Skatteministeriet mindst 500 danske job i detailhandelen.
Regeringen fjerner incitamentet til at arbejde Med afskaffelsen af kontanthjælpsloftet, starthjælpen m.v. fjerner regeringen incitamentet til at arbejde for flere tusinde mennesker.
Med de nye regler skal kontanthjælpsmodtagere tjene op mod 30.000 kr., før det kan betale sig at gå fra forsørgelse til arbejde.
Dermed gør regeringen kontanthjælpsmodtagerne en bjørnetjeneste.
For det fastholder flere på passiv forsørgelse.
Det er uholdbart.
For Venstre er det centralt, at det altid skal kunne betale sig at arbejde.
Regeringen øger den langsigtede udfordring Regeringen har en ambition om at øge arbejdsudbuddet med 55.000 personer.
Men ved at hæve skatter og afgifter og afskaffe kontanthjælpsloftet, starthjælpen m.v. reducerer finansloven for 2012 ifølge Finansministeriet arbejdsudbuddet med 4.000 personer.
Dermed går regeringen i den modsatte retning, svækker holdbarheden af dansk økonomi og øger den langsigtede udfordring.
Det er den forkerte kurs.
Løftebrud over for boligkøberne Umiddelbart før valget lovede både den daværende VK-regering og de nuværende regeringspartier S og SF, at der skulle gennemføres en boligpakke, som gav en håndsrækning til et fastfrosset boligmarked bl.a. gennem en række midlertidige skattelettelser.
Dette har fået mange boligkøbere til at handle i god tro, men desværre er regeringen løbet fra dette valgløfte.
Set i det lys har Venstre fremsat beslutningsforslag nr.
B 8, som kompenserer de boligkøbere, som har handlet bolig i forventning om, at den lovede skatterabat ville blive gennemført.
Beslutningsforslaget er finansieret ved en reduktion af Forebyggelsesfondens ramme.
Nedrivningspulje Regeringen har ikke ønsket at videreføre puljen til nedrivning af stærkt misligholdte huse på landet.
Det er beklageligt, da nedrivning af stærkt misligholdte ejendomme gør yderområderne mere attraktive.
Samtidig er puljen med til at skabe arbejdspladser i byggebranchen.
Venstre har stillet et ændringsforslag til finansloven for 2012, som viderefører nedrivningspuljen på 100 mio. kr. i 2012.
Endelig vedtagelse Venstre er imod centrale dele af regeringens finanslovaftale med Enhedslisten.
Bl.a. er Venstre imod de elementer, som øger skatter og afgifter med over 5 mia. kr.
Det skaber utryghed for danske familier, det forringer danske virksomheders konkurrencevilkår, og det bremser væksten.
Venstre er også imod de elementer, som betyder, at det bliver mere attraktivt at være på offentlig forsørgelse.
Også dette trækker den modsatte vej.
Ikke desto mindre stemmer Venstre for den samlede finanslov, da størstedelen svarer til det finanslovforslag, som VK-regeringen fremsatte i august 2011.
 Dansk Folkepartis medlemmer af udvalget har stillet en række ændringsforslag til lovforslaget og skal bemærke følgende:
Regeringen forstærker krisen i Danmark Danmark er ramt af økonomisk krise.
Dette er ikke nyt.
Det har længe været kendt, at en stor del af verden er i lavvækst, og at Danmarks muligheder for at komme ud af krisen er svære.
Afgørende i en sådan tid er, at de danske forbrugere får tro på fremtiden.
Dette kan nemlig betyde, at der i Danmark kommer mere gang i tingene, hvilket skaber efterspørgsel og arbejdspladser.
I forvejen er danske forbrugere ramt af pessimisme.
Dagligt hører vi om problemerne blandt eurolandene  specielt de sydeuropæiske  og forbrugerne holder derfor naturligt nok igen.
Det rammer bolighandelen, detailhandelen, turistbranchen og mange andre.
Dette er udgangspunktet  og var udgangspunktet, da regeringen skulle lave sin finanslov for 2012. Man skulle tro, at dette ville påvirke regeringens arbejde med finansloven  men nej  det virker, som om regeringen har set helt bort fra dette grundlag.
Samlet set trækker finanslovaftalen nemlig i den gale retning.
Man siger, man laver en kickstart, men meget af denne kickstart er fremrykning af eksempelvis vejprojekter, som allerede var fremrykket.
Eller etablering af en betalingsring omkring hovedstaden, der bestemt ikke vil fremme mobiliteten i samfundet  tværtimod.
Eller energiinvesteringer der skal betales med højere energiafgifter.
At kalde det en del af en kickstart, vidner noget om regeringens omgang med det danske sprog.
Den samlede økonomiske politik, regeringen har lagt frem med finansloven, trækker Danmark længere væk fra de nødvendige løsninger.
Regeringen siger selv, at den forværrer arbejdsudbuddet med 4.000 og dermed forstærker kravet til de kommende reformer  helt utroligt i den nuværende økonomiske situation.
Regeringen lever højt på, at Danmark ved finanskrisens start i 2008 havde betalt sin nettogæld, hvorfor der generelt er stor tillid til dansk økonomi.
Det ser vi bl.a. på den store valutareserve, Danmark har, trods gentagne nedsættelser af renten (der nu er lavere end renten i eurozonen).
Men helt afgørende for den fremtidige tillid til Danmark er, at vi ikke opbygger for stor offentlig gæld.
Vi har et fantastisk udgangspunkt, men det kan sættes over styr! Kun ved at der føres en økonomisk politik, som skaber tillid og tro på fremtiden hos forbrugerne, kommer der igen gang i tingene, hvorved statens underskud bliver mindre.
Det er denne logik, som regeringen nok også taler om, men som hele dens politik vender sig imod.
Derfor har regeringen også måttet opjustere skønnet over underskuddet i 2012 til nu over 100 mia. kr.  dybt problematisk i forhold til den gældskrise, rigtig mange lande døjer med.
 Eksempler på regeringens fejlslagne politik:
Skatte- og afgiftsstigninger I 2012 hæver regeringen skatter og afgifter med cirka 5 mia. kr.
Det beløb stiger i 2013 til 7,5 mia. kr.  Det bliver dyrere at være borger og virksomhed i landet.
Bl.a. hæves afgifter på cigaretter, hvor en pakke bliver 3 kr. dyrere.
Der kommer også højere afgifter på sukkerholdige fødevarer som øl og vin, sodavand, chokolade, slik og is.
Det vil ramme danskerne på pengepungen og samtidig få indflydelse på grænsehandelen, som vil stige betydeligt, da flere danskere fremover vil købe ind i grænsebutikkerne. Øget grænsehandel vil betyde tab af mange arbejdspladser i Danmark.
Grønne ejerafgifter kommer til at følge prisudviklingen, og i 2012 kommer det til at koste danskerne ekstra udgifter.
Og afgifterne på energi som fjernvarme, gas og el vil også blive højere.
Det vil koste en gennemsnitlig dansker omkring 200 kr. ekstra om året.
Herudover har regeringen fremsat et energiudspil, som risikerer at koste en husstand ekstra 2.000 kr. om året.
De hårdt prøvede danske virksomheder kan se frem til bl.a. en såkaldt forureningsafgift og en ny arbejdsskadeafgift.
Og selskabsbeskatningen øges fra 2013 ved at stramme eksisterende fradrag og lempelser for multinationale selskaber.
Regeringens skatteforhøjelser rammer således bredt  alle kommer til at mærke stigningerne! Afskaffelse af starthjælp, kontanthjælpsloft m.v.
 Regeringen har med finansloven for 2012 besluttet, at starthjælpen, introduktionsydelsen, kontanthjælpsloftet og særlige timeregler skal afskaffes  alle regler og offentlige ydelser, som har haft til hensigt at motivere folk til at søge arbejde.
Afskaffelsen af disse ydelser betyder, at flere tusinde fuldtidspersoner risikerer at blive trukket ud af arbejdsstyrken, da det vil være mere attraktivt at være på offentlig ydelse frem for på arbejdsmarkedet.
Eksempler har været fremme om, at gifte kontanthjælpsmodtagere  med en ægtefælle også på kontanthjælp  med de nye regler skal tjene næsten 30.000 kr., for at det kan betale sig at arbejde.
Asylansøgere ud af centrene Regeringen har sammen med Enhedslisten i finansloven for 2012 besluttet, at asylansøgere kommer ud af asylcentrene til sommer, og at reglerne for familiesammenføring samtidig lempes.
Kendsgerningen er, at regeringen lemper betydeligt på udlændingepolitikken, selv om Socialdemokraterne og SF i valgkampen påstod, at den ikke ville blive lempet.
Disse lempelser vil betyde, at Danmark bliver mere attraktiv for mennesker, der ønsker familiesammenføring.
Det er et ufattelig dårligt signal at sende til alverdens folk, der på grund af vores velfærdssystem har lyst til at søge hertil.
Det vil sætte vores velfærdssamfund under et øget pres, når flere vil hertil for at blive forsørget.
Lempelserne på udlændingeområdet i finansloven for 2012 vil medføre en merudgift på 0,5 mia. kr., som passende i stedet kunne være brugt på nogle af regeringens mange løfter til den danske befolkning.
Her kan nævnes løftet om 3.000 flere pædagoger i daginstitutionerne, gratis sundhedstjek og tandtjek og 5.000 kr. ekstra til folkepensionisterne.
Afslutning Dansk Folkeparti markerer vores modstand imod regeringens politik primært ved at stemme imod de ændringsforslag, som betyder, at den nuværende situation vil blive forværret.
Vi stemmer således både imod de skatte- og afgiftsstigninger, som skal give øget provenu, og også imod de nye udgifter, som betales med de nye skatter.
Således er der sammenhæng i tingene.
Men herudover stiller vi også nogle målrettede forslag, som anviser en anden vej.
Vi finder penge ved at give 0,7 pct. af BNI i udviklingsbistand samt ved at indtægtsregulere børnechecken.
Disse midler kan i stedet bruges på bedre vilkår på socialområdet  bl.a. en forstørret ældrecheck  bedre vilkår på sundhedsområdet og forstærkede muligheder for vores landdistrikter  målrettede forbedringer af vilkår her i landet, som vil kunne skabe lidt større optimisme, end regeringen skaber med sin økonomiske politik, og en optimisme, der vil sætte sig i større omsætning  større vækst  som igen vil mindske statens underskud og dermed statens gældsætning.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for tillægsbetænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i tillægsbetænkningen.
 En oversigt over Folketingets sammensætning er optrykt i tillægsbetænkningen.
4. Ændringsforslag Der henvises til siderne efter udvalgssammensætningen.
John Dyrby Paulsen (S) Ole Hækkerup (S) Rasmus Prehn (S) Sophie Hæstorp Andersen (S) Thomas Jensen (S) Marianne Jelved (RV) fmd.
Jonas Dahl (SF) Frank Aaen (EL) Johanne Schmidt-Nielsen (EL) Peter Christensen (V) Claus Hjort Frederiksen (V) Jacob Jensen (V) Kristian Jensen (V) Kristian Thulesen Dahl (DF) nfmd.
Mikkel Dencker (DF) Anders Samuelsen (LA) Mike Legarth (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
