 Efter at ministeriet har modtaget meddelelse om, at Lydteknisk  

 Laboratorium, Lyngby, ikke længere ser sig i stand til som hidtil at yde de  

 kirkelige myndigheder sagkyndig bistand i sager vedrørende højttaleranlæg i  

 kirker, har ministeriet truffet aftale med civilingeniør Dan Popescu,  

 Skodsborgparken 38, V, 2942 Skodsborg, om, at denne fremtidig efter anmodning  

 yder menighedsrådene sagkyndig vejledning i sager af den nævnte art.
 Det forudsættes, at menighedsrådene fortrinsvis benytter denne adgang til  

 sagkyndig vejledning i tilfælde, hvor det er under overvejelse at lade  

 foretage installation, forbedring eller udbygning af mere komplicerede og  

 bekostelige højttaleranlæg i større kirker, eller hvor forbedring af  

 høreforholdene i en kirke iøvrigt skønnes at frembyde særlige vanskeligheder.
 Der kan af den sagkyndige ydes såvel forudgående vejledning, herunder med  

 hensyn til fremgangsmåden ved indhentning af tilbud, som bistand til  

 vurdering af foreliggende tilbud og ved bedømmelse af bestående eller  

 prøveopstillede anlæg.
 De med sådan bistand forbundne udgifter til honorar og  

 befordringsgodtgørelse til den sagkyndige kan afholdes af kirkekassen.
 Har den sagkyndige afgivet en skriftlig erklæring, bør denne medfølge ved  

 sagens forelæggelse for stiftsøvrigheden.
 I tilfælde, hvor etablering af højttaleranlæg ikke skønnes at frembyde  

 særlige problemer, bør menighedsrådet efter at have indhentet tilbud lade et  

 eller flere af de tilbudte anlæg opstille på prøve i kirken, forinden der  

 indgives ansøgning til stiftsøvrigheden om tilladelse til anskaffelse og  

 installation af det foretrukne anlæg.
 Det bemærkes i denne forbindelse, at højttaleranlæg kun bør anskaffes,  

 såfremt der herved opnås en afgjort forbedring af høreforholdene, og disse  

 ikke på anden mere hensigtsmæssig måde kan forbedres væsentligt, f. eks.  

 gennem beklædning af vægge, stolestader eller gulve.
Tilbud bør kun antages, såfremt leverandøren afgiver en betryggende  

 skriftlig garanti for anlæggets holdbarhed og funktionsdygtighed samt  

 forpligter sig til uden særskilt betaling at give kirkebetjeningen fornøden  

 instruktion i betjening af det opstillede anlæg.
Leverandørens garanti bør  

 desuden være ledsaget af et acceptabelt tilbud på etablering af en  

 serviceordning vedrørende eftersyn og kontrol af det leverede anlæg.
 Ved sagens indsendelse til stiftsøvrigheden skal der medfølge afbildning  

 af de højttalere eller lydsøjler, der ønskes anskaffet, og disses placering  

 må angives på en plan over kirken.
 P.M.V.
 E.B.
Arne Truelsen Torben Jensen eksp.sekr.
