Der kunne ikke gives karantæne for et medlems udeblivelse fra et tilbud iht. jobplan, da medlemmet ikke havde været med til at lave jobplanen Arbejdsmarkedets Ankenævn har behandlet Deres klage på møde den 28. august 2008.
Ankenævnet traf denne A F G Ø R E L S E Der er ikke grundlag for at pålægge Dem tre ugers karantæne fra den 11. juni 2007.
 Ankenævnet ændrer således Arbejdsdirektoratets afgørelse af den 21. august 2007.
B E G R U N D E L S E Ankenævnet har lagt til grund, at De udeblev fra møde den 14. maj 2007 på jobcenteret om udarbejdelse af jobplan, og at jobcenteret herefter den 25. maj 2007 fremsendte aftale vedrørende jobplan til Dem, hvoraf fremgik, at De fra den 11. til den 22. juni 2007 skulle deltage i et kursus i intensiv jobsøgning.
 Ankenævnet finder ikke grundlag for at pålægge Dem tre ugers karantæne for selvforskyldt ledighed som følge af, at De udeblev fra jobsøgningskurset den 11. juni 2007.
 Ankenævnet finder således ikke, at De har handlet på en måde, som kan sidestilles med afslag på at medvirke til at udarbejde en jobplan.
 Ankenævnet har herved lagt vægt på, at a-kassen har vurderet, at De havde en gyldig grund til ikke at møde op til samtalen den 14. maj 2007, og at Deres udeblivelse fra denne samtale derfor ikke skulle anses for at være selvforskyldt ledighed.
 Det er således ankenævnets opfattelse, at jobcentret efter at De var udeblevet fra samtalen den 14. maj 2007 skulle have indkaldt Dem til en ny samtale inden der blev udarbejdet og sendt en jobplan til Dem.
 Ankenævnet har i den forbindelse lagt vægt på, at jobplanen udarbejdes af jobcenteret sammen med medlemmet, og at der senest samtidig med, at jobplanen udarbejdes, skal afholdes en samtale med medlemmet.
 Da jobcenteret således ikke uden Deres medvirken kunne udarbejde en jobplan til Dem, finder ankenævnet ikke, at De kan pålægges karantæne for udeblivelse fra en aktivitet i henhold til jobplanen.
 Ankenævnet finder som følge af den ændrede afgørelse ikke grundlag for at tage nærmere stilling til indholdet af Deres klage.
R E G L E R Ankenævnet henviser til:
 § 63, stk. 1, nr. 5, stk. 4 og stk. 6 i lov om arbejdsløshedsforsikring, jf. lovbekendtgørelse nr. 874 af 11. september 2005 som ændret ved lov nr. 176 af 27. februar 2007  § 13, stk. 1 i Arbejdsdirektoratets bekendtgørelse nr. 178 af 19. februar 2007 om selvforskyldt ledighed  § 29, stk. 1 og § 31 i lov om en aktiv beskæftigelsesindsats, jf. lovbekendtgørelse nr. 685 af 29. juni 2005 om en aktiv beskæftigelsesindsats  § 62 og § 64, stk. 4 i Arbejdsmarkedsstyrelsens bekendtgørelse nr. 1676 af 19. december 2006 om en aktiv beskæftigelsesindsats.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra direktoratet.
 Sekretariatet har desuden indhentet følgende akter til brug for behandlingen af sagen:
 a-kassens afgørelse af 28. august 2007 om Deres udeblivelse fra møde den 14. maj 2007  brev af 20. juni 2008 fra Staten i Jobcenter [navn udeladt] med bilag, hvor der dels redegøres for jobcenterets postprocedure for afsendelse af jobplaner dels redegøres for jobcenterets opfattelse af telefonsamtalen den 8. juni 2007  Deres brev af 2. juli 2007 med kommentarer til jobcenterets brev af 20. juni 2008.
Regler Lov om arbejdsløshedsforsikring m.v., jf. lovbekendtgørelse nr. 874 af 11. september 2005, med de ændringer som fremgår af lov nr. 176 af 27. februar 2007 Ret til dagpenge og aktiveringsydelse § 63. Dagpenge må ikke udbetales, jf. stk. 4, til et medlem, hvis ledighed skyldes, 1) .........
 2) .........
 3) .........
 4) ........
 5) at medlemmet uden fyldestgørende grund udebliver fra, afslår eller ophører i tilbud efter lov om en aktiv beskæftigelsesindsats.
 Stk. 2. .........
 Stk. 3. .........
Stk. 4. Ved selvforskyldt ledighed efter stk. 1 pålægges medlemmet en karantæne på tre uger.
Hvis medlemmet inden for de seneste 12 måneder forud for den selvforskyldte ledighed har fået en karantæne efter § 63 a, stk. 2, for at udeblive fra en samtale, eller er blevet selvforskyldt ledig, jf. stk. 1, bortfalder retten til dagpenge, indtil 1) et fuldtidsforsikret medlem har haft mere end 300 timers arbejde inden for 10 uger, 2) et deltidsforsikret medlem har haft mere end 150 timers arbejde inden for 10 uger eller 3) et medlem i mindst 26 uger uafbrudt har drevet selvstændig virksomhed i væsentligt omfang.
 Stk. 5. .........
 Stk. 6. Direktøren for Arbejdsdirektoratet fastsætter efter forhandling med Beskæftigelsesrådet nærmere regler for anvendelsen af bestemmelserne i stk. 1-5.
 Arbejdsdirektoratets bekendtgørelse nr. 178 af 19. februar 2007 om selvforskyldt ledighed:
Selvforskyldt ledighed ved ophør i arbejde, afslag på formidlet arbejde eller jobplan og afslag på og ophør i tilbud Afslag på en jobplan eller afslag på eller ophør i et tilbud § 13. Et medlem er selvforskyldt ledig, hvis medlemmet afslår at være med til at udarbejde eller revidere en jobplan uden en gyldig grund, jf. kap. 4.
 Stk. 2. Et medlem er selvforskyldt ledig, hvis medlemmet afslår, ikke begynder på eller ophører i et tilbud uden en gyldig grund, jf. kap. 4.
 Stk. 3. Det sidestilles med et afslag, hvis et medlem udviser en adfærd, som gør, at medlemmet ikke får udarbejdet eller revideret en jobplan eller ikke får et tilbud.
Stk. 4. Medlemmet er dog ikke selvforskyldt ledig, hvis medlemmet har vilje til at møde til tilbudet, men udebliver, 1) fordi medlemmet er til en ansættelsessamtale hos en arbejdsgiver, 2) er begyndt på et arbejde, eller 3) hvis det dokumenteres, at udeblivelsen skyldes et akut, udefra kommende forhold, som medlemmet ikke har kunnet forudse eller forhindre.
 Stk. 5. Det er en betingelse for anvendelsen af stk. 4, at medlemmet straks kontakter jobcenteret om udeblivelsen.
 Lov om en aktiv beskæftigelsesindsats, jf. lovbekendtgørelse nr. 685 af 29. juni 2005:
Jobplan § 29. Forud for afgivelse af tilbud efter kapitel 10-12 til personer, der af omfattet af § 2, nr. 1-4, skal der udarbejdes en jobplan.
 Stk. 2. ........
 Stk. 3. ........
 § 31. Beskæftigelsesministeren fastsætter nærmere regler efter dette kapitel, herunder om indholdet af jobplanen og procedurer for udarbejdelse af jobplaner.
 Arbejdsmarkedsstyrelsens bekendtgørelse nr. 1676 af 19. december 2006 om en aktiv beskæftigelsesindsats:
Jobplan § 62. Personer, der er omfattet af § 2, nr. 1-4, kan få udarbejdet en jobplan for, hvordan mulighederne for at få varig beskæftigelse på det almindelige arbejdsmarked kan forbedres.
Stk. 2. I jobplanen beskrives personens beskæftigelsesmål.
Med udgangspunkt i personens ønsker og forudsætninger og under hensyn til arbejdsmarkedets behov angiver planen tillige, hvilke tilbud efter kapitel 10-12 der kan bidrage til opfyldelse af målet.
§ 64. Staten henholdsvis kommunen i jobcenteret udarbejder jobplanen sammen med personen.
Senest samtidig med, at jobplanen udarbejdes, afholdes en samtale med personen.
Den udarbejdede jobplan skal underskrives af personen og staten henholdsvis kommunen i jobcenteret.
 Stk. 2. Jobplanen skal indeholde oplysninger om:
1) personens beskæftigelsesmål og planer for tilbud, 2) eventuelt aftalte tilbud, 3) ansvar for tilmelding til tilbud, 4) tidspunkt for påbegyndelse af aftalte tilbud og 5) ansvar og dato for opfølgning.
 Stk. 3. ........
Stk. 4. Når der er udarbejdet eller revideret en jobplan, skal staten henholdsvis kommunen i jobcenteret give personen en kopi af den aftalte jobplan.
For personer, der er omfattet af § 2, nr. 1, skal arbejdsløshedskassen tillige have en kopi.
