 En patient, som havde fået foretaget en plastikkirurgisk operation mod  

 huller i ørerne, fandt ikke resultatet tilfredsstillende.
 Lægen afslog at reoperere, hvorfor patienten henvendte sig til en  

 anden læge, som reopererede med tilfredsstillende resultat.
 Patientklagenævet fandt ikke, at der var udvist manglende omhu, men  

 beklagede at det ikke af journalen fremgik, hvilken information der var givet  

 inden operationen.
Patientklagenævnet har efterhånden behandlet en del sager, hvor der klages  

 over plastikkirurgiske indgreb både af kosmetisk karakter og med en  

 sundhedsfaglig indikation.
Der klages typisk over, at resultatet af  

 operationen ikke svarer til det patient forventer.
Undertiden angives årsagen  

 hertil at være indtrådte komplikationer for eksempel i form af infektion.
I  

 en af de behandlede sager klager patienten over resultatet af en  

 plastikkirurgisk operation mod huller i ørerne.
Patienten finder ikke  

 resultatet på det ene øre tilfredsstillende.
Den opererende plastikkirurg  

 afslår at reoperere, hvorpå patienten henvender sig til anden plastikkirurg,  

 der reopererer det ene øre med tilfredsstillende resultat for patienten.
Patientklagenævnet kunne i denne sag følge Sundhedsstyrelsen, som ikke  

 fandt, at den pågældende plastikkirurg havde udvist manglende omhu og  

 samvittighedfuldhed i forbindelse med behandlingen.
Derimod fandt både  

 Patientklagenævnet og Sundhedsstyrelsen, at det burde beklages overfor  

 plastikkirurgen, at journalføringen havde været utilfredsstillende.
Det  

 fremgik nemlig ikke af journalen, hvilken information der var givet før  

 operationen.
 Sidstnævnte gav Patientklagenævnet anledning til overvejelser, som nævnet  

 fandt snarere hørte hjemme i årsberetningssammenhæng end som kommentarer til  

 den konkrete sag.
 De fleste sager vedrørende plastikkirurgiske indgreb er karakteriseret ved  

 dels at rumme at fagligt aspekt, dels et mere kontraktretligt aspekt med  

 hensyn til, om den »købte« ydelse svarer til købers forventninger  

 og det som »sælger« har lovet.
 Således som Patientklagenævnet opfatter sin kompetence, kan nævnet kun  

 tage stilling til sundhedsfaglige spørgsmål i forbindelse med disse indgreb.  

 Hertil hører informationen om indgrebet og mulige komplikationer samt kravene  

 til, hvorledes denne information dokumenteres i journalmæssig henseende.
 Efter Patientklagenævnets opfattelse bør journalen i forbindelse med  

 plastikkirurgiske indgreb kunne belyse, hvilken information patienten har  

 modtaget om det forventede resultat, hvorledes selve indgrebet er gennemført  

 samt lægens egen faglige vurdering af, om resultatet svarer til det lovede.  

 Deroudover bør journalen, i det mindste i generel form, indeholde oplysning  

 om, at der i rimelige grad er orienteret om mulige komplikationer og ricisi.
 I selve informationen til patienten bør plastikkirurgen i hvert tilfælde,  

 når der er tale om rent kosmetiske indgreb, også oplyse om sjældnere  

 forekommende komplikationer for eksempel om infektionsrisiko og mulige  

 konsekvenser heraf.
