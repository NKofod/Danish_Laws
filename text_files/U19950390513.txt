Spørgsmål om rettidig opfyldelse af arbejdsretsdom Ved AD 92.228 (A  

 1993, s. 83) blev et ApS dømt til at aflønne et arbejde, som det havde  

 overtaget fra DFDS, der ejede alle anparter i ApS'et, efter den overenskomst,  

 der hidtil havde været gældende for arbejdet.
Dommen gav anledning til  

 forhandlinger mellem parterne om efterregulering af lønnen og  

 lønfastsættelsen fremover, og da disse ikke førte til et resultat, blev  

 virksomheden indklaget for Arbejdsretten med påstand om ikke at have  

 efterlevet arbejdsretsdommen.
Sagen blev af Arbejdsretten udsat på behandling  

 ved faglig voldgift af af efterregulerings- og lønspørgsmålet, og efter  

 afsigelsen af en opmandskendelse blev efterreguleringsspørgsmålet forligt ved  

 at arbejdsgiveren betalte et engangsbeløb, ligesom der blev indgået aftale om  

 de arbejds- og aflønningsforholdene.
Der udestod dog fortsat to spørgsmål,  

 der blev afgjort ved en senere opmandskendelse.
Spørgsmålet om, hvorvidt  

 Arbejdsrettens dom ikke var efterlevet, og om virksomheden og  

 arbejdsgiverorganisationen havde pådraget sig bodsansvar i den anledning  

 fortsatte herefter ved Arbejdsretten.
 Såvel virksomheden som organisationen blev frifundet, idet det ikke  

 kunne anses for godtgjort, at sagsforløbet i perioden fra Arbejdsrettens dom  

 indtil forliget af 3. november 1994 kunne tages som udtryk for, at de  

 indklagede ikke havde villet efterkomme dommens resultat, og idet den lange  

 sagsbehandlingstid skyldtes forhold hos klagerne selv.
 1. Under denne sag, der er indbragt for Arbejdsretten ved klageskrift af  

 15. februar 1994, har Landsorganisationen i Danmark for  

 Specialarbejderforbundet i Danmark indklaget Dansk Arbejdsgiverforening for  

 Danske Vognmænd og denne for Roland Munch ApS, Esbjerg, og har ved  

 domsforhandlingens begyndelse nedlagt følgende endelige påstande:
 Indklagede, Roland Munch ApS, har handlet i strid med Arbejdsrettens dom  

 af 10. juni 1993 i sag nr. 92.228 ved fortsat indtil den 3. november 1994  

 ikke at aflønne de ansatte i henhold til forbundets overenskomst med  

 Arbejdsgiverforeningen for Handel, Transport og Service.
 Medindklagede, Danske Vognmænd, har delagtiggjort sig i det  

 overenskomststridige forhold.
 Såvel Danske Vognmænd som Roland Munch ApS tilpligtes til  

 Specialarbejderforbundet i Danmark at betale en efter rettens skøn fastsat  

 bod.
 De indklagede har påstået frifindelse.
 2. Ved Arbejdsrettens dom af 10. juni 1993 i sag nr. 92.228, gengivet i  

 Arbejdsretligt Tidsskrift 1993 s. 83 ff., blev indklagede Roland Munch ApS  

 tilpligtet »at aflønne det arbejde, det har overtaget fra DFDS, efter  

 overenskomsten mellem Specialarbejderforbundet i Danmark og  

 Arbejdsgiverforeningen for Handel, Transport og Service.« Indklagede  

 blev endvidere idømt en bod på 30.000 kr. til forbundet for at have aflønnet  

 de pågældende medarbejdere efter forbundets overenskomst med Danske Vognmænd.  

 I dommens præmisser hedder det:
»Arbejdet var indtil 1990 omfattet af produktionstillægsaftalen.  

 Roland Munch ApS kan ikke ved i 1990 at have fået arbejdet overdraget fra  

 DFDS, der ejer alle anparter i anpartsselskabet, forlange arbejdet udført for  

 den væsentlig mindre løn, overenskomsten med Danske Vognmænd giver ret til.  

 Da der hverken foreligger passivitet eller så tvivlsom en problemstilling, at  

 bod ikke er forskyldt, tages klagernes påstand til følge som nedenfor  

 bestemt, idet boden fastsættes til 30.000 kroner.« Det bemærkes, at der under sagen var nedlagt påstand om, at spørgsmålet om  

 eventuel efterbetaling skulle henskydes til afgørelse ad sædvanlig fagretlig  

 vej, eventuelt ved faglig voldgift.
Dommens konklusion tager ikke stilling  

 hertil.
3. Efter dommen drøftede man såvel lokalt som med deltagelse af  

 hovedorganisationerne, hvilke konsekvenser dommen medførte for såvel  

 efterregulering af lønnen som lønfastsættelsen fremover.
Da det ikke lykkedes  

 at nå til enighed herom, fremsendte indklagede Roland Munch ApS til SiD's  

 transportafdeling i Esbjerg den 28. juli 1993 en skrivelse, hvori det hedder:
 »Idet vi henviser til vort møde i København den 23. juli 1993  

 fremsendes hermed opstilling over timelønnede medarbejdere ansat ved vort  

 pakhus.
 Der er ikke i opstillingen taget stilling til, for hvilken periode  

 reguleringen skal finde sted.
Vi står i øvrigt til rådighed med øvrige oplysninger De måtte ønske.« Den medsendte opstilling indeholdt oplysning om de pågældende  

 medarbejderes ansættelsesperiode og antal timer.
 I afdelingens svar af 15. august 1993 hedder det:
 »Vedr. aflønning og efterregulering - pakhus.
 Indledningsvis bekræfter vi modtagelsen af Deres opgørelse over  

 medarbejdere og timetal på pakhuset, idet vi tager forbehold overfor  

 opgørelsen.
 Specielt skal vi anføre, at opgørelsen ikke omfatter lærlinge eller  

 arbejdet med intern transport fra/til DFDS-terminalområdet.
 Som følge af dom af den 10. juni 1993 i Arbejdsrettens sag nr. 92.228 skal  

 aflønningen p.t. være følgende:
 Overtidstillæg udgør 50% af kr. 109,35 for de første 3 overarbejdstimer på  

 ugens 6 første dage, samt 100 % af kr. 109,35 for resterende  

 overarbejdstimer.
 Såfremt fremmøde lørdag eller søndag sker senere end tidspunktet for  

 normal arbejdstids begyndelse på hverdage, betales ventetidsbetaling med  

 normaltimeløn, tillagt gældende overtidstillæg.
 Herved skal vi kræve, at aflønningen straks bringes i overensstemmelse  

 hermed.
 Med henblik på beregning af efterreguleringen vedlægger vi skema over den  

 korrekte aflønning i den forløbne periode (siden juni 1990).
Vi skal herved opfordre virksomheden til af foretage beregning af den  

 skyldige efterregulering til samtlige medarbejdere (incl. medarbejdere,  

 beskæftiget ved transport til/fra DFDS-Terminalområdet) i overensstemmelse  

 med ovennævnte skema.« Da svaret efter virksomhedens opfattelse tog udgangspunkt i en  

 præstationstillægsaftale fra 1991 og ikke i den tidligere gældende  

 produktionstillægsaftale, som Arbejdsrettens dom omhandlede, lykkedes det  

 heller ikke på dette grundlag at nå til enighed om lønfastsættelsen og  

 efterreguleringens størrelse.
I skrivelse af 21. september 1993 opfordrede  

 virksomheden herefter afdelingen til at »videreføre sagen i det  

 fagretlige system.« 4. Den 2. november 1993 afholdtes fællesmøde.
I referatet fra mødet hedder  

 det bl.a.:
»Fra arbejdstagerside henviste man til, at man ved skrivelse af 15.  

 august 1993 fra Specialarbejderforbundet i Danmark, Transport-gruppen,  

 Esbjerg, til Roland Munch ApS havde krævet aflønning i henhold til  

 overenskomst med AHTS.
Da dette ikke var sket, fandt man, at Arbejdsrettens  

 dom ikke var efterlevet, og at man som følge heraf også ville gøre  

 organisationsansvar gældende.
Fra arbejdsgiverside blev det anført, at skrivelsen af 15. august 1993  

 ikke kan danne baggrund for en lønfastsættelse, idet talmaterialet ikke  

 hidrører fra den produktionstillægsaftale, arbejdsretssagen omhandlede.
For  

 så vidt angår efterreguleringen er talmaterialet kun delvist anvendeligt,  

 ligesom der ikke er opnået enighed om forudsætningerne for beregningerne.  

 Endvidere rejses der i den pågældende skrivelse ikke et konkret krav, uagtet  

 pligten hertil påhviler arbejdstagersiden, og dette blev indskærpet på et  

 møde den 23. juli 1993 afholdt bl.a. med deltagelse af hovedorganisationerne.
 På samme møde var der endvidere enighed om at lade en eventuel tvist om  

 efterbetalingskravets størrelse afgøre ved fagretlig behandling, hvilket i  

 øvrigt var helt i overensstemmelse med Landsorganisationen i Danmarks påstand  

 i klageskriftet.
Der har efterfølgende på virksomhedens foranledning været afholdt lokale  

 drøftelser, uden at enighed kunne opnås.
End ikke på disse møder har  

 arbejdsgiversiden kunnet formå arbejdstagersiden til at fremkomme med et  

 konkret krav.
Desuagtet har virksomheden fremsat et forligstilbud med henblik  

 på en afslutning af sagen.
 På ovennævnte baggrund blev det bestridt, at virksomheden ikke agtede at  

 efterleve ovennævnte dom, ligesom det blev bestridt, at der var grundlag for  

 at gøre et organisationsansvar gældende.
 Arbejdsgiversiden opfordrede endelig arbejdstagersiden til, som aftalt på  

 mødet den 23. juli 1993, at foranledige at sagen bliver videreført i det  

 fagretlige system.
 Fra arbejdstagerside bestred man, at sagen var henvist til fagretlig  

 behandling ved mødet den 23. juli 1993, idet parterne ved dette møde var  

 enige om at opfordre til lokal forhandling og såfremt enighed ikke kunne  

 opnås, skulle organisationerne på ny mødes.
 Arbejdstagersiden fastholdt, at et krav var fremsat, og at det i øvrigt  

 måtte påhvile virksomheden at fremkomme med talmateriale.
Fra arbejdstagerside forbeholdt man sig endelig at videreføre sagen for  

 Arbejdsretten.« 5. Den 30. november 1993 rykkede Danske Vognmænd forbundet for en  

 videreførelse af sagen for at få denne afsluttet.
I skrivelsen hedder det:
 »Idet vi henviser til uoverensstemmelsen mellem  

 Specialarbejderforbundet i Danmark og Roland Munch ApS vedrørende  

 efterregulering af løn i overensstemmelse med Arbejdsrettens kendelse---,  

 skal vi venligst bringe sagen i erindring.
 Da det i sagen er utvivlsomt, at virksomheden skal efterregulere med et  

 beløb af foreløbig ukendt størrelse, finder vi det utrygt, at sagen blot  

 henligger, og vi skal på den baggrund opfordre forbundet til, enten at tage  

 initiativ til at indbringe sagen for Arbejdsretten eller at medvirke til, at  

 sagen videreføres i det fagretlige system, således at sagen på betryggende  

 vis kan afsluttes.
Vi forventer at høre nærmere.« En yderligere rykker blev fremsendt den 2. februar 1994. Det hedder heri  

 bl.a.:
 »Forbundet oplyste dengang, at man allerede den 9. november 1993  

 havde anmodet Landsorganisationen om at videreføre sagen ved Arbejdsretten.
 Vi finder det stærkt foruroligende, at man fra forbundets side  

 tilsyneladende intet foretager sig for at få sagen realitetsbehandlet, men  

 blot accepterer, at der siden fællesmødet den 2. november 1993 er hengået 3  

 måneder, hvor der absolut intet er sket.
 På ovennævnte baggrund skal vi endnu en gang opfordre forbundet til at få  

 gjort noget ved sagen, og helt konkret skal vi foreslå, at der straks tages  

 initiativ til at få nedsat en faglig voldgift, således at sagen kan bringes  

 til afslutning.
Vi forventer at høre nærmere.« Som nævnt foran under punkt 1 blev sagen herefter den 15. februar 1994  

 indbragt for Arbejdsretten, der i et forberedende retsmøde den 17. marts 1994  

 udsatte sagen på afholdelse af faglig voldgift.
 6. I en opmandskendelse af 30. august 1994, afsagt af retsformanden i  

 Arbejdsrettens sag nr. 92.228, hedder det bl.a.:
 »2. Tvisten for voldgiftsretten vedrører principperne for aflønning  

 og efterregulering af det arbejde, Roland Munch ApS, Esbjerg, havde overtaget  

 fra DFDS.
 Klageren, Specialarbejderforbundet i Danmark, har påstået, at indklagede,  

 Danske Vognmænd for Roland Munch ApS, Esbjerg, bør anerkende, at aflønning og  

 efterregulering til samtlige arbejdere i pakhuset samt for arbejdet med  

 transporter i forbindelse med pakhuset skal ske efter gældende overenskomster  

 og aftaler på DFDS-terminalen.
 Indklagede har påstået frifindelse, idet det dog anerkendes, at der skal  

 foretages efterregulering og lønfastsættelse efter nærmere angivne  

 principper, som voldgiftsretten måtte finde frem til.
--- Produktionstillægsaftalen af 13. august 1986 blev den 1. juni 1991  

 erstattet af præstationstillægsaftalen af 24. april 1991 mellem  

 Specialarbejderforbundet i Danmark, Esbjerg afdeling T, og Sydvestjydsk  

 Arbejdsgiverforening for handel og servicefag.
Præstationstillægsaftalen  

 indeholder blandt andet følgende bestemmelser:
»Mellem nedennævnte organisationer er truffet følgende  

 præstationstillægsaftale for de hos DFDS A/S i godsterminal, Containerhavnen  

 Esbjerg, ved terminalarbejde (incl. losning og lastning) samt ekspedition af  

 selskabets passager/ro-ro skibe beskæftigede medarbejdere.---» Klageren har gjort gældende, at det følger af Arbejdsrettens dom af 10.  

 juni 1993, at det omtvistede arbejde skal aflønnes efter den samme  

 overenskomst og de samme lønaftaler, som gælder på DFDS-terminalen.
Formålet  

 med udflytningen af arbejdet fra DFDS-terminalen var at opnå en frigørelse  

 fra de regler, der gjaldt på DFDS-terminalen.
Udflytningen bør derfor ikke  

 medføre nogen besparelse.
Indklagedes anbringender om den tidsmæssige  

 begrænsning til tre måneder efter udflytningen eller den 28. september 1990,  

 den 1. marts 1991 eller den 1. juni 1991 bør ikke tillægges betydning, da de  

 anbringender ikke blev gjort gældende under arbejdsretssagen.-- Indklagede  

 har gjort gældende, at Arbejdsrettens dom af 10. juni 1993 alene har  

 fastslået, at aflønning og efterregulering skal ske på grundlag af det  

 aftalekompleks, der var gældende på DFDS på tidspunktet for arbejdets  

 overflytning fra DFDS til Roland Munch ApS i juni 1990.--- Sagens problem er  

 herefter, hvor længe Roland Munch ApS er forpligtet af dette aftalegrundlag,  

 herunder hvilke retsskiftende kendsgerninger, der kan bringe ændringer i  

 dette.
Det har Arbejdsrettens dom af 10. juni 1993 ikke taget stilling til.  

 Denne situation svarer helt til den overenskomstmæssige situation, der  

 opstår, når en organiseret virksomhed udmelder sig af sin organisation.  

 Overenskomstforholdet »fastfryses« da på udmeldelsestidspunktet.  

 Det gøres principalt gældende, at virksomhedens tilkendegivelse om, at man  

 ikke anså sig forpligtet til at følge produktionstillægsaftalen af 13. august  

 1986, må sidestilles med en egentlig opsigelse af aftalen, således at den  

 efter sit eget indhold bortfalder tre måneder efter, at arbejdet var blevet  

 overført fra DFDS til Roland Munch ApS.
Subsidiært er  

 produktionstillægsaftalen opsagt den 28. september 1990, da mæglingsmøde  

 fandt sted.
Herefter er det den underliggende overenskomst, der danner  

 grundlaget for arbejdets honorering.
Frem til den 1. marts 1991 var det  

 AHTS-overenskomsten, der var gældende, men ef ter opsigelse af overenskomsten  

 uden selvstændige køreplaner, bortfaldt AHTS-overenskomsten og blev den 1.  

 marts 1991 erstattet af DV-overenskomsten.
Betalingsforpligtelsen efter  

 produktionstillægsaftalen er i hvert fald bortfaldet sammen med  

 AHTS-overenskomsten den 1. marts 1991. Mere subsidiært gøres det gældende, at  

 det seneste tidspunkt, der kan danne grundlag for beregningen, er det  

 tidspunkt, hvor produktionstillægsaftalen bortfaldt på DFDS og blev erstattet  

 af præstationstillægsaftalen af 24. april 1991, som Roland Munch ApS på ingen  

 måde havde del i eller var bekendt med.
Under alle omstændigheder kan  

 efterreguleringen kun omfatte de medarbejdere, der i perioden har været  

 beskæftiget med det arbejde, der var overført fra DFDS.
5. Voldgiftsrettens afgørelse.-- En imødekommelse af indklagedes påstand  

 med de af indklagede under voldgiftssagen fremførte anbringender vil gøre  

 Arbejdsrettens dom af 10. juni 1993 mere eller mindre illusorisk.
Af den  

 grund kan indklagedes standpunkt ikke følges.
Arbejdsrettens dom af 10. juni  

 1993 har nemlig - som andre domme - retskraft eller bindende virkning.
Heri  

 ligger blandt andet, at indklagede under voldgiftssagen er afskåret fra at  

 påberåbe sig anbringender, som ikke blev påberåbt under arbejdsretssagen,  

 såfremt de eksisterede på daværende tidspunkt.
Dette gælder i særdeleshed i  

 en situation som den foreliggende, hvor voldgiftssagen verserer i 1994, hvor  

 arbejdsretssagen blev domsforhandlet og pådømt i 1993, og hvor anbringender  

 relaterer sig til 1990 og 1991. Indklagede er herefter under voldgiftssagen  

 afskåret fra at påberåbe sig de ikke under arbejdsretssagen påberåbte  

 anbringender.
Der må herefter afsiges kendelse som påstået af klageren.  

 Kendelsen omfatter dog som påstået af indklagede og fastslået i  

 Arbejdsrettens dom af 10. juni 1993 alene det arbejde, Roland Munch ApS,  

 Esbjerg, har overtaget fra DFDS.
 Thi bestemmes:
Indklagede, Danske Vognmænd, skal for Roland Munch ApS, Esbjerg,  

 anerkende, at aflønning og efterregulering af det arbejde, Roland Munch ApS,  

 Esbjerg, har overtaget fra DFDS, skal ske efter gældende overenskomster og  

 aftaler på DFDS- terminalen---» 7. I referatet fra et møde den 3. november 1994 på virksomheden,  

 underskrevet af forbundet og Danske Vognmænd, hedder det:
 »Opmandskendelsen af 30. august 1994 blev drøftet.
 Virksomheden og den lokale afdeling havde d.d. indgået en aftale om de  

 fremtidige arbejds- og aflønningsforhold for lager- og pakhusarbejder,  

 ligesom der lokalt var opnået enighed om en efterregulering på i alt kr.  

 900.000,00.
 Organisationerne tog disse aftaler til efterretning.
 Der var fortsat uenighed om, hvorvidt arbejdet med transporter i  

 forbindelse med pakhuset er omfattet af kendelsen af 30. august 1994.
 Der var ligeledes uenighed om, hvorvidt en voksenlærling var omfattet,  

 således at der bør ske en efterbetaling.
Der var enighed om, at lade disse spørgsmål afgøre ved en faglig  

 voldgift.---» Ved en opmandskendelse af 13. februar 1995 blev virksomheden tilpligtet at  

 anerkende, at aflønning og efterregulering af arbejdet med transporter i  

 forbindelse med pakhuset skal ske efter gældende overenskomster og aftaler på  

 DFDS-terminalen, men frifandtes for forbundets påstand om, at der til en  

 voksenlærling skulle ydes efterregulering efter disse overenskomster og  

 aftaler.
 8. For Arbejdsretten er der afgivet forklaring af følgende vidner:
Afdelingsformand Svend Erik Christensen har forklaret bl.a, at han en uges  

 tid efter Arbejdsrettens dom ringede til virksomheden og foreslog afholdt et  

 møde for at få en ordning på løn- og efterbetalingsspørgsmålet, men fik det  

 svar, at sagen lå hos Danske Vognmænd, hvorfra der ville blive taget et  

 initiativ.
Under mødet i Dansk Arbejdsgiverforening den 23. juli 1993  

 diskuterede man ikke, hvordan dommen skulle forstås.
Man aftalte blot, at der  

 skulle forhandles lokalt.
Fra afdelingens side gav man udtryk for, at  

 aflønning skulle ske efter terminalaftalen, men der kom ingen afklaring.
Det  

 var dog ikke hans indtryk, at virksomheden ikke kendte aftalen.  

 Arbejdsgiversiden sagde, at afdelingen måtte komme med en opgørelse af  

 efterbetalingskravet, men det kunne de ikke, da de jo ikke havde  

 lønningsregnskabet.
Den liste med navne og ansættelsesperiode m.v. , som  

 afdelingen den 23. juli 1993 havde fået tilsendt fra virksomheden, var ikke  

 nok som grundlag for beregningen.
Derfor sendte han den 15. august 1993  

 oplysning om gældende løn m.v. efter terminalaftalen.
Ved et efterfølgende  

 møde den 19. august 1993 med virksomhedens ledelse udtalte direktør Orla  

 Hansen, at han udmærket var klar over, at sådan var aflønningen ved  

 DFDS-terminalen, men hvis de skulle aflønne efter den aftale, måtte de lukke.  

 Han ville derfor foreslå, at de forhandlede sig til rette om en ordning.  

 Vidnet har senere deltaget i en forhandling om et udkast til lokalaftale.  

 Forhandlingen endte uden resultat, da virksomheden ville ordne  

 efterreguleringen med et beløb på 380.000 kr.
Man regulerede først lønnen, da  

 der den 3. november 1994 blev indgået aftale om de fremtidige arbejds- og  

 aflønningsforhold. Årsagen til, at sagen i lang tid lå stille, var sygdom.
Direktør Orla Hansen har forklaret bl.a., at han efter Arbejdsrettens dom  

 deltog i flere møder for at få klarlagt de konsekvenser, dommen medførte.
I  

 mødet den 23. juli 1993 enedes man om, at virksomheden og afdelingen skulle  

 forhandle lokalt, og vidnet har da også fremsendt et forslag til lokalaftale  

 til afdelingen.
Forslaget var tænkt som oplæg til en aftale, der skulle dække  

 ikke blot det overtagne arbejde fra DFDS, men også det øvrige arbejde.
De  

 havde hele tiden kontakt med Danske Vognmænd, hvis råd de fulgte.
Den 8.  

 september 1994 sendte virksomheden a conto 150.000 kr. til afdelingen til  

 udbetaling til medlemmerne.
9. Til støtte for de nedlagte påstande har klagerne anført, at der efter  

 Arbejdsrettens dom af 10. juni 1993 ikke bestod rimelig tvivl om, at den  

 indklagede virksomhed skulle aflønne det overtagne arbejde på samme måde, som  

 det var sket hos DFDS.
Virksomheden kendte den aftale, som var gældende for  

 arbejdet i terminalen, og kunne således ikke være i tvivl om, at denne aftale  

 skulle være gældende.
Virksomhedens indvendinger herimod blev da også afvist  

 af opmanden ved kendelsen af 30. august 1994. Der burde straks efter  

 Arbejdsrettens dom være sket efterregulering af lønnen for de medarbejdere,  

 som man var enige om var omfattet af dommen.
Der er ikke fra arbejdstagerside  

 sket nogen forhaling af sagen.
Det var op til virksomheden at beregne det  

 efterbetalingsbeløb, som de berørte medarbejdere var berettiget til efter  

 dommen.
Holdningen hos virksomheden var imidlertid den, at man slet ikke  

 ønskede at foretage nogen efterregulering, før der var forhandlet om en  

 aftale om den fremtidige aflønning af medarbejderne.
Det var et standpunkt,  

 man indtog efter råd fra Danske Vognmænd.
Både virksomheden og Danske  

 Vognmænd har derfor pådraget sig bodsansvar.
10. De indklagede har anført, at der i sagen foreligger sådanne særlige  

 omstændigheder, at hverken virksomheden eller Danske Vognmænd kan klandres  

 for ikke at have handlet hurtigt nok efter Arbejdsrettens dom af 10. juni  

 1993. Af dommen sammenholdt med den senere opmandskendelse af 30. august 1994  

 kan udledes, at der efter dommen bestod berettiget tvivl om, efter hvilken  

 aftale aflønning og efterregulering skulle ske, en tvivl, som må tilskrives  

 arbejdstagersidens upræcise formulering af påstanden for Arbejdsretten, der  

 blot lød på aflønning efter forbundets overenskomst med  

 Arbejdsgiverforeningen for Handel, Transport og Service.
Selv om  

 domskonklusionen intet siger herom, måtte de indklagede endvidere gå ud fra,  

 at efterbetalingsspørgsmålet skulle afgøres ad sædvanlig fagretlig vej,  

 eventuelt ved faglig voldgift, således som arbejdstagersiden selv havde  

 nedlagt påstand om.
Efter dommen tog Danske Vognmænd derfor initiativ til  

 mødet den 23. juli 1993, hvor man ikke drøftede, hvorledes dommen skulle  

 forstås, men hvor man netop enedes om at forhandle lokalt om efterbetalingen  

 og den fremtidige aflønning.
Da forhandlingerne ikke førte til noget  

 resultat, opfordrede virksomheden i september 1993 afdelingen til at  

 videreføre sagen i det fagretlige system.
Dette gentog arbejdsgiversiden ved  

 fællesmødet den 2. november 1993 og rykkede to gange, senest den 2. februar  

 1994, forbundet for en videreførelse af sagen for at få denne afsluttet.  

 Klagerne indbragte herefter sagen for Arbejdsretten, der henviste tvisten om  

 principperne for aflønning og efterregulering af det overtagne arbejde til  

 afgørelse ved faglig voldgift.
Allerede inden opmandskendelsen af 30. august  

 1994 havde virksomheden betalt a conto 150.000 kr. til afdelingen, og den 3.  

 november 1994 blev der indgået aftale om de fremtidige arbejds- og  

 aflønningsforhold for de berørte medarbejdere samt opnået enighed om en  

 efterregulering på i alt 900.000 kr.
Under disse omstændigheder er der ikke  

 grundlag for at pålægge hverken virksomheden eller Danske Vognmænd  

 bodsansvar.
11. ARBEJDSRETTEN SKAL UDTALE Retten kan tiltræde det af de indklagede anførte og finder det herefter  

 ikke godtgjort, at sagsforløbet i perioden fra Arbejdsrettens dom af 10. juni  

 1993 indtil forliget den 3. november 1994 kan tages som udtryk for, at de  

 indklagede ikke har villet efterkomme dommens resultat.
Herefter og under  

 hensyn til, at den lange sagsbehandlingstid skyldes forhold hos klagerne  

 selv, vil de indklagede være at frifinde.
Thi kendes for ret De indklagede, Dansk Arbejdsgiverforening for Danske Vognmænd og denne for  

 Roland Munch ApS, Esbjerg, frifindes.
 I sagsomkostninger til Arbejdsretten skal klagerne, Landsorganisationen i  

 Danmark for Specialarbejderforbundet i Danmark, betale 2.000 kr.
 (* 1) Henvisninger: Kommentar, s. 125, 163, 215.
