Cirkulæreskrivelse om meddelelse om  

 rådighedsvurdering.
Individuel handlingsplan.
Almindelige  

 rådighedsbetingelser.
Dokumentation Kommentar m.v.:
 Arbejdsmarkedets Ankenævn har truffet 2  

 afgørelser, som illustrerer hvilke dokumentationskrav, der bør  

 stilles til en rådighedsvurdering, selv om et medlem har udvist en  

 adfærd, der i sig selv taler for at medlemmet ikke er til  

 rådighed for arbejdsmarkedet.
 Meddelelse om afgørelsen:
Sag 1 Medlemmet havde ikke haft arbejde i en længere  

 årrække, bortset fra et beskæftigelsesprojekt fra 5.  

 november 1991 til 11. september 1992.
Den 8. juli 1994 deltog medlemmet i en  

 20-måneders-samtale i a-kassen.
Det blev noteret, at han havde  

 søgt 9 jobs, og at han var interesseret i arbejde og kurser inden for  

 metalindustrien.
 Den 11. maj 1995 var medlemmet til en  

 39-ugers-vejledningssamtale i a-kassen, og det blev igen noteret, at han var  

 interesseret i arbejde og kurser inden for metalindustrien.
Den 14. marts 1996 var medlemmet til en  

 44-måneders-samtale i a-kassen.
Det blev noteret, at han havde  

 søgt 4 jobs inden for rengøring, servering og produktion.  

 Erhvervsønskerne var inden for hotelbranchen, reception og  

 pedelmedhjælper.
Den 23. maj 1996 fik medlemmet udarbejdet en individuel  

 handlingsplan.
I handlingsplanen blev det aftalt, at han skulle deltage i et  

 vejledningsforløb i perioden fra den 20. maj 1996 til den 30. juni  

 1996 med henblik på at skaffe sig ordinært ustøttet  

 arbejde.
Hvis dette ikke kunne lykkes, skulle medlemmet tilbydes  

 puljejob/jobtræning eller uddannelse.
 Medlemmet overgik til aktivperioden den 10. september  

 1996.
Den 14. marts 1997 blev handlingsplanen revideret, og  

 medlemmet skulle ifølge planen tilbydes jobtræning ved en  

 bestemt arbejdsgiver.
Han blev ikke ansat, fordi arbejdsgiveren mente, at  

 medlemmet var "godt kendt fra gadebilledet som en af de faste på byens  

 bænke".
Det blev senere aftalt, at medlemmet skulle til endnu en  

 jobsamtale hos en skole om en jobtræning som pedel.
Medlemmet  

 mødte til samtalen den 21. april 1997, men blev ikke ansat.  

 Arbejdsgiveren mente, at han var lettere beruset ved samtalen.
 A-kassen traf afgørelse om, at medlemmet  

 ikke stod til rådighed for arbejdsmarkedet, og at han derfor ikke havde  

 ret til dagpenge.
I klagen blev det blandt andet anført, at medlemmet  

 ikke havde et alkoholproblem, som hindrede ham i at stå til  

 rådighed for arbejdsmarkedet.
De to arbejdsgiveres udtalelser hvilede  

 endvidere på et usagligt grundlag.
 Der blev i den forbindelse fremlagt en  

 lægeerklæring af 12. juni 1997. I lægeerklæringen  

 stod der, at medlemmet havde haft et alvorligt alkoholproblem, men at der  

 siden 1991 ikke havde været tale om misbrug.
 Direktoratet traf afgørelse om, at medlemmet  

 ikke kunne anses for at stå til rådighed for arbejdsmarkedet  

 efter den 21. april 1997.
Afgørelse blev truffet efter en samlet vurdering af  

 oplysningerne i sagen.
Heri indgik indholdet af tilbagemeldingerne fra de to  

 arbejdsgivere og medlemmets beskedne jobsøgning samt svage tilknytning  

 til arbejdsmarkedet igennem en periode på ca. 6 år.
 Arbejdsmarkedets Ankenævn traf  

 afgørelse om, at der ikke havde været tilstrækkeligt  

 grundlag til at konstatere, at medlemmet ikke stod til rådighed for  

 arbejdsmarkedet den 21. april 1997. Medlemmet mistede derfor ikke retten til  

 dagpenge fra nævnte dato.
Ankenævnet lagde til grund, at medlemmet havde en  

 individuel handlingsplan, som han fulgte.
Medlemmet mødte efter  

 handlingsplanen op til de 2 jobsamtaler, men blev ikke ansat med henvisning  

 til alkoholproblemer, som medlemmet og egen læge havde tilkendegivet  

 ikke længere eksisterede.
Ankenævnet lagde desuden til grund, at medlemmet i  

 aktivperioden havde fulgt de udarbejdede handlingsplaner, der angav rammen  

 for den lediges rådighedsforpligtelse, og der forelå ikke  

 oplysninger om, at medlemmet var uvillig til at tage beskæftigelse.
Der  

 kunne herefter ikke - heller ikke på grundlag af oplysninger om  

 jobsøgningen i ledighedsperioden - fastslås manglende  

 rådighed den 21. april 1997.
Sag 2 Direktoratet anmodede a-kassen om at vurdere, hvorvidt  

 medlemmet kunne anses for at være til rådighed for  

 arbejdsmarkedet efter 23. juni 1997.
Anmodning blev fremsat, fordi der i forbindelse med  

 behandlingen af en anden klagesag forelå oplysninger om, at medlemmet forgæves var søgt  

 aktiveret i en lang periode, at medlemmet holdt ferie i mere end 5 uger  

 årligt, at medlemmet havde oplyst, at han ikke  

 ønskede at blive aktiveret til en arbejdsplads, der var beliggende  

 mere end 3 zoner i HT-området fra hans bopæl, at medlemmet havde  

 begrænset det faglige område, han ønskede at blive  

 aktiveret inden for af personlige grunde, at Arbejdsformidlingen havde meddelt i brev af 26.  

 juni 1996, at medlemmets adfærd over for de ansatte på  

 Arbejdsformidlingen medførte, at Arbejdsformidlingen ikke kunne  

 foretage sig yderligere for at aktivere ham.
 Medlemmet blev efter endt uddannelse som cand. polit.  

 optaget i a-kassen den 17. november 1988.
 Fra den 15. januar til 14. august 1992 var medlemmet i et  

 jobtilbud, og han overgik til delperiode 2 (aktivperioden) den 17. oktober  

 1994.
 Den 29. januar 1996 indgik medlemmet en aftale om en  

 individuel handlingsplan med Arbejdsformidlingen, hvorefter han fra den 5.  

 februar 1996 skulle deltage i et vejledningskursus om personlig  

 udvikling.
Medlemmet underskrev en revideret handlingsplan den 7. maj  

 1997, hvorefter han skulle undersøge forskellige muligheder for privat  

 jobtræning sideløbende med jobsøgning.
Den 18. juni 1997  

 blev handlingsplanen igen revideret, fordi medlemmet skulle tilmeldes et  

 kursus om løbende indtag on-line på edb mv.
Den 5. marts 1996 skrev Arbejdsformidlingen til a-kassen,  

 at medlemmet var forsøgt aktiveret 2 gange i puljejob og 1 gang  

 på kursus.
Hver gang havde medlemmet reageret særdeles negativt  

 og var fremkommet med irrelevante og usaglige udsagn.
Og han havde klart  

 tilkendegivet manglende vilje til samarbejde.
 Arbejdsformidlingen fremsendte samtidig dokumentation  

 herfor i form af breve, som medlemmet havde skrevet til  

 Arbejdsformidlingen.
Den 26. juni 1997 skrev Arbejdsformidlingen til a-kassen,  

 at medlemmet blandt andet havde fremsat trusler om vold over for ansatte  

 på Arbejdsformidlingen.
Det var derfor Arbejdsformidlingens opfattelse,  

 at medlemmet ikke længere kunne tilbydes aktivering på grund af  

 den udviste adfærd.
 A-kassen traf afgørelse om, at medlemmet  

 ikke var til rådighed for arbejdsmarkedet fra den 23. juni 1996.
 Der blev lagt vægt på, at det er en  

 betingelse, at Arbejdsformidlingen under hele ledighedsperioden enten kan  

 formidle arbejde eller aktivere den ledige efter reglerne herom.
I vurderingen indgik det oplyste om, at medlemmet  

 både skriftligt og mundtligt i vidners overværelse havde udtalt  

 sig truende overfor 2 medarbejdere på Arbejdsformidlingen.
Medlemmet  

 var samtidig fremkommet med helt irrelevante og usaglige udtalelser af grov  

 injurierende karakter og havde endvidere stillet urimelige krav til indholdet  

 og beliggenheden af sin aktivering.
 Det indgik også i a-kassens vurdering, at medlemmet  

 havde haft et overordentligt langt ledighedsforløb og kun havde  

 været i beskæftigelse i en kort periode i jobtilbud.
 Direktoratet traf afgørelse om, at det ikke  

 var godtgjort, at medlemmet var til rådighed for arbejdsmarkedet i  

 normalt omfang efter den 23. juni 1997.
I vurderingen indgik blandt andet, at medlemmet flere gange i sit lange  

 ledighedsforløb havde modtaget vejledning om, at han som ledigt medlem  

 af en a-kasse havde pligt til at være til rådighed for  

 arbejdsmarkedet i normalt omfang, at medlemmet på trods heraf klart tilkendegav  

 i sine breve til Arbejdsformidlingen, at han ikke ønskede at blive  

 aktiveret til en arbejdsplads, der var beliggende mere end 3 zoner i  

 HT-området fra hans bopæl, at medlemmet klart tilkendegav i sine breve til  

 blandt andre Arbejdsformidlingen, at han ikke ønskede at påtage  

 sig arbejde uden for en snæver beskrivelse af sin uddannelse som cand.  

 polit, ligesom han eksempelvis fravalgte faglige områder, der - efter  

 hans opfattelse - krævede en uddannelse og erfaring på et  

 laverestående niveau samt kulturområdet mv.
 at Arbejdsformidlingen meddelte i brev af 26. juni  

 1996, at medlemmet havde udvist en adfærd over for de ansatte på  

 Arbejdsformidlingen, som medførte at Arbejdsformidlingen ikke kunne  

 foretage sig yderligere for at aktivere ham.
 Arbejdsmarkedets Ankenævn fandt meget efter  

 omstændighederne, at der ikke var tilstrækkeligt konkret grundlag  

 for at antage, at medlemmet ikke havde stået til rådighed for  

 arbejdsmarkedet efter den 23. juni 1997.
 Ankenævnet lagede vægt på, at de to  

 formidlinger i efteråret 1996 ikke gav a-kassen anledning til at  

 foretage en negativ rådighedsvurdering.
 Det indgik også i ankenævnets overvejelser, at  

 medlemmet var indplaceret i aktivperioden og havde ret og pligt til  

 tilbud.
 Det havde desuden betydning for sagens udfald, at  

 medlemmet efter det oplyste havde fulgt de handlingsplaner, som han havde  

 indgået med Arbejdsformidlingen.
 Der blev endvidere lagt vægt på, at de  

 negative formidlinger ifølge arbejdsgiverne ikke skyldtes, at  

 medlemmet forsøgte at unddrage sig arbejde.
Ankenævnet fandt herefter, at medlemmets skriftlige  

 og telefoniske udfald mod medarbejdere i kassen og Arbejdsformidlingen var  

 meget alvorlige, men fandt dog ikke, at dette kunne føre til en  

 negativ rådighedsvurdering.
Ankenævnet havde herved lagt  

 vægt på, at medlemmets henvendelser til a-kassen og  

 Arbejdsformidlingen var udtryk for hans holdninger til private/offentlige  

 myndigheder, og at der ikke fandtes at være tilstrækkeligt  

 oplysningsgrundlag til at belyse arbejdsmarkedsrelevansen af disse  

 holdninger.
