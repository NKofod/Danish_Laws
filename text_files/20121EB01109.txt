Beretning afgivet af Retsudvalget den 27. juni 2013 Beretning om Forslag til folketingsbeslutning om forhøjelse af straffen i sager om drab og grov vold mod børn [af Peter Skaarup (DF) og Simon Emil Ammitzbøll (LA) m.fl.]:
1. Udvalgsarbejdet Beslutningsforslaget blev fremsat den 19. februar 2013 og var til 1. behandling den 7. maj 2013. Beslutningsforslaget blev efter 1. behandling henvist til behandling i Retsudvalget.
Møder Udvalget har behandlet beslutningsforslaget i 2 møder.
2. Politiske bemærkninger Udvalget tager på det kraftigste afstand fra enhver form for vold mod børn og drab begået på børn.
Sådanne overgreb er noget af det mest modbydelige, der findes.
Udvalget understreger i den forbindelse, at straffelovens § 81, nr. 11, kan anvendes, når der i praksis skal udmåles straf i sager om vold mod eller drab på børn.
Efter bestemmelsen skal det ved straffens fastsættelse i almindelighed indgå som en skærpende omstændighed, at gerningsmanden har udnyttet forurettedes værgeløse stilling, hvilket bl.a. omfatter børn.
 Udvalget noterer sig derfor med tilfredshed, at justitsministeren under 1. behandling af beslutningsforslaget har oplyst, at anklagemyndigheden har særlig fokus på sager om vold mod børn, herunder på, at anklagemyndigheden over for domstolene påberåber sig straffelovens § 81, nr. 11.
 Udvalget noterer sig også med tilfredshed, at justitsministeren under 1. behandling af beslutningsforslaget har oplyst, at Rigsadvokaten har gennemgået en række domme om vold mod børn, og at domstolene i stort set alle dommene udtrykkeligt har tillagt det skærpende betydning ved strafudmålingen, at volden var begået mod et barn, eller at volden var begået af barnets primære omsorgsperson.
 Udvalget finder, at der i særlig grove sager om vold mod børn bør kunne udmåles strengere straffe end de 10 års fængsel, som er strafferammens maksimum ved vold under særdeles skærpende omstændigheder efter straffelovens § 246.
Derfor noterer udvalget sig med tilfredshed, at justitsministeren under 1. behandling af beslutningsforslaget har oplyst, at Rigsadvokaten vil sikre, at anklagemyndigheden er opmærksom på i relevante sager at anvende straffelovens § 88, stk. 1, 2. pkt., hvorefter straffen, hvis der er begået flere lovovertrædelser, under særdeles skærpende omstændigheder kan overstige strafferammen med indtil 50 pct.
Samtidig lægger udvalget vægt på, at justitsministeren under 1. behandling af beslutningsforslaget har oplyst, at ministeren er klar til at tage de nødvendige initiativer, hvis det i den forbindelse senere viser sig, at de lovgivningsmæssige rammer for disse sager ikke er gode nok.
Samtidig noterer udvalget sig, at justitsministeren senest den 1. januar 2016 vil indkalde partierne bag denne beretning til en drøftelse af udviklingen på området.
 P.u.v.
Karina Lorentzen Dehnhardt formand Bilag 1 Oversigt over bilag vedrørende B 63 Bilagsnr.
