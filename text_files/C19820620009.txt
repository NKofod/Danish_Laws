 1. På baggrund af bl.a. en kendelse afsagt af  

 voldgiftsretten i tjenestemandssager vedrørende fortolkning af  

 arbejdsmiljølovens § 10, stk. 1, skal finansministeriet meddele, at følgende  

 retningslinier vil være gældende med hensyn til visse ydelser til  

 sikkerhedsrepræsentanter inden for staten, folkeskolen og folkekirken m.v. i  

 forbindelse med deltagelse i sikkerhedsarbejde i henhold til  

 arbejdsmiljølovens kapitel 2, herunder deltagelse i § 9-sikkerhedskurser.
 2. Erstatning for tab af natpenge m.v.
 Til sikkerhedsrepræsentanter ansat på tjenestemandsvilkår ydes natpenge og  

 godtgørelse for tjeneste på lørdage, søn- og helligdage, mandage,  

 grundlovsdag og juleaftensdag i henhold til gældende aftale mellem  

 finansministeren og statstjenestemændenes centralorganisationer om natpenge  

 m.v. - for tiden aftalen af 30. marts 1981 - i det omfang deltagelse i  

 sikkerhedsarbejdet medfører tab af disse ydelser.
 For så vidt angår tjenestemandsansatte sygeplejersker, der fungerer som  

 sikkerhedsrepræsentanter, ydes sådan godtgørelse dog i henhold til gældende  

 aftale mellem finansministeren og Statstjenestemændenes Centralorganisation  

 II om bl.a. særlige ydelser til tjenestemandsansatte sygeplejersker - for  

 tiden aftalen af 19. april 1982.
 Lignende godtgørelse ydes til sikkerhedsrepræsentanter ansat på  

 overenskomstvilkår m.v., såfremt de pågældende tilsvarende er omfattet af  

 regler om godtgørelse for nattjeneste eller tjeneste på de nævnte dage.
 3. Betaling til deltidsbeskæftigede  

 sikkerhedsrepræsentanter ved deltagelse i § 9-sikkerhedskurser.
 Til deltidsbeskæftigede sikkerhedsrepræsentanter vil der ved deltagelse i  

 § 9-sikkerhedskurser kunne ydes betaling svarende til den normale timeløn for  

 den del af kurset, der måtte strække sig ud over de pågældendes aftalte  

 arbejdstid, men ligger inden for den for pågældende personalegruppe gældende  

 arbejdstid ved fuldtidsbeskæftigelse.
 4. Ikrafttræden.
 Nærværende cirkulære har virkning fra den 1. juni 1981.
 Eventuelle tvivlsspørgsmål forudsættes forelagt for finansministeriet.
P.
M.
V.
