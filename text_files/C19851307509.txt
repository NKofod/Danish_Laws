 Til levnedsmiddelkontrolenhederne.
 Til enhedens orientering skal meddeles, at veterinærdirektoratet fra en  

 levnedsmiddelkontrolenhed er blevet anmodet om en udtalelse om, hvorvidt  

 ammemælk (kvindemælk) er omfattet af levnedsmiddellovens § 1, og derfor må  

 siges at være et levnedsmiddel i levnedsmiddellovens forstand.
Spørgsmålet er rejst på baggrund af en konkret sag vedrørende godkendelse  

 af en ammemælkcentral på et hospital i Københavns kommune.
Det anføres, at  

 levnedsmiddelkontrolenheden er af den opfattelse, at ammemælk må betragtes  

 som et levnedsmiddel, hvorfor tilsynet med ammemælkcentralens indretning og  

 drift samt kontrol med ammemælkens egnethed til konsum er pålagt  

 kommunalbestyrelsen/levnedsmiddelkontrolenheden i kommunen.
I forbindelse med  

 et afholdt møde på hospitalet den 20. december 1984 er der imidlertid fra  

 hospitalets side givet udtryk for, at man ikke er ganske enig i  

 levnedsmiddelkontrolenhedens synspunkt, ligesom levnedsmiddelkontrolenheden  

 har modtaget notater m.v., hvoraf det fremgår, at ammemælk ikke er at  

 betragte som et levnedsmiddel, men som en slags medicinsk specialitet.
 Til sagen har veterinærdirektoratet udtalt, at levnedsmiddellovens § 1  

 tilsigter at fastslå, at der ved levnedsmidler forstås alle varer, der er  

 bestemt til at fortæres, dvs. er bestemt til at passere fordøjelseskanalen.  

 Ved lovens § 10, stk. 4, er der imidlertid gjort undtagelse fra denne  

 bestemmelse, idet det her anføres, at loven ikke kommer til anvendelse på  

 varer, der kun finder anvendelse som lægemidler.
 Idet veterinærdirektoratet lægger til grund, at ammemælk er et  

 næringsmiddel til spædbørn, og dermed ikke falder ind under lovens § 10, stk.  

 4, er der udtrykt enighed med levnedsmiddelkontrolenheden i, at ammemælk er  

 omfattet af definitionen i levnedsmiddellovens § 1, hvoraf følger, at  

 tilsynet med et hospitals ammemælkcentral samt kontrollen med ammemælkens  

 egnethed til konsum er pålagt kommunalbestyrel-  

 sen/levnedsmiddelkontrolenheden i kommunen, jfr. lovens § 34.
 P.v.v.
