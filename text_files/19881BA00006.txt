Nr BSF 6 Forslag til folketingsbeslutning om Erhvervs- og Selskabsstyrelsen Fremsat af Rahbæk Møller (SF) Birthe Hansen (SF) Leif Hermann (SF) Bjørn  

 Poulsen (SF) Ebba Strange (SF) Jens Thoft (SF) den 6. oktober 1988 Folketinget opfordrer industriministeren til at udvide Erhvervs- og Selskabsstyrelsens beføjelser over for aktie- og anpartsselskaber efter de i bemærkningerne anførte retningslinier.
Bemærkninger til forslaget I betænkning nr. 1066/86 om bekæmpelse af økonomisk kriminalitet (s. 143  

 f.) peges på vigtigheden af at give regler, der øger muligheden for, at  

 ulovlige dispositioner opdages, inden deres uheldige virkninger (fuldt ud)  

 har manifesteret sig.
Derved beskyttes samfundet og erhvervslivet bedre mod  

 tab som følge af ulovlige dispositioner, idet tab ofte ikke kan oprettes  

 efterfølgende.
Derved spares også ressourcer senere hen ved skifteretter,  

 domstole m.v.
Forslagsstillerne peger på eventuelt at indføre et administrativt  

 undersøgelsessystem efter engelsk forbillede, dvs. et organ, der kan forlange  

 oplysninger fra en virksomhed og sætte forholdsregler i værk, hvis det viser  

 sig, at der begås ulovligheder i virksomheden.
Et sådant administrativt organ  

 findes allerede i dag i form af Aktieselskabs-Registeret, men registeret er  

 ikke tilsynsmyndighed i snæver forstand over for aktie- og anpartsselskaber.  

 Dog har registeret fået en vis tilsynsfunktion over for anpartsselskaber ved  

 kapitalbeløb, jf. § 85 a i lov om anpartsselskaber.
Nærværende  

 beslutningsforslag lægger op til en udbygning af denne tilsynsfunktion ved at  

 indføre en adgang for registeret til at undersøge et selskabs papirer samt at  

 kræve oplysninger af ledelsen og af selskabets revisor, såfremt registeret  

 enten på baggrund af en henvendelse eller af egen drift finder anledning  

 hertil.
Et undersøgelsesinstitut har den fordel, at der kan sættes hurtigt og  

 diskret ind.
 En undersøgelse kan f.eks. munde ud i en iværksættelse af en egentlig  

 granskning af selskabets forhold eller af en oversendelse af sagen til  

 anklagemyndigheden.
 Andre myndigheder, f.eks. told- og skattemyndigheder, skal samtidig  

 pålægges en indberetningspligt til registeret, såfremt de konstaterer  

 overtrædelser af regnskabs- eller selskabslove ved deres besøg i  

 virksomhederne.
Et bedre samspil mellem registeret og revisorerne må også betragtes som et  

 vigtigt led i bekæmpelsen af økonomisk kriminalitet.
Det er derfor i et  

 samtidig fremsat lovforslag (L 48) foreslået at pålægge revisor at indberette  

 om årsagen til en fratræden i utide til tilsynsmyndigheden.
Herved henledes  

 myndighedens opmærksomhed på, at der kan være noget galt i virksomheden, som  

 eventuelt kunne resultere i en nærmere undersøgelse, såfremt et sådant  

 institut indføres.
Som en hjælp for nystartede virksomheder og som yderligere præventivt værn  

 i øvrigt foreslås det hermed, at der indføres en pligt for revisorer til  

 inden for en nærmere præciseret frist, efter at virksomheden er startet, at  

 besøge virksomheden og påse, at bogførings- og regnskabssystemet fungerer  

 tilfredsstillende.
En rapport over virksomhedsbesøget skal derefter tilsendes  

 tilsynsmyndigheden.
Erhvervs- og Selskabsstyrelsen er via delegation fra fondsmyndighederne  

 blevet egentlig tilsynsmyndighed over for de erhvervsdrivende fonde, idet  

 styrelsen kan stille krav og afkræve fondene og deres revisorer oplysninger  

 om alle forhold.
Begrundelsen herfor er, at fondene er selvejende og derfor  

 ikke har nogen ejergrupper, der kan udøve kontrolbeføjelser med fondenes  

 forhold.
I mange selskaber er ledelsen og ejerne imidlertid identiske, og  

 ledelsens dispositioner vil derfor ikke være undergivet kontrol.
Kreditorer,  

 der lider tab på grund af ledelsens skadelige dispositioner, kan naturligvis  

 anlægge erstatningssag, men dette vil, jf. de indledende bemærkninger, ofte  

 ikke være et tilstrækkeligt præventivt værn.
 Det bør derfor ydermere undersøges, om de gældende tilsynsregler i lov om  

 erhvervsdrivende fonde burde sættes i kraft også for aktie- og  

 anpartsselskaber.
