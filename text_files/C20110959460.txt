Vejledning om håndtering af kritisk resistent salmonella hos svin Afsnit I Hvad handler denne vejledning om? Denne vejledning knytter sig til bekendtgørelse nr. 1722 af 22. december 2010 om salmonella hos svin med senere ændringer.
Bekendtgørelsen fastsætter bestemmelser om overvågning af salmonellose og salmonella i svin, herunder regler om kritisk resistent salmonella.
 Vejledningen knytter sig primært til § 2, §§ 20-22 samt bilag 9 i bekendtgørelsen.
 Vejledningen handler om, hvordan man håndterer og analyserer for kritisk resistente salmonellabakterier hos svin.
Hvem er vejledningen rettet til? Vejledning er udarbejdet af Fødevarestyrelsen og henvender sig primært til Fødevarestyrelsens veterinærafdelinger, fødevareafdelinger og kødkontrollen.
Vejledningen kan dog også give ejeren af en svinebesætning et indblik i kontrollen med resistent salmonella hos svinene.
Opbygning af vejledningen Vejledningen er opdelt i afsnit, som gennemgår de bestemmelser og bilag, der er relevante i bekendtgørelse om salmonella hos svin.
 Det første afsnit uddyber definitionen på kritisk resistent salmonella, som opstillet i bekendtgørelsens § 2, stk. 1, nr. 3.
 De næste afsnit beskriver reglerne for undersøgelse for kritisk resistent salmonella efter bekendtgørelsens kapitel 5 samt bilag 9.
Afsnit II Definition af kritisk resistent salmonella efter § 2, stk. 1, nr. 13 En salmonellabakterie betegnes som kritisk resistent, hvis analyseattesten viser, at bakterien som minimum er resistent overfor et eller flere af følgende antibiotika:
 Kinoloner/Fluorokinoloner (ciprofloxacin i testpanelet), og/eller  Cephalosporiner (ceftiofur og/eller eller cefotaxime i testpanelet).
 Disse former for antibiotika er kritisk vigtige til behandlingen af mennesker.
 Generelt markeres resistens med R på analyseattesten og følsom, dvs. ikke resistent, med S.
Hvis resistensen omfatter de to nævnte antibiotikatyper, vil der desuden på analyseattesten være anført en bemærkning om fund af kritisk resistente salmonella.
I de tilfælde skal der herefter gennemføres en smitteopsporing i henhold til § 21 (besætningsprøver) eller § 22 (prøver af kød eller kødprodukter).
Afsnit III Udtagning af prøver efter bilag 9 i henhold til § 20 Bilag 9 indeholder et skema over hvilke prøvetyper, der indgår i overvågningen af kritisk resistent salmonella.
Alle prøver, der udtages i henhold til bilag 9, skal resistensbestemmes - uanset salmonellaserotype.
Af bilaget fremgår, hvem der konkret skal udtage de enkelte prøvetyper.
Kortlægning, stibundsprøver En dyrlæge, der er tilkaldt af besætningsejeren, udtager kortlægningsprøver fra so samt avls- og opformeringsbesætninger.
Det skal ske ved indberetning af sobesætning fra slagtesvinebesætning i niveau 2 eller 3 i henhold til § 10, eller ved salmonellaindeks over på 5,0 eller derover i avls- og opformeringsbesætninger i henhold til § 15. Salmonellaisolater skal indsendes til Danmarks Tekniske Universitet, Fødevareinstituttet (DTU) til serotypning og resistensbestemmelse.
DANMAP, blindtarmsprøver Slagteriets personale skal udtage prøver på slagteriet i henhold til det årlige brev fra DTU, som beskriver DANMAP prøveudtagningen.
Prøverne skal sendes direkte til DTU, som foretager hele analysen.
Velfærdsbesøg og medicinkontrol, stibundsprøver NaturErhvervstyrelsen/ Fødevarestyrelsen udtager prøver i regi af Central Koordinerede Laboratorieprojekter (CKL) i 100 slagtesvinebesætninger.
Prøverne udtages i forbindelse med velfærdsbesøg og medicinkontrol.
Prøverne sendes til undersøgelse på Fødevarestyrelsens laboratorium i henhold til prøveprojektbeskrivelsen Stibundsprøver - salmonellaresistens hos slagtesvinebesætninger.
Positive isolater videresendes til DTU til serotypning og resistensbestemmelse.
Ferskkødsovervågning og eksportundersøgelser Slagteriets og opskæringsvirksomhedernes personale udtager prøver til ferskkødsovervågning og eksportkontrol.
Positive isolater videresendes til DTU til serotypning og resistensbestemmelse.
Afsnit IV Besætningsprøver efter § 21 § 21, stk. 1, nr. 1 Der skal gennemføres en smitteopsporing, hvis der er påvist kritisk resistens for salmonella i en besætning.
Samtidig skal medicinforbruget i besætningen kortlægges.
 Smitteopsporingen og kortlægningen af medicinforbruget skal som minimum indeholde en beskrivelse af følgende:
 medicinforbrug inden for de sidste 9 måneder,  oplysninger om, hvem besætningen har indkøbt dyr fra samt  andre forhold, som har kunnet føre til udvikling af resistens.
Det er besætningsejeren, som skal forestå udredningen.
Udredningen bør udarbejdes i samarbejde med den praktiserende dyrlæge eller anden kompetent rådgiver.
§ 21, stk. 1, nr. 2 Gylle kan indeholde kritisk resistente salmonellabakterier fra dyrene.
Derfor er det vigtigt, at gylle fra de pågældende besætninger ikke bliver brugt til spiseklar frugt og grøntsager eller til græsningsarealer i den periode, hvor græsset bliver anvendt til foder.
Det kan medføre risiko for, at smitten spredes til mennesker eller andre dyr via indtag af det dyrkede.
§ 21, stk. 2 Besætningsejeren skal indsende en redegørelse for smitteopsporing til Fødevarestyrelsen, hvilket bør ske inden for 2 måneder.
§ 21, stk. 3 Besætningsejeren skal underrette aftagere af sine grise om fund af kritisk resistens i sin besætning i det omfang, det er relevant.
Relevansen må vurderes fra gang til gang.
Meddelelsespligten er kun fremadrettet og gælder fra det tidspunkt, hvor besætningsejeren har fået analyseresultatet om kritisk resistens.
§ 21, stk. 4 Fritestning kan foretages af besætningsejeren, såfremt denne ønsker det.
Afsnit V Prøver af kød og kødprodukter efter § 22 § 22, stk. 1 Fund af kritisk resistens i kød eller kødprodukter medfører smitteopsporingen.
Denne skal så vidt muligt indeholde identifikation af oprindelsesbesætningen.
 Ved positive fund fra slagtekroppe, er det oftest muligt at indkredse besætningen eller som minimum de fem besætninger, der er taget ferskkødsprøver fra.
Ved positive fund i opskåret kød bør der udarbejdes en liste over de besætninger, der muligvis er involverede.
Listen bør udarbejdes i Excel og skal indeholde oplysning om oprindelsesland.
Der stilles ikke krav om opfølgning i oprindelsesbesætningen.
Der er heller ikke krav om tilbagetrækning af kød på baggrund af fund af kritisk resistens.
§ 22, stk. 2 Virksomheden skal indsende smitteopsporing til Fødevarestyrelsen, hvilket bør ske inden for én måned.
