Beretning afgivet af Skatteudvalget den 25. august 2016 Beretning over Forslag til folketingsbeslutning om indberetningspligt for virksomheder, der formidler udlejning [af Rune Lund (EL) og Pelle Dragsted (EL)]:
1. Udvalgsarbejdet Beslutningsforslaget blev fremsat den 2. marts 2016 og var til 1. behandling den 31. marts 2016. Beslutningsforslaget blev efter 1. behandling henvist til behandling i Skatteudvalget.
Møder Udvalget har behandlet beslutningsforslaget i 6 møder.
Spørgsmål Udvalget har stillet 4 spørgsmål til skatteministeren til skriftlig besvarelse, som denne har besvaret.
2. Politiske bemærkninger Et flertal i udvalget (udvalget med undtagelse af LA og RV) bemærker, at deleøkonomien kan udgøre et centralt element i den grønne omstilling, bl.a. fordi deleøkonomien muliggør en høj levestandard med et lavere ressourceforbrug end i dag, hvis borgerne i højere grad deles om produkter og varer.
Det er dog samtidig centralt, at aktørerne i deleøkonomien overholder de skatte- og afgiftsregler, der gælder.
Flertallet konstaterer, at skatteministeren i forbindelse med 1. behandling af beslutningsforslaget meddelte, at SKAT i foråret 2016 har påbegyndt et analyseprojekt, som skal give SKAT et nærmere kendskab til deleøkonomien, herunder omfang og eventuel pligt til at betale skat af deleøkonomiske aktiviteter.
I analyseprojektet ses nærmere på forretningsmodellerne i deleøkonomien, de skattemæssige udfordringer i koncepterne, og hvordan SKAT kan medvirke til, at de skattemæssige forhold på området er klare og kendte.
Det skal endvidere undersøges, hvordan SKAT kan udøve kontrol på området, og om der er behov for at ændre lovgivningen på området.
Flertallet noterer sig endvidere, at skatteministeren under førstebehandlingen gav tilsagn om at drøfte analysens resultater med Folketingets partier.
Flertallet ser frem til disse drøftelser med henblik på drøftelse af konkrete initiativer.
Flertallet ser automatisk indberetning af udlejeres fortjenester fra virksomheder, der formidler udlejning, som et centralt værktøj til at sikre, at der bliver betalt den korrekte skat.
Flertallet opfordrer derfor regeringen til  i forbindelse med det analysearbejde, der er igangsat i SKAT  grundigt at undersøge alle muligheder for at udvide brugen af automatisk indberetning.
Flertallet ønsker et overblik over, hvilke muligheder og barrierer der eksisterer i forhold til reglerne om fast driftssted og skattepligt i Danmark, herunder hvilke muligheder og barrierer som den eksisterende lovgivning indebærer, i forhold til at sikre at overskud for virksomheder beskattes der, hvor overskuddet er skabt.
Ligeledes ønsker flertallet, at der i forbindelse med analysearbejdet fremlægges bud på, hvordan problemstillingen fremadrettet kan håndteres.
Endeligt ønsker flertallet, at ministeren belyser, i hvilket omfang forhøjet fradrag ved udlejning af private boliger eventuelt vil kunne mindske sort økonomi og forøge provenuet til statskassen.
 Et mindretal i udvalget (LA) bemærker, at de ikke kan støtte beretningen.
 Et andet mindretal (RV) bemærker, at de overordnet kan støtte beretningen, men at partiet ikke ønsker at lægge sig endeligt fast på løsningsforslag, før resultaterne af SKATs analyse foreligger.
 P.u.v.
