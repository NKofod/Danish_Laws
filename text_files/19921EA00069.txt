Nr BRB 69 Beretning over Forslag til folketingsbeslutning om styrkelse af  

 miljøindsatsen gennem etablering af en rullende miljøplanlægning og  

 -prioritering (Det økologiske perspektiv)   

 Nr B 69 1992-93, 1. samling Afgivet af Miljø- og Planlægningsudvalget Afgivet: 19930623 Udvalget har behandlet beslutningsforslaget i nogle møder.
 Et flertal (Socialdemokratiets, Socialistisk Folkepartis,  

 Centrum-Demokraternes, Det Radikale Venstres og Kristeligt Folkepartis  

 medlemmer af udvalget) kan tilslutte sig beslutningsforslagets sigte om, at  

 miljøindsatsen skal styrkes, og at dette bl.a. kan ske gennem en strategisk  

 miljøplanlægning.
 Flertallet har noteret sig, at regeringen allerede har iværksat en række  

 initiativer på området:
 - Udgivelse af en ajourført miljøtilstandsrapport inden årets udgang  

 indeholdende en beskrivelse af miljøtilstanden, hvor der for de relevante  

 sektorer og medier beskrives sammenhængen mellem belastningen af miljøet og  

 virkningen i miljøet.
 - Iværksættelse af forsknings- og udredningsprojekter, der arbejder med at  

 sammenkoble miljøforhold med økonomiske modeller.
 - Udbygning og forbedring af miljøstatistikken i et samarbejde mellem  

 Danmarks Statistik og Miljøministeriet.
 Flertallet har noteret sig, at statsministeren i cirkulære om bemærkninger  

 til lovforslag og andre regeringsforslag af 26. februar 1993 bl.a. har  

 henstillet, at der skal ske miljøkonsekvensvurderinger af alle lovforslag og  

 andre regeringsforslag i form af redegørelser, investeringsprogrammer og  

 lignende, når disse ud fra det enkelte ressortministeriums begrundede  

 vurdering skønnes at ville have væsentlige miljømæssige konsekvenser.  

 Flertallet går ud fra, at Miljøministeriet fuldt ud bliver inddraget i  

 udarbejdelsen af sådanne forslag.
 Flertallet har endvidere noteret sig, at regeringen vil fortsætte og  

 videreudvikle en overordnet strategisk miljøplanlægning, hvor der på baggrund  

 af såvel den nuværende og forventede fremtidige miljøtilstand som nuværende  

 og forventede påvirkninger af miljøet fastsættes målsætninger for  

 miljøpåvirkningen.
Flertallet lægger vægt på ministerens tilsagn om at drøfte strategisk  

 miljøplanlægning på udvalgets næste seminar og forventer, at disse drøftelser  

 kan føre frem til, at strategisk miljøplanlægning bliver en integreret del af  

 dansk miljøpolitik.
Flertallet vil i den forbindelse lægge vægt på, at den  

 miljøredegørelse, som ministeren vil fremlægge i slutningen af 1993, vil  

 indeholde forslag til, hvordan strategisk miljøplanlægning fremover kan  

 gennemføres.
Et mindretal (Venstres og Det Konservative Folkepartis medlemmer af  

 udvalget) kan fuldt ud tilslutte sig beslutningsforslagets sigte om, at  

 miljøindsatsen skal styrkes.
Det var en central bestanddel af den tidligere  

 regeringspolitik på miljøområdet.
 Derfor iværksatte den tidligere regering både miljøhandlingsplaner og  

 beskrivelse af miljøtilstanden i Danmark for derigennem at give lovgiverne et  

 godt redskab i arbejdet for et bedre miljø, men mindretallet vender sig imod  

 den institutionalisering af Miljøministeriets overordnede rolle og imod, at  

 interesseorganisationerne skal have formaliseret høringsret, der lægges op  

 til i beslutningsforslaget.
 Mindretallet har hæftet sig ved betænkning af december 1992 fra  

 Finansministeriet »Erhvervs- og miljømæssige konsekvenser af offentlig  

 regulering«, hvori man grundigt påpeger de mange problemer, der er  

 knyttet ikke mindst til det statistiske materiale inden for miljøområdet.
 Mindretallet betragter det som centralt, at der foregår en bred folkelig  

 debat omkring miljøspørgsmål, og at der tilstræbes en så stor generel viden  

 om miljøforhold som muligt, men mindretallet er af den opfattelse, at  

 beslutningsforslaget vil medføre en administration, der vil vokse og blive  

 formaliseret på en måde, der ikke står i forhold til resultatet.
 Derfor afviser mindretallet beslutningsforslaget og understreger, at man i  

 stedet for bør arbejde videre ud fra de linier, som den tidligere regering  

 satte i værk gennem miljøhandlingsplaner, Rio-beslutninger og miljøtiltag i  

 øvrigt.
 Et andet mindretal (Fremskridtspartiets medlem af udvalget) kan  

 ikke tilslutte sig beslutningsforslaget.
Mindretallet er enig i, at der såvel er behov for en skærpet opmærksomhed  

 om forhold, der skaber miljømæssig ubalance, som behov for en politik, der  

 styrker hver enkelt persons tilskyndelse til at værne om miljøet.
Imidlertid  

 er Fremskridtspartiet uenig i beslutningsforslagets anbefalinger af, hvordan  

 det skal føres ud i livet.
Fremskridtspartiet mener, at beslutningsforslaget har et forkert sigte,  

 idet det store problem i øjeblikket ikke i så høj grad består i at  

 lokalisere, hvori miljøproblemerne findes.
Endvidere betragter  

 Fremskridtspartiet beslutningsforslaget som velment, men overflødigt.
Desuden forekommer det, at beslutningsforslaget ikke er helt  

 gennemarbejdet.
Således skal der f.eks. ifølge beslutningsforslaget udkomme  

 en årlig miljøredegørelse, der skal indeholde et afsnit om »miljømæssige  

 succeshistorier«.
Dette afsnit skal inspirere og opmuntre.
Hvis der er  

 behov for at inspirere og opmuntre, må den logiske konsekvens være, at der  

 ligeledes er et behov for at afskrække.
Et sådant afsnit er imidlertid ikke  

 nævnt i beslutningsforslaget.
En sådan mangel svækker tilliden til kvaliteten  

 af den øvrige del af beslutningsforslaget.
 Det overvejende problem i miljøsammenhæng er, at den private ejendomsret  

 er svækket.
 Erfaring i stort set alle henseender viser, at en styrkelse af privat  

 ejendomsret tilskynder til at undgå miljøsvineri.
Den typiske indvending mod dette er, at der eksisterer mange eksempler på  

 private multinationale virksomheder, der trods den private ejendomsret  

 ødelægger miljøet.
Imidlertid er disse eksempler ofte en understregning af,  

 at den private ejendomsret ikke er tilstrækkelig sikret gennem bl.a  

 retspraksis.
Det er kendt, at der gives forholdsmæssigt meget små straffe for  

 miljøsvineri.
En styrkelse af ejendomsretten i miljøsammenhæng kan opnås  

 gennem en ændring af retspraksis, så ejendomsretten i højere grad beskyttes  

 over for overgreb også af miljømæssige karakter.
 P.u.v.
Aage Brusgaard, formand.
