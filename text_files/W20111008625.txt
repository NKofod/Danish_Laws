Ankestyrelsens principafgørelse 47-11 om boligstøtte - tilbagebetaling - solidarisk hæftelse - underskrift - medansøger Resume:
 En kvinde hæftede som medansøger om boligstøtte for krav om tilbagebetaling af støtte for den periode, hvor hun havde boet i boligen.
 Ankestyrelsen lagde vægt på, at kvinden som medansøger var orienteret om pligten til at oplyse om ændringer, og at manglende opfyldelse af oplysningspligten kunne medføre krav om tilbagebetaling af boligstøtte.
 Da kvinden ved sin underskrift som medansøger var bekendt med tilbagebetalingspligten, kunne det forhold, at hun ikke havde skrevet under i feltet om solidarisk hæftelse, ikke føre til en nedsættelse af tilbagebetalingskravet.
 Love:
Lov om individuel boligstøtte - lovbekendtgørelse nr. 981 af 1. oktober 2008 - § 47 Afgørelse:
Afgørelse i sag om hæftelse for tilbagebetalingskrav på boligstøtte Ankestyrelsen har i møde truffet afgørelse i NNs sag om betingelserne for solidarisk hæftelse ved krav om tilbagebetaling af boligstøtte for en ansøger og en medansøger.
Resultatet er NN hæfter for det fulde beløb, der skal tilbagebetales i forbindelse med efterregulering af boligstøtte for 2007.
Det betyder, at hele beløbet kan indkræves hos NN.
Kravets fulde beløb skal kun indbetales en gang.
 Vi ændrer således afgørelsen fra Det Sociale Nævn i Statsforvaltningen X.
 A kommune vil kontakte dig.
 Der var enighed på mødet.
Begrundelsen for afgørelsen NN hæfter som medansøger for tilbagebetalingskrav efter lov om individuel boligstøtte § 47 for den periode, hun har beboet boligen.
 Vi har lagt til grund, at der for boligstøtteåret 2007 er rejst et tilbagebetalingskrav mod NN, som har beboet lejligheden indtil fraflytning 15. december 2007.
Vi har lagt vægt på, at NN som medansøger er orienteret om pligten til at give oplysninger om ændringer og om at manglende opfyldelse af oplysningspligten kan medføre krav om tilbagebetaling.
NN har ved sin underskrift bekræftet, at hun er orienteret herom.
 Da NN ved sin underskrift som medansøger er vidende om tilbagebetalingspligten for boligstøtte, kan det ikke medføre nedsættelse af tilbagebetalingskravet, at hun ikke svarende til øvrige personer har skrevet under i selve feltet om solidarisk hæftelse.
 Der er således ikke oplysninger i sagen, der kan begrunde nedsættelse af det krav NN hæfter for.
Oplysninger i sagen Vi har afgjort sagen på grundlag af:
 De oplysninger, som forelå da Det Sociale Nævn traf afgørelse i sagen  Nævnets afgørelse af 9. oktober 2009  Klagen til Ankestyrelsen 3. november 2009 og 15. marts 2010.
 Nævnets genvurdering Boligstøttekontoret kontaktede i maj 2003 NNs ægtefælle, fordi kontoret havde erfaret at NN som hans ægtefælle var tilmeldt adressen.
Derfor blev han og NN anmodet om at udfylde skema Boligstøtte, oplysning om ændring af indkomstforhold og returnere det i underskrevet stand.
I forbindelse med fremsendelse af skema blev udbetalingen stoppet og ville først blive genoptaget, når skemaet var modtaget retur.
NNs ægtefælle har herefter modtaget boligstøtte på baggrund af sin og NNs indkomst.
I 2007 bestod husstanden af 2 voksne og 3 børn.
Den 4. november 2008 fremsendte kommunen efterregulering for 2007, hvorefter NNs ægtefælle havde modtaget 14.118 kr. for meget.
Der er ikke dokumentation for, at NNs ægtefælle eller NN eller en af dem har rettet henvendelse i årets løb.
Tilbagebetalingskravet blev også fremsendt til NNs ægtefælle og NN på hver sin adresse.
NNs ægtefælle og NN klagede begge over, at der var solidarisk hæftelse.
Nævnet har ophævet den solidariske hæftelse for begge.
