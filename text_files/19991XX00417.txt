Skriftlig fremsættelse (30. marts 2000) Undervisningsministeren (Margrethe Vestager):
 Herved tillader jeg mig for Folketinget at  

 fremsætte:
 Forslag til lov om ændring af lov om åben  

 uddannelse (erhvervsrettet voksenuddannelse) m.v. (Videreuddannelsessystemet  

 for voksne m.v.).
(Lovforslag nr.
L 251).
 Hoveddelen af lovforslaget er følgelovgivning i  

 forhold til de samtidigt fremsatte lovforslag 1)  

 om erhvervsrettet grunduddannelse og videregående uddannelse  

 (videreuddannelsessystemet) for voksne og 2) om bestyrelse for  

 Arbejdsmarkedets Uddannelsesfinansiering og om Efteruddannelsesudvalg (af  

 arbejdsministeren).
 Lovforslaget er et led i opfølgningen på  

 aftalen om Finansloven for 2000 om en voksen- og efteruddannelsesreform,  

 indgået i november 1999 mellem regeringen, Socialistisk Folkeparti,  

 Centrum Demokraterne samt med tilslutning fra  Enhedslisten.
Lovforslaget har som hovedelementer, at der sikres adgang  

 til under lov om åben uddannelse, at udbetale tilskud til  

 uddannelseselementer, der kan indgå i en grundlæggende  

 voksenuddannelse (GVU) og i de fleksible forløb i  

 videreuddannelsessystemet for voksne, som der ikke nu findes  

 finansieringsbestemmelser for.
Der etableres adgang til, at der ved  

 uddannelser på erhvervsuddannelsesniveau, der også er omfattet af  

 lovforslaget om bestyrelse for Arbejdsmarkedets Uddannelsesfinansiering og om  

 Efteruddannelsesudvalg (af arbejdsministeren), kan udbetales taxametertilskud  

 uden deltagerbetaling.
 For at sikre mulighed for en fleksibel supplering i  

 forhold til de fire niveauer i videreuddannelsessystemet for voksne og mellem  

 disse og de ordinære uddannelser foreslås en ny adgang til som  

 åben uddannelse at udbyde supplerende uddannelsesaktiviteter.
Herudover stilles en række forslag som følge  

 af især administrative erfaringer med lov om åben uddannelse.
Der  

 stilles blandt andet forslag om en udtrykkelig bestemmelse, hvorefter  

 ministeren godkender hvilke uddannelsesinstitutioner, der kan udbyde de  

 enkelte deltidsuddannelser under åben uddannelse, samt betingelserne  

 for tilbagekaldelse af sådanne godkendelser.
For at tydeliggøre  

 det grundlag, som uddannelsesinstitutionerne fastsætter  

 deltagerbetalingen på, foreslås, at uddannelsesinstitutionen skal  

 udarbejde et beregningsgrundlag til brug ved fastsættelse af  

 deltagerbetalingen.
For at åbne mulighed for en tættere  

 sammenhæng mellem statstilskud og belastningen af institutionerne  

 stilles der endelig forslag om præcisering af undervisningsministerens  

 hjemmel til at fastsætte nærmere regler om opgørelse af  

 antallet af årselever, således at det klart fremgår, at fx  

 antallet af beståede eksaminer kan indgå i beregningen af  

 tilskuddet.
 Idet jeg i øvrigt henviser til lovforslaget med  

 bemærkninger, tillader jeg mig at anbefale lovforslaget til Tingets  

 hurtige og velvillige behandling.
