 Fradrag for købsmoms, fodboldklub.  

 Udgifter til bustransport, opholdsudgifter samt fortæring.
 Klagen skyldes, at Told- og Skatteregionen ved afgørelse af 1. juni  

 1999 har forhøjet X ApS's momstilsvar for afgiftsperioden fra den 1.  

 januar 1993 til den 31. marts 1998 med i alt 63.170 kr., idet regionen har  

 fundet, at selskabet ikke er berettiget til fradrag for købsmoms af  

 udgifter til bustransport, opholdsudgifter samt fortæring.
Det fremgår af sagens oplysninger, at selskabet X ApS  blev stiftet  

 i 1978 og har som formål at forestå driften af X boldklubs  

 fodboldafdelings førstehold.
Selskabet oppebærer samtlige  

 indtægter i forbindelse med holdet og afholder alle holdets udgifter.  

 Holdet har kun amatørspillere.
Selskabet har været  

 momsregistreret siden 1978.
 Førsteholdet har i de i sagen omhandlede år spillet i  

 rækkerne fra Danmarksserien til og med 2. division.
 Holdet har såvel lokale erhvervsdrivende som landsdækkende  

 firmaer som sponsorer.
 Selskabets repræsentant har fremlagt kopi af selskabets  

 vedtægter, en brochure om sponsormuligheder med en  

 standardsponsoraftale samt et eksemplar af et kampprogram m.v.
Sponsorernes navne er trykt på spillertrøjer, bandereklamer  

 og/eller i annoncer i kampprogrammerne.
På hver af  

 spillertrøjerne er trykt et sponsornavn, der er forskelligt på  

 de enkelte trøjer.
Trøjesponsorernes navne er endvidere trykt  

 på bagsiden af kampprogrammet ud for hvert spillernummer.
 Af selskabets årsregnskaber for regnskabsårene 1993 til og med  

 1998 fremgår, at selskabet pr. år i hovedtræk har haft  

 indtægter fordelt med ca. 140.000 kr. - 220.000 kr. fra  

 sponsorkontrakter, 3.000 kr. - 19.000 kr. fra overskud ved målaktier,  

 2.000 kr. - 4.000 kr. fra overskud ved ølsalg samt 12.000 kr. - 44.000  

 kr. fra entreindtægter.
 I de omhandlede år har selskabet ved angivelse af momstilsvar  

 fratrukket købsmoms af udgifter vedrørende førsteholdet  

 til bl.a. bustransport i forbindelse med kampe samt bustransport, ophold og  

 fortæring på centre og lignende i forbindelse med  

 træningsophold.
 Købsmoms af de omhandlede udgifter er fratrukket med i alt 63.170  

 kr. for årene 1993-1998.
 Selskabets repræsentanter har oplyst, at der alene er fratrukket  

 købsmoms af udgifter til fortæring under træningsophold og  

 ikke af udgifter til spillernes fortæring i forbindelse med kampe m.v.  

 Repræsentanterne har herved gjort opmærksom på, at udgifter  

 til fortæring under træningsophold henholdsvis andre udgifter til  

 fortæring er angivet i årsregnskaberne under forskellige poster.
Vedrørende træningsopholdene har repræsentanterne  

 oplyst, at der afholdes 2-3 ture om året.
Turene afholdes op til  

 sæsonstart, henholdsvis forårs- og efterårssæsonen.  

 Spillerne tager af sted torsdag aften og er væk fredag, lørdag  

 og søndag.
Spillerne bor flere sammen i huse/hytter i feriecentre.
Udgifterne til træningsopholdene vedrører et samlet koncept,  

 hvor det pågældende center sørger for ophold, mad, og at  

 der stilles en træningsbane til rådighed.
I samarbejde med  

 holdets træner sørges der endvidere for aftaler om  

 træningskampe med lokale klubber eller med andre klubber, der  

 tilsvarende er på træningsophold.
Repræsentanterne har forklaret, at der i de første  

 måneder op til sæsonstart sker hård fysisk træning af  

 spillerne, således at konditionen bygges op.
Umiddelbart op til  

 sæsonstart er det derimod nødvendigt for holdet at spille  

 træningskampe for at finpudse selve spillet.
Endvidere har repræsentanterne forklaret, at der i området op  

 til sæsonstart så godt som ingen mulighed er for at låne  

 eller leje græsbaner, idet græsbanerne skal bruges til kampe,  

 hvorfor der ikke må trænes på banerne, før  

 græsset er groet til.
Uden for området er der derimod "overskud"  

 af græsbaner i forhold til kampbaner, og der er derfor mulighed for hos  

 lokale klubber at låne eller leje græsbaner til træning.
Told- og Skatteregionen har ved den påklagede afgørelse  

 forhøjet selskabets momstilsvar for den omhandlede afgiftsperiode med  

 i alt 63.170 kr., idet regionen har fundet, at selskabet ikke er berettiget  

 til fradrag for købsmoms af de omhandlede udgifter til bustransport,  

 opholdsudgifter samt fortæring.
Som begrundelse herfor har regionen  

 anført, at udgifterne må anses for at være afholdt i  

 forbindelse med eller som forberedelse til førsteholdets kampe, der  

 som amatørkampe er fritaget for moms af entreindtægterne efter  

 momslovens § 13, stk. 1, nr. 5. Udgifterne vedrører efter regionens  

 opfattelse således ikke virksomhedens momspligtige leverancer, og  

 selskabet er som følge heraf ikke berettiget til fradrag for  

 købsmoms af de pågældende udgifter, jf. momslovens § 37.  

 Regionen har videre anført, at der desuden efter momslovens § 42, stk.  

 1,  nr. 5 og 6, ikke kan foretages fradrag for moms af indkøb m.v.,  

 der vedrører restaurationsydelser og hotelophold.
 For så vidt angår den af repræsentanten  

 påberåbte ikke offentliggjorte kendelse af 4. december 1998 fra  

 Landsskatteretten (j.nr. 661-1666-0008) har regionen anført, at  

 kendelsen efter regionens opfattelse ikke kan danne præcedens i  

 nærværende sag, idet kendelsen vedrører en professionel  

 klub, hvor der skal betales salgsmoms af entreindtægterne, hvorimod der  

 i nærværende sag er tale om et amatørhold.
Selskabets repræsentant har over for Landsskatteretten nedlagt  

 påstand om, at selskabet er berettiget til delvis fradrag, jf.  

 momslovens § 38, stk. 1, af købsmoms af de omhandlede udgifter, idet  

 udgifterne efter repræsentantens opfattelse må anses for at  

 vedrøre såvel den momspligtige som den momsfrie del af  

 selskabets omsætning.
Til støtte for påstanden har  

 repræsentanten anført, at udgifterne til bustransport dels har  

 betydning for den momsfrie del af omsætningen (deltagelse i  

 amatørkampe, hvor entreindtægterne er momsfri), og dels har  

 betydning for den momspligtige del af omsætningen  

 (sponsorindtægter), idet sponsorerne er interesseret i fokusering,  

 hvilket blandt andet sker ved fremvisning af spillertrøjer med  

 sponsornavne.
For så vidt angår udgifterne til  

 træningsophold er det nødvendigt at afholde disse for at holdet  

 kan spille på det pågældende niveau, hvilket er af  

 afgørende betydning for mulighederne for at opnå sponsor- og  

 reklameindtægter.
Repræsentanten har videre oplyst, at det er  

 nødvendigt for holdet at tage på træningsophold, dels som  

 forklaret for at få adgang til at spille på græsbaner, og  

 dels fordi finpudsningen af spillet sker med større intensitet og  

 koncentration, når holdet er på træningsophold, hvor der  

 trænes og spilles træningskampe flere dage i træk.  

 Repræsentanten har oplyst, at det er normalt for klubber i de  

 rækker, hvor holdet spiller, at tage på træningsophold op  

 til sæsonstart (forårs- og efterårssæson). Da alle  

 klubberne tager på træningsophold, vil holdet ikke kunne blive  

 på det pågældende niveau uden selv at tage på  

 træningsophold.
Endvidere har repræsentanten oplyst, at de bedste  

 hold tager til udlandet op til sæsonstarten for at kunne træne  

 på grønt græs.
 Vedrørende Landsskatterettens kendelse af 4. december 1998 (j.nr.  

 661-1666-008) har repræsentanten anført, at de faktiske  

 kendsgerninger i sagen var, at den pågældende klub fejlagtigt  

 ikke havde været momsregistreret for salg af adgang til sportskampe med  

 professionelle idrætsudøvere, hvorved klubben ikke havde  

 betalt moms af entreindtægter for den i sagen omhandlede periode, og at  

 dette var den egentlige begrundelse for, at klubben ikke blev  

 indrømmet fuld fradragsret, jf. momslovens § 37, stk. 1, for  

 købsmoms af udgifter til blandt andet bustransport til og fra kampe.  

 Der blev i stedet som konsekvens af, at der de facto ikke blev betalt moms af  

 entreindtægterne, godkendt delvis fradragsret efter reglerne i  

 momslovens § 38, stk. 1.
Repræsentanten har videre anført, det afgørende ikke  

 kan være - som anført af regionen - om der er tale om en  

 professionel klub eller ej, men at det afgørende må være,  

 at der er tale om en juridisk enhed, som har momspligtige indtægter.  

 Repræsentanten har herved gjort opmærksom på, at selskabet  

 i alle årene siden dets stiftelse har betalt moms af  

 sponsorindtægter m.v.
Endvidere har repræsentanten anført,  

 at det ikke er ganske klart, om der med det af regionen anvendte udtryk  

 "professionel klub" menes, at klubben har professionelle spillere, eller at  

 klubbens drift anses for "professionel". For så vidt angår  

 sidstnævnte fortolkning har repræsentanten anført, at der  

 i Landsskatterettens kendelse af 4. december 1998 var tale om, at driften af  

 førsteholdet lå i moderklubbens regi og ikke i et  

 selvstændigt selskab som i nærværende sag.
Herudover har repræsentanten henvist til en afgørelse af 9.  

 juli 1999 fra en told- og skatteregion vedrørende en  

 forening/underafdeling af en fodboldklub, hvor regionen har godkendt delvis  

 fradragsret, jf. momslovens § 38, stk. 1, for moms af udgifter til  

 indkøb af profilbeklædning til spillere, trænere og  

 ledere, transport til fodboldkampe m.v., samt varer og ydelser indkøbt  

 til træning, fodboldkampe, vask af tøj m.v.
Repræsentanten  

 har anført, at sagen er ganske sammenlignelig med  

 nærværende sag, idet den pågældende  

 forening/underafdeling driver klubbens første- og andethold, hvoraf  

 førsteholdet spiller i Danmarksserien, ligesom der i begge  

 tilfælde er tale om hold, der kun har amatørspillere.
 Repræsentanten har yderligere henvist til et uddrag af Told- og  

 Skattestyrelsens rapport "Kontrolaktion professionelle sportsklubber", hvor  

 sondringen mellem idrætsklubbers ret til fuld momsfradrag efter  

 momslovens § 37, stk. 1, og ret til delvis fradrag efter lovens § 38, stk. 1,  

 er omtalt.
 For så vidt angår fradrag for købsmoms af de omhandlede  

 udgifter til ophold og fortæring under træningsophold har  

 repræsentanten anført, at disse udgifter må anses for at  

 være af strengt erhvervsmæssig karakter, hvorfor der i henhold  

 til momslovens § 42, stk. 2, i hvert fald bør godkendes fradrag med 25  

 %. Repræsentanten har i forbindelse hermed henvist til  

 Landsskatterettens kendelse af 7. august 1995, offentliggjort i Tidsskrift  

 for Skatter og Afgifter 1995.609, hvor en amatørspiller på et  

 hold, der spillede i 1. til 2. division, blev anset for ikke at være  

 skattepligtig af værdi af et træningsophold i Florida.  

 Repræsentanten har anført, at den pågældende sag  

 ganske vist vedrører et skattemæssigt spørgsmål,  

 men at betragtningerne i sagen kan være relevante ved den momsretlige  

 bedømmelse af, om der er fradragsret i henhold til momslovens § 42,  

 stk. 2, for udgifter til overnatning og fortæring under  

 træningsophold som i nærværende sag.
 Landsskatteretten skal udtale:
 Momslovens § 38, stk. 1, 1. punktum, har følgende ordlyd:
"  For varer og ydelser, som en registreret virksomhed anvender både  

 til fradragsberettigede formål efter § 37 og til andre formål i  

 virksomheden, kan der foretages fradrag for den del af afgiften, der  

 forholdsmæssigt svarer til omsætningen i den  

 registreringspligtige del af virksomheden. " Landsskatteretten finder, at de omhandlede udgifter til holdets  

 bustransport i forbindelse med kampe må anses for at være afholdt  

 såvel i forbindelse med selskabets momsfrie indtægter,  

 entreindtægter ved amatørkampe, jf. momslovens § 13, stk. 1, nr.  

 5, som i forbindelse med selskabets momspligtige indtægter, blandt  

 andet i form af sponsor- og reklameindtægter, idet sidstnævnte  

 indtægter må anses for at være betinget af blandt andet  

 fremvisning af spillertrøjer med sponsornavne under turneringskampe,  

 der spilles på såvel hjemme- som udebane.
Retten finder derfor,  

 hvilket Told- og Skattestyrelsen har tiltrådt, at selskabet er  

 berettiget til delvis fradrag, jf. momslovens § 38, stk. 1, af  

 købsmoms af de afholdte udgifter til bustransport i forbindelse med  

 kampe.
Endvidere finder retten, at de omhandlede udgifter til bustransport,  

 ophold samt fortæring under træningsophold må anses for at  

 være af betydning for opretholdelse af holdets spillemæssige  

 niveau og dermed holdets reklameværdi, hvorfor retten finder, at disse  

 udgifter, ud over betydningen for opnåelse af entreindtægter, har  

 betydning for selskabets muligheder for at opnå sponsor- og  

 reklameindtægter.
Retten finder derfor, hvilket Told- og  

 Skattestyrelsen har tiltrådt, at selskabet tillige er berettiget til  

 delvis fradrag, jf. momslovens § 38, stk. 1, af købsmoms af disse  

 udgifter.
 For så vidt angår udgifterne til ophold og fortæring  

 finder retten dog, at ophold og fortæring under træningsophold  

 på de beskrevne centre m.v. er omfattet af anvendelsesområdet for  

 bestemmelserne i momslovens § 42, stk. 1, nr. 5 og 6, jf. stk. 2. Henset til  

 det oplyste om baggrunden for træningsopholdene, intensiteten i  

 programmet, samt at der i øvrigt ikke kan anses for at være  

 omstændigheder, hvorved der har været et privat islæt ved  

 turene, finder retten, at udgifterne har været af streng  

 erhvervsmæssig karakter, jf. momslovens § 42, stk. 2. Retten finder  

 derfor, hvilket Told- og Skattestyrelsen har tiltrådt, at selskabet er  

 berettiget til delvis fradrag, jf. momslovens § 38, stk. 1, af 25 % af  

 købsmomsen af de afholdte udgifter til ophold og fortæring under  

 træningsophold, jf. momslovens § 42, stk. 2.
 Den påklagede afgørelse ændres i overensstemmelse  

 hermed.
