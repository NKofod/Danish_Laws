Skrivelse om ophævelse af Justitsministeriets skrivelse af 3. marts 1972 om dispensationer efter færdselslovens § 42 (nu § 44) ved  

 transporter ad motorvej.
 Trafikministeriet skal herved meddele, at ovenstående skrivelse om  

 dispensationer efter færdselslovens § 42 (nu § 44) om transporter ad motorvej  

 ophæves.
 Spørgsmålet om anvendelse af motorvej til transport af tungt og  

 omfangsrigt gods på almindelig lastbil eller på blokvogn vil herefter alene  

 være reguleret af de almindelige retningslinjer for meddelelse af  

 transporttilladelser, som fremgår af Trafikministeriets cirkulære af 15. maj  

 1993 til politiet om transporttilladelser og Trafikministeriets  

 cirkulæreskrivelse af 2. august 1993 om godkendelse af bloksættevogne og  

 udstedelse af transporttilladelser til blokvognskørsel.
 Kopi af den ophævede skrivelse vedlægges til orientering.
Med venlig hilsen Vibeke R. von Stemann Jm.skr. af 3. marts 1972.
 -Skrivelse om dispensationer efter færdselslovens § 42 ved transporter ad  

 motorvej.
 I anledning af Deres skrivelse af 4. december 1970 har justitsministeriet  

 indhentet udtalelser fra Foreningen af politimestre i Danmark og ministeriet  

 for offentlige arbejder, vejdirektoratet.
 Foreningen af politimestre i Danmark har udtalt:
 »Der foreligger efter foreningens opfattelse ikke særlige problemer  

 ved andragender om dispensation efter færdselslovens § 42 for transporter af  

 særlig lange læs uden benyttelse af blokvogne eller for særlig høje læs.
Dispensation efter § 42 for køretøjer eller læs, der overskrider  

 normalbredde, bør ikke omfatte motorvej, såfremt der kan anvises andre egnede  

 transportveje.
Kan dette ikke ske, bør der kunne opnås dispensation for brede  

 køretøjer under forudsætning af, at bredden ikke overstiger een vognbane  

 (evt. dog kun 90% heraf). Dispensation til bredere køretøj ved uundgåelige  

 transporter ad motorvej bør altid betinges af politiledsagelse.
Blokvogne må efter motorvejsbekendtgørelsen ikke køre på motorvej.  

 Politiet bør dog bemyndiges til at meddele blokvognstilladelse efter § 48  

 også ad motorvej, når transporten er absolut nødvendig, og anden transportvej  

 ikke findes, men transporten ad motorvej bør normalt kun tillades uden for  

 lygtetændingstiden og altid betinges af politiledsagelse.« Ministeriet for offentlige arbejder, vejdirektoratet, har udtalt, at man  

 intet har at indvende mod, at der meddeles dispensation fra  

 motorvejsbekendtgørelsen efter de af Foreningen af politimestre i Danmark  

 anførte retningslinier.
 Justitsministeriet kan henholde sig til politimesterforeningens udtalelse  

 for så vidt angår spørgsmålet om meddelelse af dispensation fra  

 færdselslovens bestemmelser om største bredde, længde eller højde i tilfælde,  

 hvor den pågældende transport agtes fremført ad motorvej.
