Nr BSF 135 Forslag til folketingsbeslutning om gennemførelse af en uvildig  

 undersøgelse af Ørestadens og minimetroens økonomi Fremsat af Jette Gottlieb (EL) Frank Aaen (EL) den 29. april 1997 Folketinget opfordrer regeringen til at gennemføre en uvildig undersøgelse af Ørestadsselskabets økonomi, herunder budgetforudsætningerne for minimetroprojektet.
Undersøgelsen gennemføres efter følgende retningslinjer:
 - En til formålet sammensat styregruppe på 5 personer udpeges efter  

 indstilling fra Foreningen af Statsautoriserede Revisorer, Rigsrevisionen,  

 Akademikernes Centralorganisation, Transportrådet og Teknologirådet.
 - Styregruppen tildeles et rammebeløb til bl.a. køb af ekstern  

 konsulentbistand.
 - Undersøgelsen skal gennemføres hurtigst muligt og være afsluttet senest  

 den 1. oktober 1997.
 - Der fremlægges en delrapport med foreløbige konklusioner senest den 1.  

 august 1997.
 - Styregruppen skal have adgang til alt materiale hos Ørestadsselskabet.
- Der nedsættes en rådgivende politisk følgegruppe med en repræsentant fra  

 hvert af Folketingets partier.
Følgegruppen sammenkaldes 1 gang månedligt og  

 orienteres om undersøgelsens forløb med henblik på rådgivning over for  

 styregruppen.
Bemærkninger til forslaget  Da et flertal bestående af  

 Socialdemokratiet, Venstre og Det Konservative Folkeparti i 1992 vedtog lov  

 om Ørestaden med tilhørende minimetroprojekt, skete det på grundlag af et  

 budget, hvor projektet blev anslået til at koste 4,5 mia. kr. og med en  

 tilbagebetalingstid på maksimalt 15 år.
En forudsætning for dette budget var  

 et anslået årligt passagertal på 43 mio. og et årligt salg af arealer i  

 Ørestaden på 75.000 kvadratmeter.
Salget skulle påbegyndes i 1996.
I 1994 blev tallene ændret.
Projektets pris var steget til 5,5 mia. kr.  

 med en tilbagebetalingstid på maksimalt 15 år.
Forudsætningerne blev ændret  

 til et årligt passagergrundlag på 88 mio. - det dobbelte af, hvad man først  

 forudsatte.
Grundsalget forudsattes stadig at være på 75.000 kvadratmeter  

 årligt og stadig med start i 1996.
I 1996 blev tallene igen ændret.
Projektets pris var steget til 6,3 mia.  

 kr. med en tilbagebetalingstid på maksimalt 20 år.
Forudsætningen om  

 passagerantallet blev justeret ned til 77 mio.
Grundsalget forudsattes nu  

 først at begynde i 1997 og med kun 60.000 kvadratmeter årligt frem til 1999.
Projektet er nu i fuld gang.
Stationer rundt omkring i København er under  

 etablering, og snart påbegyndes selve tunnelarbejdet.
Tidspunktet for den  

 planlagte ibrugtagning af metroen er i mellemtiden rykket fra 1999 til  

 oktober 2000.
Den samlede låneramme for de iværksatte etaper 1 og 2 er af  

 Ørestadsselskabet vurderet til at være 4,9 mia. kr.
Tredje etape vil forhøje  

 lånerammen yderligere med 0,4 mia. kr.
 Da anlægsomkostningerne således stiger, mens indtægter fra grundsalget i  

 Ørestaden stadig udebliver, kan projektet risikere at ende i en rentefælde,  

 hvor for små indtægter ikke kan holde trit med renterne af lånene fra  

 byggefasen.
 Denne risiko vil forøges væsentligt, såfremt indtægterne fra passagererne  

 ikke indfrier forudsætningerne. Ørestadsselskabet har ved sin seneste  

 passagerprognose forudsat, at minimetroen vil få 7 gange så mange  

 »påstigende« passagerer pr. kilometer, som S-togene har i dag,  

 hvilket forekommer overordentlig optimistisk.
Når forskellige politikere stiller kritiske spørgsmål til projektet, har  

 det hidtil været praksis, at spørgsmålet sendes videre til Ørestadsselskabet,  

 som herefter udformer besvarelsen, tilsyneladende uden at nogen embedsmænd i  

 ministerierne involveres.
Denne praksis anser Enhedslisten for højst  

 ubetryggende, også fordi det umuliggør en ansvarsplacering, såfremt projektet  

 udvikler sig til en skandale.
 Enhedslisten mener på denne baggrund, at der bør gennemføres en uvildig  

 analyse af hele projektets økonomi, forudsætningerne herfor samt konsekvenser  

 for økonomien, såfremt forudsætningerne for projektet ikke holder stik.
 En sådan analyse har ikke alene Folketinget, men også den befolkning, som  

 kommer til at bære hele byrden ved en kuldsejling af projektets økonomi, krav  

 på at få forelagt.
Skriftlig fremsættelse Jette Gottlieb (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om gennemførelse af en uvildig  

 undersøgelse af Ørestadens og minimetroens økonomi.
(Beslutningsforslag nr.
B 135).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
