Fremsat den 4. oktober 2007 af skatteministeren (Kristian Jensen) Forslag til Lov om ændring af børnefamilieydelsesloven (Forhøjelse af børnefamilieydelsen til børn under 3 år) § 1 I lov om en børnefamilieydelse, jf. lovbekendtgørelse nr. 972 af 22. september 2006, foretages følgende ændringer:
1. I § 1, stk. 1, 2. pkt., ændres »13.204 kr.« til: »15.072 kr.« 2. I § 2, stk. 1, nr. 5, ændres »§ 41 a, stk. 6« til: »§ 57 a, stk. 6«.
§ 2 Loven træder i kraft den 1. januar 2008.
Bemærkninger til lovforslaget Almindelige bemærkninger 1. Indledning Som et led i at skabe bedre vilkår for børnefamilierne, har regeringen besluttet at forhøje børnefamilieydelsen for børn under 3 år.
Forslaget er således rettet mod familier med små børn, hvor bl.a. udgiften til børnepasning vejer tungt.
Forslaget er i overensstemmelse med regeringsgrundlaget, hvorefter ydelsen forhøjes fra den 1. januar 2008.
Forslaget betyder, at børnefamilieydelsen forhøjes ekstraordinært med 2.000 kr. årligt pr. barn under 3 år.
I 2008 vil ydelsen årligt således udgøre 16.156 kr. i stedet for 14.156 kr.
Børnefamilieydelsen udbetales kvartalsvis, og den forhøjede ydelse vil første gang blive udbetalt med 4.039 kr. den 20. januar 2008.
Teknisk sker forhøjelsen ved, at det nuværende grundbeløb på 13.204 kr. (2004) for børn under 3 år med lovændringen forhøjes til 15.072 kr.
Børnefamilieydelsen svarer til grundbeløbet reguleret med udviklingen i forbrugerprisindekset.
På Skatteministeriets hjemmeside (www.skm.dk) kan man se, hvordan størrelsen af de udbetalte beløb har udviklet sig over en årrække.
 Forhøjelsen af ydelsen indebærer, at familier med børn under 3 år årligt vil få 2.000 kr. mere i børnefamilieydelse pr. barn.
2. Økonomiske konsekvenser for det offentlige Forslaget skønnes at medføre en årlig udgift for staten på ca. 400 mio. kr.
Forslaget har ingen økonomiske konsekvenser for regioner og kommuner.
3. Administrative konsekvenser for det offentlige Lovforslaget medfører ingen administrative udgifter for stat, regioner og kommuner.
4. Økonomiske og administrative konsekvenser for erhvervslivet Lovforslaget har ingen konsekvenser for erhvervslivet.
5. Miljømæssige konsekvenser Lovforslaget har ingen miljømæssige konsekvenser.
6. Administrative konsekvenser for borgerne Lovforslaget har ingen administrative konsekvenser for borgerne.
7. Forholdet til EU-retten Lovforslaget indeholder ikke EU-retlige aspekter.
8. Høring Lovforslaget er ikke sendt i høring, da der er tale om en forhøjelse af børnefamilieydelsen uden administrative konsekvenser.
