Landsskatteretskendelse Faglitteratur - fagkonsulent på Den Store Danske  

 Encyklopædi - fradrag for anskaffelse af værket A klagede for indkomståret 1995 over, at skatteankenævnet ikke  

 havde godkendt fradrag for udgifter til anskaffelse af Den Store Danske  

 Encyklopædi, 2.400 kr., der udgjorde et års rate af den samlede  

 anskaffelsessum.
Det fremgik af sagens oplysninger, at klageren, der var professor i  

 teologi, siden 1992 havde været fagkonsulent på værket Den  

 Store Danske Encyklopædi vedrørende fagområderne etik,  

 religionsfilosofi og dogmatik.
Klageren havde endvidere  

 indtægtserhvervelse som anmelder af teologisk og filosofisk litteratur  

 og som foredragsholder m.v.
 Klageren havde i indkomståret 1995 haft B-indkomster på i alt  

 18.531 kr., heraf 1.490 kr. fra arbejdet med Encyklopædien.
Af fagkonsulentaftalen mellem klageren og forlaget fremgik, at arbejdet  

 med Den Store Danske Encyklopædi faldt i to dele, dels det forberedende  

 arbejde og dels det løbende arbejde i forbindelse med udgivelsen.
Det  

 forberedende arbejde havde bestået i udarbejdelse af en stikordsliste  

 med forslag til strukturering af fagområdet og fordeling af det  

 tildelte linietal på de enkelte stikord, for så vidt angik store  

 artikler endvidere i udarbejdelse af en synopsis, samt fremlæggelse af  

 forslag til forfattere.
Afslutningstidspunktet for det forberedende arbejde  

 var fastsat til senest 1. august 1992.
 Det løbende arbejde i forbindelse med udgivelsen omfattede  

 løbende gennemlæsning af de enkelte artikler efterhånden  

 som disse var færdigskrevet, kontrol af alle faktuelle oplysninger i  

 teksten, godkendelse af teksten sammen med fagredaktøren og deltagelse  

 i eventuelle drøftelser med forfattere og fagredaktion.
Det fremgik desuden af aftalen, at arbejdet for udarbejdelse af  

 stikordslisten betaltes med kr. 11.395,50, der blev udbetalt een gang for  

 alle ved aflevering af den færdige stikordsliste.
Som honorar for det  

 løbende arbejde betaltes et beløb pr. spaltelinie bindvis een  

 gang for alle.
Beløbet betaltes i forbindelse med de enkelte binds  

 udgivelse.
Det fremgik endvidere af sagens oplysninger, at klageren selv i nogle  

 tilfælde havde været forfatter af artikler til værket, og  

 at honorar herfor løbende udbetaltes i henhold til overenskomst mellem  

 forlaget og medarbejderne ved Den Store Danske Encyklopædi.
Honoraret  

 afhang til dels af det solgte antal eksemplarer af det pågældende  

 bind i det foregående kalenderår.
Endvidere var fastsat  

 bestemmelser om honorarer til forfatterne i forbindelse med udgivelse af nye  

 udgaver af værket.
 Klageren havde fremlagt en brochure, Den nødvendige bagage om Den  

 Store Danske Encyklopædi, hvoraf fremgik, at værket bestod af 20  

 store bind med i alt 12.000 sider, der indeholdt lige så meget som  

 300-350 gedigne fagbøger og mere end dobbelt så megen tekst som  

 det største nyere danske leksikonværk, samt at de ca. 180.000  

 artikler var skrevet og illustreret af omkring 3.500 danske specialister.
 Klageren havde endvidere over for Landsskatteretten fremlagt en  

 erklæring af 7. december 1998 fra fagredaktøren på  

 encyklopædien, hvori var anført:
" Jeg skal herved bekræfte, at det er nødvendigt for  

 fagkonsulenten for dogmatik, etik og religionsfilosofi selv at besidde Den  

 Store Danske Encyklopædi for at kunne sikre, at de enkelte artikler  

 inden for fagkonsulentens område samt for de beslægtede  

 områder religionshistorie, filosofi og kirkehistorie har et ensartet  

 præg, såvel indholdsmæssigt som sprogligt, og at  

 oplysninger og henvisninger i de enkelte artikler stemmer overens." Klageren havde oplyst, at han havde haft adgang til at anskaffe eet  

 eksemplar af Den Store Danske Encyklopædi til 30 % af bogladeprisen.
I  

 1995 havde han i forbindelse hermed betalt 200 kr. pr. måned til  

 forlaget, i alt 2.400 kr.
Klageren modtog således ikke frieksemplar af  

 værket.
Skatteankenævnet havde ikke godkendt fradrag for de afholdte  

 udgifter, 2.400 kr, til anskaffelse af encyklopædien.
Som begrundelse  

 herfor havde nævnet anført, at værket i væsentligt  

 omfang behandlede emner uden for klagerens fagområde, og at der, uanset  

 at der ikke var anledning til at betvivle værkets værdi som  

 inspirationskilde i bred forstand for klageren, var tale om et  

 populærvidenskabeligt værk af almen karakter.
Nævnet havde  

 herved henvist til oplysningerne i den af klageren fremlagte brochure om  

 værket.
Nævnet havde endvidere anført, at klageren ikke havde  

 godtgjort, at der havde været en så nær forbindelse mellem  

 indkøbet og indkomsterhvervelsen, at udgiften havde været  

 nødvendig for varetagelsen af klagerens indkomstskabende aktiviteter,  

 hvorved udgiften ikke kunne anses for afholdt for at erhverve, sikre og  

 vedligeholde den løbende indkomst, men måtte anses for en privat  

 ikke fradragsberettiget formueudgift.
Nævnet havde henvist til  

 statsskattelovens § 6, stk. 1, litra a, og ligningslovens § 9, stk. 1.
Klageren havde over for Landsskatteretten nedlagt påstand om  

 godkendelse af det omhandlede fradrag.
Til støtte for påstanden  

 havde han anført, at anskaffelsen af encyklopædien havde  

 været nødvendig for at erhverve, sikre og vedligeholde hans  

 løbende indkomst som fagkonsulent og forfatter på samme  

 værk.
For at kunne varetage sine forpligtelser dels i forhold til  

 universitetsloven, dels og specielt som fagkonsulent ved værket og  

 endelig vedrørende hans B-indkomst, var besiddelse af  

 encyklopædien nødvendig.
I forbindelse med arbejdet som  

 fagkonsulent var opslag i encyklopædien nødvendig for at han  

 kunne sammenligne og vurdere de enkelte artikler inden for sit område  

 med andre beslægtede områder i forhold til omfang, niveau m.v.
Klageren havde anført flere eksempler på hans anvendelse af  

 encyklopædien i forbindelse med arbejdet som fagkonsulent.
For at kunne  

 skrive eller redigere en bestemt artikel var det nødvendigt for ham at  

 slå op i foregående bind for at sikre, at der ikke i den  

 pågældende artikel blev givet oplysninger eller udtryk for  

 meninger, som var i strid med øvrige dele af værket, og for at  

 sikre at der ikke foretoges henvisninger til oplysninger, som ikke fandtes i  

 værket.
Formålet med anvendelse af encyklopædien var  

 således ikke at opnå en generel orientering om forskellige  

 begreber, personer m.v., men om at sikre artiklernes overensstemmelse med det  

 øvrige værk.
 Klageren havde desuden anført, at det var en del af hans  

 forpligtelse som universitetslærer at formidle forskning, hvilket han  

 netop havde gjort ved påtagelse af arbejdet med encyklopædien.
 Vedrørende skatteankenævnets begrundelse havde klageren  

 anført, at det fremgik af den i sagsfremstillingen omtalte praksis, at  

 en regnskabsassistent havde fået godkendt fradrag for en række  

 publikationer, som måtte formodes at indeholde adskilligt mere end det,  

 der vedrørte den pågældendes arbejdsområde,  

 regnskabsopgørelse for landmænd, ligesom en professor i teologi  

 havde fået godkendt fradrag for "Sources Chrétiennes", selv om  

 dette værk utvivlsomt stod på vedkommendes institut.
 Klageren havde endelig anført, at han var enig i, at  

 encyklopædien var et populærvidenskabeligt værk, men at  

 dette ikke burde være afgørende, idet der burde henses til, at  

 det ikke ville være muligt for ham at fungere som fagkonsulent, hvis  

 han alene var henvist til at foretage de nødvendige opslag inden for  

 normal arbejdstid på fakultetet eller på andre biblioteker.
Landsskatteretten bemærkede Dokumenterede udgifter til anskaffelse af egentlig faglitteratur var efter  

 praksis fradragsberettigede.
Udgifter til anskaffelse af faglitteratur kunne  

 dog ikke fradrages, når anskaffelsen var sket med henblik på  

 videreuddannelse, eller såfremt anskaffelsen havde et sådant  

 omfang, at det havde karakter af anlæg af bibliotek.
Endvidere var det  

 en betingelse, at der var anskaffet egentlig faglitteratur og ikke  

 populærvidenskabelige værker.
To retsmedlemmer, herunder retsformanden fandt, at klageren ikke var  

 berettiget til fradrag for den omhandlede udgift til anskaffelse af Den Store  

 Danske Encyklopædi, idet udgiften, der var en del af den samlede udgift  

 til anskaffelse af hele værket, der måtte karakteriseres som  

 populærvidenskabeligt, efter det oplyste ikke havde den for fradrag  

 nødvendige og direkte sammenhæng med den pågældende  

 indkomsterhvervelse i indkomståret, 1.490 kr.
Der var herved bl. a.  

 henset til, at arbejdet som forfatter og fagkonsulent havde bestået i  

 gennemlæsning og koordinering og i et vist omfang udarbejdelse af  

 artikler samt bidrag til en stikordsliste inden for klagerens  

 fagområde, og til at klageren og forlaget måtte antages at have  

 haft mulighed for på anden måde, f. eks. ved kopier af relevante  

 afsnit, at koordinere arbejdet med de forskellige artikler mellem de enkelte  

 medarbejdere.
Det måtte endvidere antages, at klageren også havde  

 haft adgang til de med arbejdet fornødne opslag i forbindelse med  

 hovedstillingen som professor.
Et retsmedlem fandt, at klageren havde godtgjort, at han havde afholdt de  

 omhandlede udgifter for at erhverve, sikre og vedligeholde den løbende  

 indkomsterhvervelse, idet klagerens oplysninger om, at hyppige opslag i de  

 foregående bind af encyklopædien havde været  

 påkrævet for at kunne udføre den med arbejdet som  

 fagkonsulent forbundne koordinering, herved ville kunne lægges til  

 grund.
Der var endvidere henset til, at de omhandlede udgifter var afholdt  

 til anskaffelse af de foregående bind af selve det materiale,  

 hvorpå der blev arbejdet, hvorved det ikke var afgørende, at  

 værket var af populærvidenskabelig art.
De omhandlede udgifter  

 var dermed anset for fradragsberettigede.
 Der blev truffet afgørelse efter stemmeflertallet, og den  

 påklagede ansættelse blev stadfæstet.
