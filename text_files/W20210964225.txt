Arbejdsmiljøklagenævnet hjemviste afgørelse om at sikre, at arbejdet med scanning af gravide udføres sundhedsmæssigt forsvarligt (arbejdets udførelse - scanning - sonografer - unødige fysiske belastninger - uhensigtsmæssige arbejdsstillinger) Resume Arbejdsmiljøklagenævnet vurderede, at sagen ikke var tilstrækkeligt oplyst, og hjemviste derfor sagen til fornyet behandling i Arbejdstilsynet.
Nævnet var enig i Arbejdstilsynets vurdering om, at de ansatte under arbejdet var udsat for uhensigtsmæssige arbejdsstillinger og bevægelser.
Nævnet vurderede imidlertid, at Arbejdstilsynet ikke i tilstrækkelig grad havde dokumenteret, at den tidsmæssige udstrækning af arbejdet betød, at arbejdet ikke var sundhedsmæssigt fuldt forsvarligt.
 Nævnet lagde vægt på, at det ikke fremgik af sagen, hvilke oplysninger der lå til grund for Arbejdstilsynets vurdering af, at en daglig scanningstid med proben i hånden på 4-4½ time medfører fysiske belastninger og uhensigtsmæssige arbejdsstillinger og bevægelser.
 Nævnet lagde desuden vægt på, at det i rapport Bevægeapparatgener blandt personale beskæftiget med obstetrisk ultralydsscanning fra 2009 bl.a. var konkluderet, at mindre end 20 timers scanningstid om ugen ikke synes at være forbundet med overhyppighed af gener, og at den enkelte sonografs ugentlige scanningstid, efter det oplyste, ikke oversteg 13,5 timer.
 Sonografers arbejde var i øvrigt tilrettelagt med fleksibilitet mellem forskellige opgaver, og de havde mulighed for at booke fysioterapeut, hvis de havde gener.
Et mindretal på fem af nævnets medlemmer fandt, at Arbejdstilsynet i tilstrækkelig grad havde dokumenteret, at arbejdet ikke blev udført forsvarligt, og at arbejdet medførte unødige og uhensigtsmæssige belastninger.
Påbuddet skulle derfor fastholdes.
Den konkrete afgørelse [Adressat udeladt] Afgørelsen er skrevet til [navn udeladt].
Afgørelsen er sendt til [navn udeladt], som repræsenterer [navn udeladt] i sagen.
Afgørelse I har klaget over Arbejdstilsynets afgørelse af den 2. april 2020 om arbejde med scanning af gravide.
 Arbejdsmiljøklagenævnet har nu afgjort sagen på møde den 29. juni 2021.
 Resultatet er:
  Arbejdsmiljøklagenævnet hjemviser Arbejdstilsynets afgørelse af 2. april 2020 med påbud til jer om at sikre, at arbejdet med scanning af gravide hos sonograferne, der arbejder 30 timer eller derover om ugen, på [arbejdssted og adresse udeladt] udføres, så det er sundhedsmæssigt fuldt forsvarligt.
 Det betyder, at Arbejdstilsynet skal behandle jeres sag igen.
 I skal være opmærksomme på, at en ny behandling godt kan føre til samme resultat i jeres sag.
 I vil høre fra Arbejdstilsynet.
 På de næste sider kan I læse mere om afgørelsen.
Begrundelse for afgørelsen Sådan vurderer vi sagen Arbejdsmiljøklagenævnet vurderer, at sagen ikke er tilstrækkeligt oplyst til, at der kan træffes afgørelse om, at arbejdet med scanning af gravide hos sonograferne på Ultralydsklinikken [afsnit udeladt] ikke var planlagt og tilrettelagt, så det kunne udføres sundhedsmæssigt fuldt forsvarligt.
 Nævnet er enig i, at jeres ansatte sonografer under arbejdet med scanning af gravide var udsat for uhensigtsmæssige arbejdsstillinger og bevægelser.
 Nævnet vurderer imidlertid, at Arbejdstilsynet ikke i tilstrækkelig grad har dokumenteret, at den tidsmæssige udstrækning af arbejdet betyder, at arbejdet med scanning af gravide i det beskrevne omfang med variation af arbejdsopgaverne mm. ikke er sundhedsmæssigt fuldt forsvarligt.
Hvad er afgørende for resultatet Nævnet lægger vægt på, at det ikke fremgår af sagen, hvilke oplysninger der ligger til grund for Arbejdstilsynets vurdering af, at en daglig scanningstid med proben i hånden på 4-4½ time medfører fysiske belastninger og uhensigtsmæssige arbejdsstillinger og -bevægelser, og dermed hvilke oplysninger, der danner grundlag for påbuddet om at sikre, at arbejdet udføres sundhedsmæssigt fuldt forsvarligt.
 I har henvist til en rapport fra 2009 Bevægeapparatgener blandt personale beskæftiget med obstetrisk ultralydsscanning, hvori det bl.a. blev konkluderet, at mindre end 20 timers scanningstid om ugen ikke synes at være forbundet med overhyppighed af gener.
 Arbejdstilsynet har anført, at undersøgelsen ikke kan føre til en anden vurdering, men angiver ikke hvilken dokumentation, der danner grundlag for Arbejdstilsynets vurdering.
 Arbejdstilsynet fastholder sin vurdering, selvom det lægges til grund, at sonograferne højst udfører scanningsarbejde 13,5 timer om ugen i gennemsnit og i enkelte tilfælde i mindre omfang.
 Det er indgået i nævnets vurdering, at sonograferne efter det oplyste er udsat for en daglig eksponering med scanningsarbejde i 4 -4½ time om dagen de dage, hvor de er på arbejde (normalt 4 dage) afbrudt af pauser.
Det er oplyst, at jeres sonografers arbejde er tilrettelagt med fleksibilitet mellem forskellige opgaver.
De deles f.eks. om vagter i svangreambulatoriet, projektstuen, oplæring af sonografer og kursister, koordinationsfunktion, projektarbejde, arbejdsmiljøarbejde, arbejde i stikkestuen, kontrol med indkøb, kvalitetssikring, udvalgsdeltagelse mm.
I har endvidere haft fokus på at lave øvelser for nakke/skulder på klinikken.
De ansatte kan booke fysioterapeut, hvis de har gener.
Ved sidste trivselsOP fra 2017 havde enkelte ansatte gener på grund af belastende arbejdsstillinger.
 I har indkøbt underarmsstøtte til aflastning af underarmen ved længerevarende scanninger.
 I klagen er det blandt andet anført, at den enkelte sonografs ugentlige scanningstid ikke overstiger 13,5 timer.
 I henviser desuden til en rapport fra 2009 Bevægeapparatgener blandt personale beskæftiget med obstetrisk ultralydsscanning, hvori det bl.a. blev konkluderet, at mindre end 20 timers scanningstid om ugen ikke synes at være forbundet med overhyppighed af gener.
 Oplysningerne er indgået i nævnets behandling af sagen og henviser til begrundelsen ovenfor.
Om reglerne Det følger af arbejdsmiljøloven, at arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
 Det følger af reglerne om arbejdets udførelse, at arbejdet skal i alle led udføres sikkerheds- og sundhedsmæssigt fuldt forsvarligt ud fra både en enkeltvis og samlet vurdering af de fysiske, ergonomiske og psykosociale forhold i arbejdsmiljøet, som på kort eller lang sigt kan have indvirkning på den fysiske eller psykiske sundhed.
Det følger endvidere af disse regler, at unødige fysiske belastninger samt uhensigtsmæssige arbejdsstillinger eller bevægelser skal undgås.
Belastningen under arbejdet skal derfor være så lille, som det er rimeligt under hensyntagen til den tekniske udvikling, og fastsatte grænser skal overholdes.
Mødebehandling Sagen er behandlet på møde.
På mødet stemmer deltagerne om resultatet.
 Afgørelsen er truffet af et flertal på 6 ud af nævnets 11 stemmeberettigede medlemmer.
Et mindretal på 5 af nævnets medlemmer finder, at Arbejdstilsynet i tilstrækkelig grad har dokumenteret, at arbejdet ikke udføres forsvarligt, og at arbejdet medfører unødige og uhensigtsmæssige belastninger.
Påbuddet skal derfor fastholdes.
Oplysninger i sagen Nævnet har afgjort sagen ud fra de akter, som nævnet har modtaget fra Arbejdstilsynet, breve fra [navn udeladt] af 8. september 2020 og 25. januar 2021, og breve fra Arbejdstilsynet 30. november 2020.
Regler Her er de regler, nævnet har afgjort sagen efter.
Love og bekendtgørelser Om Arbejdstilsynets ret til at træffe afgørelse  § 77, stk. 1, i lov om arbejdsmiljø, jf. lovbekendtgørelse nr. 674 af 25. maj 2020.
Om arbejdets udførelse  § 38, stk. 1, i lov om arbejdsmiljø, jf. lovbekendtgørelse nr. 674 af 25. maj 2020.
 § 7, stk. 1, og § 17, i bekendtgørelse nr. 1234 af 29. oktober 2018 om arbejdets udførelse Der er uddrag af reglerne til sidst i afgørelsen.
I kan finde reglernes fulde ordlyd på www.retsinformation.dk Kopi er sendt til:
[Adressat udeladt] Lovuddrag Bekendtgørelse nr. 674 af 25. maj 2020 af lov om arbejdsmiljø Kapitel 5 Arbejdets udførelse § 38. Arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
 § 38. . . .
 Stk. 2. Anerkendte normer eller standarder, som har sikkerheds- eller sundhedsmæssig betydning, skal følges.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
Bekendtgørelse nr. 1234 af 29. oktober 2018 om arbejdets udførelse Kapitel 3 Arbejdets udførelse Almene krav § 7. Arbejdet skal i alle led udføres sikkerheds- og sundhedsmæssigt fuldt forsvarligt ud fra både en enkeltvis og samlet vurdering af de fysiske, ergonomiske og psykosociale forhold i arbejdsmiljøet, som på kort eller lang sigt kan have indvirkning på den fysiske eller psykiske sundhed.
Særlige krav § 17. Unødige fysiske belastninger samt uhensigtsmæssige arbejdsstillinger eller bevægelser skal undgås.
Belastningen under arbejdet skal derfor være så lille, som det er rimeligt under hensyntagen til den tekniske udvikling, og fastsatte grænser skal overholdes.
