Nr BTL 129 Betænkning over Forslag til lov om ændring af lov om vægtafgift af  

 motorkøretøjer m.v. (Afgiftsnedsættelse for campingvogne)   

 Nr L 129 1990-91, 2. samling Afgivet af Skatteudvalget Afgivet: 19910410 Udvalget har behandlet lovforslaget i en række møder og har herunder stillet et spørgsmål til skatteministeren, som denne har besvaret skriftligt.
Udvalgets spørgsmål til skatteministeren og dennes besvarelse heraf er optrykt som bilag til betænkningen.
 Herefter indstiller et flertal (Socialdemokratiets, Det  

 Konservative Folkepartis, Venstres, Fremskridtspartiets og  

 Centrum-Demokraternes medlemmer af udvalget) lovforslaget til  

vedtagelse med de af skatteministeren stillede ændringsforslag.
Et mindretal (Socialistisk Folkepartis, Det Radikale Venstres og  

 Kristeligt Folkepartis medlemmer af udvalget) indstiller lovforslaget til  

forkastelse ved 3. behandling.
Mindretallet kan dog stemme for de af  

 skatteministeren stillede ændringsforslag, da de udskyder lovens  

 ikrafttrædelse.
Mindretallet finder, at campingferie i mange henseender er en udmærket  

 form for familieferie, men at en nedsat vægtafgift på campingvogne vil betyde  

 en forøgelse af antallet af campingvogne og flere store og tunge campingvogne  

 på vejene.
Det vil give et forøget brændstofforbrug og dermed et øget bidrag  

 til forureningen og især drivhuseffekten.
Danmark bør gå den modsatte vej.
Markedsvilkårene på tærsklen til det  

 indre marked gør det i praksis umuligt at sætte benzinpriserne så meget op,  

 som forureningsproblemerne tilsiger.
Derfor er det vigtigt at benytte alle  

 EF-resistente virkemidler til at værne om miljøet.
Folketinget må afvise at  

 slække på denne holdning.
Ændringsforslag Af skatteministeren, tiltrådt af udvalget:
Til § 2 1) I stk. 1 ændres »1. marts« til: »1.  

 juni«.
 2) I stk. 2 ændres »1. april« til: »1.  

 juli«.
Bemærkninger Til nr. 1 og 2 Det foreslås, at loven træder i kraft den 1. juni 1991 og har virkning for  

 det enkelte køretøj fra og med den første afgiftsperiode, der begynder den 1.  

 juli 1991 eller senere.
Pia Gjellerup (S) fmd.
Klaus Hækkerup (S) Anne-Marie Meldgaard  

 (S) Hans Erenbjerg (S) Stavad (S) Ove Fich (S) Jes Lunde (SF) Jens Thoft (SF)  

 Bente Juncker (CD) Aagaard (KF) Pernille Sams (KF) Peter Brixtofte (V)  

 nfmd.
Svend Heiselberg (V) Svend Aage Jensby (V) Ole Donner (FP) Elisabeth  

 Arnold (RV) Kofod-Svendsen (KRF) Bilag Udvalgets spørgsmål til skatteministeren og dennes besvarelse heraf Spørgsmål:
Kan ministeren oplyse, hvilke erfaringer der er gjort med hensyn til  

 forøget benzinforbrug ved kørsel med campingvogn? Svar:
De statslige myndigheder er ikke i besiddelse af materiale, der belyser, hvor meget benzinforbruget forøges ved kørsel  

 med campingvogn.
Forenede Danske Motorejere har på baggrund af flere testkørsler med  

 campingvogn oplyst, at merforbruget især afhænger af motoreffekten i den  

 trækkende bil.
Merforbruget varierer typisk mellem 15 og 50 pct.
