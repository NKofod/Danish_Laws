Fremsat den 26. marts 2015 af Per Clausen (EL), Henning Hyllested (EL) og Finn Sørensen (EL) Forslag til folketingsbeslutning om forbrugeroplysning om levetid m.m. for elektriske og elektroniske produkter Folketinget pålægger regeringen at fremsætte et lovforslag, som pålægger producenter og forhandlere af elektriske og elektroniske produkter at oplyse over for kunderne, hvor lang levetiden er på de produkter, de producerer eller forhandler, samt oplyse, hvor længe reservedele er tilgængelige.
Bemærkninger til forslaget Ifølge artiklen »Hårde hvidevarer dør tidligere og tidligere« i Ingeniøren den 3. marts 2015 har der været en kraftig stigning i andelen af husholdningsapparater, der holder mindre end 5 år.
Levetiden går den forkerte vej, hvilket generelt øger ressourceforbruget til produktion af nye produkter og belaster forbrugernes økonomi.
Ingeniøren refererer til den tyske miljøstyrelse, som er færdig med første halvdel af en større markedsundersøgelse, der har som mål at kortlægge, hvorvidt producenter målrettet forkorter levetiden på en bred vifte af elektroniske produkter. (»Einfluss der Nutzungsdauer von Produkten auf ihre Umweltwirkung: Schaffung einer Informationsgrundlage und Entwicklung von Strategien gegen »Obsoleszenz««.
Umweltbundesamt, februar 2015).
Hvis man ser på udviklingen over de seneste 10 år, ser det ud til, at der især er en større andel af vaskemaskiner, køleskabe og tørretumblere, der bliver defekte inden for de første 5 års levetid.
Undersøgelsen viser ligeledes, at årsagen til, at forbrugere udskifter deres produkter, varierer efter produktområde.
For hårde hvidevarer sker to tredjedele af udskiftningerne på grund af et defekt apparat.
For fladskærme er det ikke defekte apparater, men ønsket om forbedret funktionalitet, der får forbrugere til at skifte den gamle model ud, mener den tyske miljøstyrelse.
Dette kan sikkert hænge sammen med, at teknologien ændrer sig så hurtigt, at man som borger er nødt til at udskifte sit ellers velfungerende apparat for overhovedet at kunne se fjernsyn og håndtere disse nye teknologier.
Denne problemstilling er af en anden karakter og ligger uden for dette beslutningsforslag.
Frankrig har med en ny lov (Décret n° 2014-1482 du 9 décembre 2014 relatif aux obligations d'information et de fourniture concernant les pièces détachées indispensables à l'utilisation d'un bien) taget initiativ til at modvirke producenternes forkortelse af produkternes levetid.
Den franske lov kræver, at hvidevareproducenter og forhandlere skal oplyse deres kunder, hvor lang levetid der er på et produkt.
Loven er målrettet hårde hvidevarer, hvor den tyske undersøgelse viser, at den indbyggede forældelse virker kraftigst.
Ikke alene bliver det obligatorisk at oplyse, hvor lang levetid et givent produkt har.
Det bliver også obligatorisk at oplyse, hvor langt ud i fremtiden reservedele vil være tilgængelige til det solgte produkt.
Sigtet med den franske lov er at gøre op med planlagt forældelse,  det vil sige at producenter designer produkter med en begrænset levetid, således at forbrugerne er nødt til at erstatte dem efter en kort periode.
I den franske udgave pålægges det producenten at oplyse den forventede levetid til forhandleren.
Forhandleren skal så informere kunden på skrift, og hvis et af leddene ikke lever op til dette ansvar, takseres det med en bøde på op til 112.000 kr. pr. gang.
Loven forpligter producenterne til at reparere eller erstatte fejlramte produkter gratis inden for 2 år efter køb.
Med dette beslutningsforslag lægges op til at indføre en dansk variant af den franske lov.
Den danske lov skal favne alle elektriske og elektroniske produkter og ikke kun dem på hvidevareområdet, da det vurderes, at planlagt forældelse er et generelt problem inden for hele produktområdet.
Skriftlig fremsættelse Per Clausen (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om forbrugeroplysning om levetid m.m. for elektriske og elektroniske produkter.
(Beslutningsforslag nr.
B 106) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
