 Civilretsdirektoratet antog, at en i udlandet gyldigt gennemført  

 adoption - for den ene af ægtefællerne, som var domicileret i det pågældende  

 land på adoptionstidspunktet - kunne anerkendes som gyldig efter dansk ret  

 med den virkning, at den anden ægtefælle kunne gennemføre en  

 stedbarnsadoption efter danske regler.
 Statsamtet forelagde en sag, hvor hustruen, der var græsk statsborger,  

 havde adopteret et barn i Grækenland, og hvor manden, der var dansk  

 statsborger, ansøgte om at adoptere dette barn efter reglerne om  

 stedbarnsadoption.
Hustruen var som diplomat udsendt af den græske udenrigstjeneste til  

 Danmark.
Hun adopterede barnet under et forårs- og sommerophold i Grækenland.
 Civilretsdirektoratet fandt, at hustruen var domicileret i Grækenland på  

 tidspunktet for adoptionen og gyldigt havde adopteret der, og at manden som  

 følge deraf kunne adoptere barnet efter reglerne om stedbarnsadoption,  

 såfremt betingelserne iøvrigt var opfyldt.
 Det bemærkes, at der iøvrigt må gælde en formodning mod, at en udlænding,  

 der er gift med en dansker, kan bevare sit udenlandske domicil.
 Imidlertid kan det i særlige tilfælde antages, at samadoptionsprincippet i  

 den danske adoptionslov må vige for det forhold, at ægtefællerne kan have  

 domicil i hvert sit land, og at det i det pågældende land er muligt at  

 adoptere for den ene af ægtefællerne.
