Ankestyrelsens principafgørelse P-13-02 om beregning - vederlag som domsmand - pension Resume:
En folkepensionists vederlag som domsmand skulle medregnes ved opgørelsen af indtægtsgrundlaget for grundbeløb.
Der blev lagt vægt på, at indtægten var indkomst ved personligt arbejde, idet indtægten skyldtes pensionistens egen arbejdsindsats.
 Love:
Lov om social pension - lovbekendtgørelse nr. 615 af 26. juni 2001 - § 27, stk. 1 Sagsfremstilling:
 Det sociale nævn var enig med kommunen i, at en folkepensionists indtægt som domsmand skulle medregnes ved opgørelsen af indtægtsgrundlaget for grundbeløbet.
 Nævnet fandt, at der ikke var hjemmel til at undtage indtægten som domsmand ved opgørelsen af indtægtsgrundlaget.
 Sagen blev behandlet i principielt møde med henblik på afklaring af, hvorvidt indtægter fra borgerligt ombud skal medtages ved beregning af indtægtsgrundlaget til brug for udbetaling af folkepensionens grundbeløb.
 Afgørelse:
 Ankestyrelsen fandt, at vederlaget som domsmand måtte anses som indkomst ved personligt arbejde, idet indtægten skyldtes pensionistens egen arbejdsindsats.
Indtægten som domsmand skulle derfor medregnes ved opgørelsen af indtægtsgrundlaget for grundbeløb.
Der henvistes til pensionslovens § 27, stk. 1, sammenholdt med Socialministeriets bekendtgørelse om social pension § 33, stk. 1 og stk. 2. Efter denne bestemmelse omfatter indtægter ved personligt arbejde lønindtægt samt indtægt fra egen virksomhed, i hvis drift den pågældende tager aktivt del, hvis disse indtægter indgår i den personlige indkomst efter personskattelovens § 3, stk. 1.
 Ankestyrelsen tiltrådte således nævnets afgørelse herom.
