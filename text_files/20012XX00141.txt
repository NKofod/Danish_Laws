Skriftlig fremsættelse (27. februar  

 2002) Ministeren for ligestilling Herved tillader jeg mig for Folketinget at  

 fremsætte:
Forslag til lov om ændring af lov om ligestilling  

 af kvinder og mænd (Nedlæggelse af Videnscenter for  

 Ligestilling) (Lovforslag nr.
L 127).
Videnscenter for Ligestilling foreslås nedlagt som  

 led i regeringens gennemgang af råd, nævn, udvalg og  

 institutioner.
Centret, der er en selvejende institution, oprettet ved  

 ligestillingsloven af 30. maj 2000, kan modtage statstilskud fra ministeren  

 for ligestilling.
 Centret har ifølge loven til opgave at være  

 debatskabende, vidensindsamlende og -formidlende, og centret kan  

 iværksætte undersøgelser og forskning mv.
 Visse af centrets arbejdsopgaver vil for fremtiden blive  

 udført af Ligestillingsafdelingen, andre vil blive videreført  

 af græsrodsorganisationerne, som hidtil også har varetaget  

 debatterende opgaver.
 Lovforslaget om nedlæggelse af centret
medfører en besparelse på 4,1 mill. kr. årligt.  

 Besparelsen vil være mindre i år 2002, da der må  

 påregnes midler til afvikling, herunder af indgåede  

 forpligtelser.
 Lovforslaget vurderes ikke at have erhvervsmæssige  

 eller miljømæssige konsekvenser og indeholder ikke EU-retlige  

 aspekter.
Lovforslaget vurderes ikke at have  

 ligestillingsmæssige konsekvenser.
Nedlæggelsen af Videnscentret  

 og overførelse af opgaver til Ligestillingsafdelingen sigter ikke  

 på at ramme ligestillingsarbejdet, men derimod at bruge ressourcerne  

 bedre.
 Lovforslaget foreslås at træde i kraft dagen  

 efter bekendtgørelsen i Lovtidende.
 Idet jeg i øvrigt henviser til lovforslaget og de  

 bemærkninger, der ledsager det, skal jeg anbefale forslaget til Tingets  

 velvillige behandling.
