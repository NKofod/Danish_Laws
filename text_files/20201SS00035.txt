Beretning afgivet af Klima-, Energi- og Forsyningsudvalget den 30. juni 2021 Beretning om solcellestrategi og -planlægning som en del af energiplanlægningen 1. Indledning For at Danmark som samfund skal nå sine klimamål både i 2025, 2030 og 2050, er det nødvendigt at foretage en markant udbygning af produktionen af grøn strøm og en øget elektrificering af samfundet.
Her spiller produktion af solenergi en vigtig rolle.
Samtidig skal den grønne strøm produceret af eksempelvis solcelleanlæg kunne tilsluttes elnettet på en måde, som kan være til gavn for samfundet, producenterne og forbrugerne, og som ikke belaster elnettet uhensigtsmæssigt.
Klima-, Energi- og Forsyningsudvalget har løbende i dette folketingsår beskæftiget sig med en række aspekter af den nuværende produktion og fremtidige udbygning af solenergi som en del af den overordnede energiplanlægning.
Både som en del af lovgivningsarbejdet (lovforslag nr.
L 67, L 99, L 148 A og L 156), via henvendelser fra klima-, energi- og forsyningsministeren og i kraft af henvendelser eller modtagelse af deputationer fra borgere, virksomheder, foreninger og organisationer (KEF alm. del  bilag 48, 114, 131, 182, 245, 251, 290, 302 og 339). Endvidere har solenergi og energiplanlægning været en del af udvalgets høring om power-to-x den 25. februar 2021 (KEF alm. del  bilag 198).
 Udvalget har som den seneste aktivitet afholdt en teknisk gennemgang med efterfølgende politisk drøftelse af solcelleplanlægning med klima-, energi- og forsyningsministeren, indenrigs- og boligministeren og miljøministeren den 16. juni 2021 (KEF alm. del  bilag 357 og alm. del  svar på spm. 451).
2. Politiske bemærkninger Socialdemokratiet, Venstre, Radikale Venstre, Socialistisk Folkeparti, Enhedslisten, Det Konservative Folkeparti, Liberal Alliance og Alternativet Et flertal i udvalget (S, V, RV, SF, EL, KF, LA og ALT) noterer sig i forbindelse med mødet den 16. juni 2021 og klimafremskrivningen (Klimastatus og -fremskrivning 2021, Energistyrelsen), at der i de kommende år forventes at ske en mangedobling af solcellekapaciteten.
Det er positivt, for solenergi kan bidrage til at opfylde behovet for at kunne sætte grøn strøm til mange flere af vores vigtige og energikrævende samfundsaktiviteter som eksempelvis transport og industriproduktion.
 Flertallet finder det relevant både at kunne gå yderligere i dybden med de tekniske aspekter af opsætning af solcelleanlæg og at indgå i konkrete politiske drøftelser om, hvordan man kan lave en solcellestrategi og -planlægning som en del af en samlet energiplanlægning.
Flertallet mener, at der er behov for at nedbryde silotænkning blandt myndighederne for at kunne sikre en energiplanlægning, som solcelleanlæg er en del af.
En solcellestrategi og -planlægning som en del af energiplanlægningen bør samtidig kunne adressere vigtige aspekter som eksempelvis, at nogle kommuner efterspørger klarere rammer og vejledning for opsætning af solcelleanlæg, og behovet for at sikre en energieffektiv og økonomisk rentabel solenergiproduktion i nærhed af steder, hvor efterspørgslen rent faktisk er, og med et skarpt blik for balancering af elnettet.
Der bør endvidere være en ansøgnings- og tilladelsesproces, som er smidig og transparent, og som samtidig sikrer borgerinddragelse og lokaldemokrati.
 Flertallet ønsker også, at egnede tagarealer udnyttes til solceller, og ser gerne, at strukturelle forhindringer for dette fjernes.
 Flertallet skal derfor opfordre klima-, energi- og forsyningsministeren til i samarbejde og koordination med indenrigs- og boligministeren og miljøministeren at invitere partierne til yderligere politiske drøftelser og forhandlinger om solcellestrategi og -planlægning som en del af energiplanlægningen.
Dansk Folkeparti Et mindretal i udvalget (DF) kan tilslutte sig ambitionen om at udbygge VE-produktionen i Danmark, herunder med solceller.
Men da partierne bag beretningen ikke ønsker at understrege hensynet til de omkringboende, der måtte opleve gener som følge af solceller, ser DF sig ikke i stand til at være en del af den samlede tekst.
Det voksende antal solceller på land skaber ofte utilfredshed blandt berørte naboer.
Derfor understreger DF, at solcelleanlæg altid skal placeres og installeres på en så lidt generende måde som muligt og gerne med naturlig afskærmning i form af skov eller krat, ligesom berørte naboer altid bør høres og i videst muligt omfang kompenseres for eventuelle gener.
 P.u.v.
