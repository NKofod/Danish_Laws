Fremsat den 5. april 2000 af  

 Helge Adam Møller (KF), Jens Heimburger (KF),  

 Brian Mikkelsen (KF), Gitte Seeberg (KF),  

 Birthe Rønn Hornbech (V),  

 Inge Dahl-Sørensen (V), Eva Kjer Hansen (V),  

 Karsten Nonbo (V) og Karen Rønde (V) Forslag til folketingsbeslutning om bekæmpelse af biltyverier Folketinget opfordrer regeringen til snarest at tage  

 initiativer til en forstærket indsats over for biltyverier, så  

 tyveri og brugstyveri af biler behandles med langt større alvor end i  

 dag.
Herunder skal straffene skærpes markant, bl.a. således at  

 strafferammen for tyveri af biler giver mulighed for  

 varetægtsfængsling, hvis forholdets omstændigheder i  

 øvrigt gør det relevant.
Bemærkninger til forslaget Beslutningsforslaget er en ajourført  

 udgave af beslutningsforslag nr.
B 59 fra folketingsåret 1994-  

 95 (se Folketingstidende 1994-  

 95, forhandlingerne side 3006, 3596 og 6014, tillæg A side 2126 og  

 tillæg B side 584).
Biltyverier har hvert år store menneskelige  

 omkostninger.
Op mod 20 dødsfald og i nærheden af 200 alvorligt  

 kvæstede er følgevirkningen af biltyverierne hvert år i  

 Danmark, har Forsikringsoplysningen tidligere oplyst.
Forenede Danske  

 Motorejere (FDM) skønnede i 1995, at biltyve årligt var  

 årsag til 15-20 trafikdræbte og ca. 1.600 uheld med i alt 150-180  

 personskader.
De økonomiske omkostninger ved biltyverier og  

 hærværk i forbindelse med tyveriforsøg mod biler er  

 også store.
Hvert år må forsikringsselskaberne udbetale  

 omkring 500 mio. kr. i erstatning til bilejere, som får deres bil  

 stjålet.
Antallet af biltyverier er steget støt gennem de  

 sidste 10 år og udgjorde i 1998 i alt 37.566 tyverier.
Antallet af  

 anmeldte biltyverier var dog mindre i 1998 end i 1997, hvor der blev anmeldt  

   41.227 biltyverier.
Der stjæles således omkring 100 biler hver  

 eneste dag - en hvert kvarter døgnet rundt.
Særligt i de  

 større byer udgør biltyverier et alvorligt problem.
I  

 København og på Frederiksberg oplever næsten 6 % af alle  

 bilejere hvert år, at deres bil bliver stjålet.
Mange af biltyvene er unge eller yngre mænd, som  

 normalt ikke har modtaget køreundervisning eller bestået nogen  

 køreprøve.
Deres eneste viden om bilkørsel og  

 færdsel er, hvad de selv har lært sig, ofte ved tidligere  

 biltyverier.
Færdselslovens § 3, stk. 1, siger blandt andet:  

 »Trafikanter skal optræde hensynsfuldt og udvise agtpågivenhed,  

 så at der ikke opstår fare eller forvoldes skade eller ulempe for  

 andre . . .«.
Denne regel kender biltyve ikke og efterlever den  

 sjældent.
Det er ikke usædvanligt, at tyvene bevidst smadrer  

 bilerne af lutter ødelæggelsestrang, før de smider dem  

 fra sig, og det er lige så almindeligt, at de blot løber fra et  

 trafikuheld uden at bekymre sig om kvæstede eller om at tilkalde  

 hjælp.
En moderne hurtigkørende bil i en ukyndigs hænder  

 er at betragte som et mordvåben, og biltyve er derfor ekstremt farlige  

 i trafikken i forhold til den lovlydige og køreuddannede bilist.
Biltyverier medfører tab af menneskeliv og  

 påfører mange familier store tragedier.
Og desuden  

 påfører biltyvene også samfundet enorme udgifter til  

 behandling og erstatning.
Dette beslutningsforslag vil efter forslagsstillernes  

 opfattelse medføre færre biltyverier, færre ulykker og  

 øget færdselssikkerhed.
Endvidere vil det frigøre  

 ressourcer i hospitalssektoren og medføre, at der skal anvendes  

 færre penge til revalidering og invalidepension samt reducere antallet  

 af menneskelige tragedier.
Tyveri af biler behandles sædvanligvis som  

 brugstyveri, jf. straffelovens § 293, stk. 1, som lyder: »Den, som  

 uberettiget bruger en ting, der tilhører en anden, straffes med  

 bøde, hæfte eller fængsel indtil 1 år.
Under  

 skærpende omstændigheder, navnlig når tingen ikke bringes  

 tilbage efter brug, kan straffen stige til fængsel i 2 år«.
Den i  

 2. pkt. nævnte straf ved »skærpende omstændigheder« er  

 hidtil sjældent anvendt i retspraksis.
 Standardtaksten for brugstyveri af biler er i dag  

 ifølge Rigsadvokatens bødekatalog:
 Under 18 år på gerningstidspunktet:
 1. gangs overtrædelse 1.500 kr.
 2. gangs overtrædelse 2.000 kr.
 Over 18 år på gerningstidspunktet:
 1. gangs overtrædelse 3.000 kr.
2. gangs overtrædelse frihedsstraf (sædvanligvis 10 dages hæfte) Ovenstående takster vil sædvanligvis  

 også gælde, såfremt der er flere forhold til samlet  

 påkendelse.
I Rigsadvokatens redegørelse om en nyordning og  

 forenkling af bødefastsættelsen på  

 færdelslovsområdet af 9. februar 2000 foreslår  

 Rigsadvokaten ikke, at bødestraffen for brugstyveri af biler  

 skærpes.
Ved brugstyveri kan der sædvanligvis ikke  

 varetægtsfængsles, da strafferammen som nævnt kun går  

 til fængsel i 1 år.
Kun hvis forholdet kan henføres under  

 § 293, stk. 1, 2. pkt., hvor strafferammen er fængsel i 2 år, er  

 der mulighed for varetægtsfængsling.
 Denne skærpende bestemmelse ses meget sjældent  

 anvendt og da slet ikke med begrundelsen, at bilen ikke er bragt tilbage  

 efter brugen.
Biler stjæles ofte i forbindelse med  

 indbrudstyverier (det stjålne skal jo føres væk, og den  

 kriminelles radius bliver stor), bankrøverier og anden  

 berigelseskriminalitet.
Stjæles en bil i København om aftenen,  

 kan tyven/tyvene i ro og mag tømme en butik i Kalundborg om natten og  

 være tilbage næste morgen, når tyveriet opdages.  

 Opklaringsrisikoen er beskeden.
Hvis politiet f.eks. standser en stjålet bil i et  

 sommerhusområde om natten, kan man som nævnt, jf. strafferammen i  

 § 293, stk. 1, 1. pkt., på 1 år, ikke  

 varetægtsfængsle alene for brugstyveriet.
Efter afhøring  

 bliver den eller de pågældende biltyve løsladt, også  

 selv om der kan foreligge stærk mistanke om, at den stjålne bil  

 har været anvendt i forbindelse med indbrudskriminalitet.
Først  

 efter biltyvens afhøring og løsladelse modtager politiet ofte  

 en stribe anmeldelser om indbrud i sommerhusene fra husenes ejere, men  

 politiet kan nu vanskeligt komme længere med opklaringen.
Dette  

 bør ændres.
Kørslen i den stjålne bil sker som regel med  

 stor foragt for køretøjet og derfor også ofte med store  

 skader til følge.
Endvidere sker kørslen som regel uden respekt  

 for færdselsloven og er derfor til stor fare for sagesløse  

 personers sikkerhed.
 Brugstyverierne medfører gene og ulempe for ejerne.  

 Økonomisk er det en stor belastning for ejerne, hvis kaskoforsikringen  

 stiger, og hvis selvrisikoen forsvinder hver gang, ligesom  

 forsikringspræmierne generelt bliver højere for alle  

 forsikringstagerne, der samlet skal bære tabet ved de mange  

 biltyverier.
En del mennesker, specielt pensionister, har ikke  

 råd til at holde deres biler kaskoforsikrede.
For en sådan person  

 er det derfor velfærdstruende, at vedkommendes bil misbruges.
Derfor finder forslagsstillerne af hensyn til de  

 sagesløse ofre for biltyve og af hensyn til de store  

 samfundsværdier, der mistes ved biltyverier, at straffen for  

 biltyverier både første gang og i gentagelsestilfælde  

 bør øges markant i forhold til, hvad der i øjeblikket er  

 praksis.
Samtidig vil en strafskærpelse have et  

 kriminalpræventivt sigte, ligesom en strafskærpelse vil forbedre  

 politiets opklaringsmuligheder.
Forslagsstillerne har ikke ønsket at lægge  

 sig fast på, hvorledes denne strafskærpelse rent teknisk skal  

 ske, idet der kan være forskellige løsningsmodeller.
Det kunne  

 være ved at hæve strafferammen for brugstyveri, ved at udforme en  

 særlig paragraf for brugstyveri af biler eller ved, at straffelovens §  

 252, stk. 1, hvorefter en person kan straffes med fængsel indtil 4  

 år for hensynsløst at volde nærliggende fare for nogens  

 liv eller førlighed, bliver anvendt i langt større omfang over  

 for biltyve.
 Disse eller andre muligheder er forslagsstillerne  

 indstillede på at drøfte i forbindelse med udvalgsbehandlingen,  

 hvis forslaget kan samle flertal.
Skriftlig fremsættelse Helge Adam Møller (KF):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om bekæmpelse af  

 biltyverier.
(Beslutningsforslag nr.
B 139).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
