Fremsat den 12. oktober 2011 af erhvervs- og vækstministeren (Ole Sohn) Forslag til Lov om ændring af lov om en garantifond for indskydere og investorer (Tabskaution ved brug af udvidet medgiftsordning) § 1 I lov om en garantifond for indskydere og investorer, jf. lovbekendtgørelse nr. 133 af 22. februar 2011, som ændret ved § 30 i lov nr. 718 af 25. juni 2010 og § 1 i lov nr. 619 af 14. juni 2011, foretages følgende ændringer:
 1. § 2 a, stk. 1, affattes således:
»§ 2 a.
Overtager et datterselskab til Finansiel Stabilitet A/S et pengeinstituts virksomhed eller dele heraf efter kapitel 4 b i lov om finansiel stabilitet eller efter medgiftsordningens model II som beskrevet i akt nr. 181 af 7. september 2011, så skal Fonden via afviklingsafdelingen stille en tabskaution over for Finansiel Stabilitet A/S for Finansiel Stabilitet A/S kapitalisering af datterselskabet, for Finansiel Stabilitet A/S tildeling af likviditetsramme til datterselskabet og for eventuelt underskud i Finansiel Stabilitet A/S datterselskab som følge af afviklingen.« § 2 I lov om påligningen af indkomstskat til staten (ligningsloven), jf. lovbekendtgørelse nr. 1365 af 29. november 2010, som ændret bl.a. ved § 3 i lov nr. 619 af 14. juni 2011 og senest ved § 3 i lov nr. 624 af 14. juni 2011, foretages følgende ændring:
 1. § 7 B, stk. 2, 2. pkt., affattes således:
»Det samme gælder beløb, der udbetales i medfør af § 16 k i lov om finansiel stabilitet eller i medfør af akt nr. 181 af 7. september 2011 om udvidelse af medgiftsordningen model II.« § 3 Stk. 1. Loven træder i kraft den 23. november 2011.
 Stk. 2. Loven har virkning fra den 8. oktober 2011.
§ 4 Loven gælder ikke for Færøerne og Grønland, men kan ved kongelig anordning sættes i kraft for Færøerne og Grønland med de ændringer, som de færøske og grønlandske forhold tilsiger.
Bemærkninger til lovforslaget 1. Indledning Der er de senere år gennemført en række foranstaltninger for at sikre den finansielle stabilitet i Danmark.
Indsatsen har bidraget til at genoprette den finansielle stabilitet i Danmark med færrest mulige negative konsekvenser for realøkonomien.
Den danske finansielle sektor er i dag generelt sund, og det er vigtigt for samfundsøkonomien og den finansielle stabilitet, at der er tiltro til den danske finansielle sektor.
Der er imidlertid fortsat risiko for, at flere små og mellemstore pengeinstitutter vil få solvensproblemer frem mod 2013. Endvidere kan en række små og mellemstore pengeinstitutter få vanskeligt ved at skaffe den likviditet, der vil være nødvendig, når de individuelle statsgarantier udløber i 2012 og 2013, ligesom den fornyede uro på de globale finansielle markeder har skabt yderligere usikkerhed om institutternes adgang til finansiering.
Socialdemokraterne, Radikale Venstre, Socialistisk Folkeparti, Venstre, Dansk Folkeparti, Liberal Alliance og Det Konservative Folkeparti indgik derfor den 25. august 2011 en aftale om en række konsolideringsinitiativer.
Initiativerne giver bl.a. bedre muligheder for håndtering af nødlidende pengeinstitutter samt konsolidering af sektoren.
 En række af konsolideringsinitiativerne i aftalen blev udmøntet ved aktstykke nr. 181 vedtaget af Folketingets Finansudvalg den 7. september 2011.
Et af aktstykkets initiativer vedrører en udvidelse af medgiftsordningen, jf. lov nr. 619 af 14. juni 2011, således at der gives større incitamenter til, at sunde pengeinstitutter vil overtage hele eller dele af nødlidende institutter, før afvikling efter kapitel 4 b i lov om finansiel stabilitet (Bankpakke III) finder anvendelse.
Medgiftsordningen udvides på to måder  model I og model II  der begge indebærer, at staten kan bidrage med en medgift, som svarer til det tab på den til et pengeinstitut stillede individuelle statsgaranti, der måtte forventes, hvis instituttet skulle afvikles efter reglerne i Bankpakke III.
Som det også fremgår af akt nr. 181 af 7. september 2011 forudsætter den ene af de to udvidelser af medgiftsordningen, den udvidelse der er benævnt som model II, at anvendelsesområdet for tabskautionsordningen, som denne er beskrevet i § 2 a i lov om en garantifond for indskydere og investorer, udvides.
Det kræver en lovændring, og indtil da følger det af akt nr. 181 af 7. september 2011, at Finansiel Stabilitet A/S kan indgå aftale med en eller flere andre parter, der påtager sig at stille tabskautionen, f.eks.
Det Private Beredskab for Afvikling af Nødlidende Banker, Sparekasser og Andelskasser (Det Private Beredskab).
 Det har været og er således fortsat et bærende princip, at den finansielle sektor selv skal betale omkostningerne for afvikling af nødlidende pengeinstitutter.
 Med dette lovforslag skabes der i overensstemmelse med den politiske aftale af 25. august 2011 og akt nr. 181 af 7. september 2011 mulighed for, at Fonden  i lighed med hvad der er gældende i forbindelse med afvikling efter reglerne i Bankpakke III  stiller en tabskaution, som dækker Finansiel Stabilitet A/S kapitalisering af det datterselskab, som oprettes til håndtering af dele af det nødlidende pengeinstitut, for Finansiel Stabilitet A/S tildeling af likviditetsramme til datterselskabet og for eventuelt underskud i Finansiel Stabilitet A/S datterselskab som følge af afviklingen.
2. Baggrund Det følger af § 2 a i lov om en garantifond for indskydere og investorer, at Fondens separate afviklingsafdeling skal anvendes til at stille en tabskaution over for Finansiel Stabilitet A/S for et eventuelt tab, som Finansiel Stabilitet A/S måtte lide i forbindelse med kapitaliseringen af og tilførslen af likviditet til et datterselskab, som har overtaget aktiverne fra et nødlidende pengeinstitut, samt eventuelt underskud i datterselskabet som følge af afviklingen efter reglerne i Bankpakke III.
 Tabskautionen stillet af Fondens afviklingsafdeling sikrer, at afviklingen af datterselskabet sker uden tab for Finansiel Stabilitet A/S, og at eventuelle tab som følge af afviklingen bæres af den finansielle sektor gennem afviklingsafdelingen.
3. Lovforslagets indhold 3.1. Tabskaution Lovforslaget har til formål at udvide anvendelsesområdet for tabskautionsordningen, som denne er beskrevet i § 2 a i lov om en garantifond for indskydere og investorer således, at tabskautionsordningen også vil finde anvendelse på håndtering af nødlidende pengeinstitutter efter den udvidede medgiftsordning model II, som beskrevet i akt nr. 181 af 7. september 2011.
Med den udvidede medgiftsordning model II er der etableret en ordning, hvor Finansiel Stabilitet A/S kan afvikle den usunde del (den røde del) af et nødlidende pengeinstitut (eksklusiv aktiekapital og anden ansvarlig kapital) med en medgift fra Fonden og indregning af det forventede statslige tab på de individuelle statsgarantier, der ville være opstået, hvis en afvikling skulle have fundet sted efter kap. 4 b i lov om finansiel stabilitet.
Et sundt pengeinstitut vil samtidig overtage den sunde del (den grønne del) af det nødlidende pengeinstitut.
Indregningen af det forventede statslige tab på den over for det nødlidende pengeinstitut stillede individuelle statsgaranti sker teknisk ved, at Finansiel Stabilitet A/S yder en medgift til datterselskabet svarende til det forventede tab.
Ved anvendelsen af model II vil ingen indskydere og andre ikke-efterstillede kreditorer lide tab.
 Det følger af akt nr. 181 af 7. september 2011, at det er en forudsætning for Finansiel Stabilitet A/S anvendelse af den udvidede medgiftsordning model II, at der foreligger en tabskaution for det datterselskab, der oprettes i forbindelse med overtagelsen af dele af det nødlidende pengeinstitut, som dækker tab, der måtte opstå ved afviklingen.
Med lovforslaget foreslås det, at Fondens afviklingsafdeling skal stille en sådan tabskaution i forbindelse med håndtering af nødlidende pengeinstitutter efter den udvidede medgiftsordning model II.
Fondens afviklingsafdeling stiller også tabskaution for afvikling af nødlidende pengeinstitutter efter den udvidede medgiftsordning model II, hvor overdragelse til Finansiel Stabilitet A/S er gennemført før lovens vedtagelse, og hvor en anden part, f.eks.
Det Private Beredskab, derfor har stillet en tabskaution over for Finansiel Stabilitet A/S kombineret med, at Fondens afviklingsafdeling har stillet en tabskaution over for Finansiel Stabilitet A/S, der er betinget af, at dette lovforslag bliver vedtaget og sat i kraft.
 Herved sikres det, at afviklingen af datterselskabet oprettet af Finansiel Stabilitet A/S til afvikling af de røde dele i det nødlidende pengeinstitut efter medgiftsordningen model II sker uden tab for Finansiel Stabilitet A/S, og at eventuelle tab som følge af afviklingen bæres af den finansielle sektor gennem afviklingsafdelingen.
I forbindelse med håndteringen af Max Bank A/S efter medgiftsordningen model II har Finansiel Stabilitet A/S den 9. oktober 2011 indgået aftale om to tabskautioner for afviklingen af den røde del af Max Bank A/S  en ubetinget tabskaution fra Det Private Beredskab, som er maksimeret til 1,5 mia. kr., og en betinget, ubegrænset tabskaution fra Fondens afviklingsafdeling, som dækker de tab, der måtte opstå ved anvendelse af den udvidede medgiftsordning model II.
Med vedtagelsen af lovforslaget vil den stillede tabskaution fra Fondens afviklingsafdeling blive effektiv fra den 9. oktober 2011 og dermed ubetinget samtidig med, at Det Private Beredskabs tabskaution vil ophøre.
 Det skal i den sammenhæng bemærkes, at den politiske aftale af 25. august 2011 såvel som akt nr. 181 af 7. september 2011 forudsætningsvist bygger på, at der gennemføres en lovændring, hvorved Fondens afviklingsafdeling stiller en tabskaution, der dækker de tab, som der måtte være efter endelig afvikling af et nødlidende pengeinstituts røde del efter medgiftsordningen model II.
3.2. Ligningsloven Ligningslovens § 7 B, stk. 2 og 3, indeholder de skattemæssige konsekvenser af medgiftsordninger, der etableres i medfør af § 16 k i lov om finansiel stabilitet.
Medgift, der udbetales til et sundt pengeinstitut, der viderefører et nødlidende pengeinstitut, skal ikke medregnes ved opgørelsen af pengeinstituttets skattepligtige indkomst.
Den udvidede medgiftsordning model II i akt nr. 181 af 7. september 2011 supplerer de eksisterende afviklingsordninger, således at der kan ske en opdeling af det nødlidende pengeinstitut, hvorefter den usunde del af pengeinstituttet afvikles via et datterselskab af Finansiel Stabilitet A/S med udbetaling af medgift til datterselskabet som beskrevet i aktstykket.
Den sunde del af pengeinstituttet overtages af et andet pengeinstitut.
 Det foreslås på den baggrund, at skattefritagelsen også skal omfatte medgift, der udbetales til datterselskabet af Finansiel Stabilitet A/S i forbindelse med anvendelsen af den udvidede medgiftsordning model II, som beskrevet i akt nr. 181 af 7. september 2011.
4. Økonomiske og administrative konsekvenser for stat, regioner og kommuner Forslaget har ikke økonomiske og administrative konsekvenser for stat, regioner og kommuner.
5. Økonomiske og administrative konsekvenser for erhvervslivet Forslaget kan have økonomiske konsekvenser for pengeinstitutterne i Danmark, da anvendelsesområdet for tabskautionsordningen i regi af Fondens afviklingsafdeling udvides til også at omfatte den udvidede medgiftsordning model II som beskrevet i akt nr. 181 af 7. september 2011. Fondens afviklingsafdeling finansieres i det hele af bidrag fra sektoren.
Forslaget vurderes at have indirekte positive økonomiske konsekvenser for pengeinstitutterne.
Ved medgiftsordningen model II sikres det, at Finansiel Stabilitet A/S får mulighed for at medvirke til afviklingen af et nødlidende institut, uden at kreditorer (bortset fra de efterstillede) lider tab.
Det medvirker til at skabe tillid til den danske finansielle sektor og forbedrer pengeinstitutternes mulighed for at opnå finansiering ved låneoptagelse i udlandet.
Forslaget har været sendt til Erhvervs- og Selskabsstyrelsens Center for Kvalitet i ErhvervsReguleringen (CKR) med henblik på en vurdering af, om forslaget skal forelægges virksomhedspanelet.
CKR vurderer, at forslaget ikke vil medføre administrative byrder.
6. Administrative konsekvenser for borgerne Forslaget har ikke administrative konsekvenser for borgerne.
7. Miljømæssige konsekvenser Forslaget har ikke miljømæssige konsekvenser.
8. Forholdet til EU-retten Idet bidragene til Fonden opkræves ved lov samt anvendelsen af medgiftsordningen model II indebærer statens involvering, skal ordningen anmeldes til EU-Kommissionen i henhold til de EU-retlige statsstøtteregler.
Der skal derfor ske notifikation til EU-Kommissionen af medgiftsordningen, jf.
EUF-Traktatens artikel 108, stk. 3. Akt nr. 181 af 7. september 2011 er allerede anmeldt til EU-Kommissionen, og lovforslaget vil ligeledes blive notificeret til EU-Kommissionen.
 9. Hørte myndigheder, organisationer mv.
 Lovforslaget er sendt i høring parallelt med lovforslagets fremsættelse for Folketinget hos følgende myndigheder og organisationer:
Advokatrådet, Advokatsamfundet, Arbejderbevægelsens Erhvervsråd, Arbejdsmarkedets Tillægspension (ATP), Beskæftigelsesministeriet, Danmarks Nationalbank, Danmarks Rederiforening, Dansk Byggeri, Dansk Erhverv, Dansk Industri, Dansk Landbrug, Dansk Metal, Dansk Pantebrevsforening, Danske Advokater, Danske Andelskasser, Danske Forsikrings- og Pensionsmæglere, Danske Forsikringsfunktionærers Landsforening, Danske Maritime, Danske Regioner, Den Danske Aktuarforening, Den danske Fondsmæglerforening, Det Danske Handelskammer, Finansforbundet, Finansministeriet, Finansrådet, Finanssektorens Arbejdsgiverforening, Forbrugerombudsmanden, Forbrugerrådet, Foreningen af Firmapensionskasser, Foreningen af Forretningsførere for Udenlandske Forsikringsselskaber, Forsikring & Pension, Funktionærernes og Tjenestemændenes Fællesråd (FTF), Færøernes Hjemmestyre via Rigsombudsmanden på Færøerne, Grønlands Hjemmestyre via Rigsombudsmanden i Grønland, Håndværksrådet, Justitsministeriet, Kommunernes Landsforening, Landbrug og Fødevarer, Landsorganisationen i Danmark (LO), Lokale Pengeinstitutter, Lønmodtagernes Dyrtidsfond (LD), Realkreditforeningen, Realkreditrådet, Regionale Bankers Forening, Regnskabsrådet, Rigsrevisionen, Skatteministeriet, Statsadvokaten for Særlig Økonomisk Kriminalitet, Finansiel Stabilitet A/S, Foreningen af Interne Revisorer, Foreningen af J.
A.
K.
Pengeinstitutter, FSR  danske revisorer, FOREX, Forsikringsmæglerforeningen, Garantifonden for indskydere og investorer, InvesteringsForeningsRådet, ISACA Denmark Chapter, Landsforeningen af forsvarsadvokater, NASDAQ OMX Copenhagen A/S, Nets, Sammenslutningen af Danske Andelskasser, VP Securities A/S, Børsmæglerforeningen, Danish Venture Capital and Private Equtiy Association, Dansk Skibskredit A/S, Dansk Aktionærforening, Dansk Arbejdsgiverforening, Dansk Ejendomsmæglerforening, Dansk Investor Relations Forening  DIRF, Danske Advokater, Datatilsynet, Den Danske Finansanalytikerforening, Disciplinærnævnet for Statsautoriserede Revisorer, FDIH  Foreningen, for Distance- og Internethandel, Finansforbundet, Finanshuset i Fredenborg A/S, Finans og Leasing, Økonomi- og Indenrigsministeriet.
Bemærkninger til lovforslagets enkelte bestemmelser Til § 1 Til nr. 1 Det foreslås, at Fonden via afviklingsafdelingen skal stille en tabskaution over for Finansiel Stabilitet A/S når der træffes beslutning om at gøre brug af medgiftsordningen model II, som denne er beskrevet i akt nr. 181 af 7. september 2011.
Fonden stiller derved via afviklingsafdelingen en tabskaution over for Finansiel Stabilitet A/S, som dækker Finansiel Stabilitet A/S kapitalisering af det datterselskab, som oprettes til håndtering af en del af det nødlidende pengeinstitut (den røde del), for Finansiel Stabilitet A/S tildeling af likviditetsramme til datterselskabet og for eventuelt underskud i Finansiel Stabilitet A/S datterselskab som følge af afviklingen.
For så vidt angår kapitalisering og likviditetstilførslen, skal de tilførte midler forrentes.
Den medgift, som Finansiel Stabilitet A/S har tilført datterselskabet i henhold til medgiftsordningens model II (svarende til statens forventede tab på den over for det nødlidende pengeinstitut stillede individuelle statsgaranti), indgår ikke i opgørelsen af Finansiel Stabilitet A/S tab.
 Tabskautionen stillet af Fondens afviklingsafdeling sikrer, at afviklingen af datterselskabet sker uden tab for Finansiel Stabilitet A/S, og at eventuelle tab som følge af afviklingen bæres af den finansielle sektor gennem afviklingsafdelingen.
Fondens afviklingsafdeling stiller også tabskaution for afvikling af nødlidende pengeinstitutter efter den udvidede medgiftsordning model II, hvor overdragelse til Finansiel Stabilitet A/S er gennemført før lovens vedtagelse, og hvor en anden part, f.eks.
Det Private Beredskab, derfor har stillet en tabskaution over for Finansiel Stabilitet A/S kombineret med, at Fondens afviklingsafdeling har stillet en tabskaution over for Finansiel Stabilitet A/S, der er betinget af, at dette lovforslag bliver vedtaget og sat i kraft.
I forbindelse med håndteringen af Max Bank A/S efter medgiftsordningen model II har Finansiel Stabilitet A/S den 9. oktober 2011 indgået aftale om to tabskautioner for afviklingen af den røde del af Max Bank A/S.
Der er med Det Private Beredskab indgået en frivillig aftale om, at Det Private Beredskab ubetinget stiller tabskaution, som er maksimeret til 1,5 mia. kr.
Ligeledes er der med Fondens afviklingsafdeling indgået en frivillig aftale om en ubegrænset tabskaution fra Fondens afviklingsafdeling, som dækker de tab, der måtte opstå ved anvendelse af den udvidede medgiftsordning model II.
Det Private Beredskabs tabskaution gælder indtil lovforslaget er trådt i kraft, dog ikke længere end frem til 31. december 2011. Det Private Beredskab har dog tilkendegivet, at såfremt lovforslaget ikke er vedtaget inden 31. december 2011, er Det Private Beredskab rede til med Finansiel Stabilitet A/S at drøfte mulighederne for en forlængelse.
Fondens afviklingsafdelings tabskaution er betinget af lovforslagets vedtagelse og ikrafttrædelse.
Ved ikrafttrædelsen af forslaget vil den stillede tabskaution blive effektiv fra den 9. oktober 2011 og dermed ubetinget samtidig med, at Det Private Beredskabs tabskaution vil ophøre.
Den af Fondens afviklingsafdeling stillede tabskaution foreslås, i lighed med hvad der er gældende for tabskautionsordningen efter reglerne om afvikling efter kapitel 4 b i lov om finansiel stabilitet (Bankpakke III), at kunne gøres gældende af Finansiel Stabilitet A/S på anfordring, hvis datterselskabet til Finansiel Stabilitet A/S ikke efter afvikling er i stand til at tilbagebetale kapital og likviditet inklusiv forrentning, eller der i øvrigt viser sig at være et underskud som følge af datterselskabets afvikling.
Der skal således ikke være foretaget udtømmende retsforfølgning mod datterselskabet, før end Finansiel Stabilitet A/S kan gøre tabskautionen gældende.
 Reglen i bekendtgørelse nr. 1139 af 28. september 2010 § 12, stk. 3, om Finansiel Stabilitet A/S betaling af rente til Fonden finder tilsvarende anvendelse ved brug af den udvidede medgiftsordning model II.
 Der skal i øvrigt henvises til bemærkningerne til § 2 a i lov 721 af 25. juni 2010, idet der ikke med nærværende lovforslag er tilsigtet nogen ændring i reglerne om tabskaution fra Fondens afviklingsafdeling i forbindelse med afvikling af nødlidende pengeinstitutter efter reglerne om afvikling efter kapitel 4 b i lov om finansiel stabilitet (Bankpakke III).
Til § 2 Til nr. 1 Forslaget skal sikre, at skattefritagelsen for den gældende medgiftsordning også skal omfatte medgift, der udbetales til et datterselskab af Finansiel Stabilitet A/S i forbindelse med afvikling af den usunde del af et nødlidende pengeinstitut som beskrevet i akt nr. 181 af 7. september 2011, udvidede medgiftsordning model II.
Til § 3 Det foreslås i stk. 1, at loven træder i kraft den 23. november 2011. Anvendelse af ordningen er betinget af EU-Kommissionens godkendelse heraf eller at der sker individuel notifikation i de enkelte tilfælde, hvor der måtte blive gjort brug af ordningen.
Med stk. 2 foreslås det, at lovforslaget har virkning fra den 8. oktober 2011. Formålet hermed er hurtigst muligt at sikre, at den i akt nr. 181 af 7. september 2011 indeholdte udvidelse af medgiftsordningen får virkning og dermed kan anvendes til at sikre den finansielle stabilitet i Danmark og den fortsatte tillid til den danske finansielle sektor.
Som anført i bemærkningerne til § 1 er model II allerede anvendt i forbindelse med Finansiel Stabilitet A/S' overtagelse af Max Bank A/S, hvor Det Private Beredskab har stillet en tabskaution, og Fonden har stillet en betinget tabskaution, hvorved det blev sikret, at indskydere og andre ikke-efterstillede kreditorer ikke fik tab.
Til § 4 Det foreslås med bestemmelsen, at ændringen i lov om en garantifond for indskydere og investorer ikke gælder for Færøerne og Grønland.
 Ændringen vil kunne sættes i kraft for Færøerne og Grønland med de ændringer, som de færøske og grønlandske forhold tilsiger.
