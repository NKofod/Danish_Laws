Bekendtgørelse om ekstraordinær økonomisk opfølgning i regionerne I medfør af § 28 a i lov om regioner og om nedlæggelse af amtskommunerne, Hovedstadens Udviklingsråd og Hovedstadens Sygehusfællesskab (regionsloven), jf. lovbekendtgørelse nr. 900 af 30. august 2012, fastsættes:
Kapitel 1 Anvendelsesområde § 1. Bekendtgørelsen finder anvendelse i forbindelse med ekstraordinær økonomisk opfølgning i forhold til en region.
Kapitel 2 Forudsætninger for iværksættelse af ekstraordinær økonomisk opfølgning § 2. Økonomi- og indenrigsministeren kan iværksætte ekstraordinær økonomisk opfølgning for en region, såfremt regionens gennemsnitlige likviditet opgjort efter kassekreditreglen falder til under 1.000 kr. pr. indbygger.
 § 3. Økonomi- og indenrigsministeren kan endvidere undtagelsesvist iværksætte en ekstraordinær økonomisk opfølgning for en region i særlige situationer, hvor det vurderes, at regionens økonomiske styring fungerer meget dårligt, herunder regionens budgetoverholdelse og likviditetsudviklingen taget i betragtning.
Kapitel 3 Indholdet af den ekstraordinære økonomiske opfølgning § 4. Økonomi- og indenrigsministeren kan som led i en ekstraordinær økonomisk opfølgning indkalde supplerende økonomiske oversigter, f.eks. månedlige oversigter over realiseret forbrug og skøn over fremtidigt forbrug.
 Stk. 2. Økonomi- og indenrigsministeren har endvidere mulighed for at indkalde opstilling af detaljerede vejledende periodiserede budgetter for en vis periode.
 Stk. 3. Økonomi- og indenrigsministeren har endvidere mulighed for at indkalde særlige analyser vedrørende specifikke økonomiske problemstillinger.
 § 5. Som led i den ekstraordinære økonomiske opfølgning kan økonomi- og indenrigsministeren efter nærmere vurdering af behovet herfor pålægge regionsrådet at:
 1) Fastsætte bindende måltal for regionens økonomiske udvikling for en nærmere fastlagt periode.
 2) Fastsætte krav om deponering af regionens likvide midler, herunder til måden, hvorpå deponering skal ske.
Kapitel 4 Ikrafttræden § 6. Bekendtgørelsen træder i kraft den 1.juli 2013.
