Fremsat den 15. januar 2014 af ministeren for forskning, innovation og videregående uddannelser (Morten Østergaard) Forslag til Lov om ændring af lov om forskningsrådgivning m.v. og forskellige andre love og om ophævelse af lov om Højteknologifonden (Ændringer som følge af lov om Danmarks Innovationsfond) Ministeriet for Forskning, Innovation og Videregående Uddannelser § 1 I lov om forskningsrådgivning m.v., jf. lovbekendtgørelse nr. 1064 af 6. september 2010, som ændret ved § 4 i lov nr. 623 af 12. juni 2013, foretages følgende ændringer:
 1. Overalt i loven ændres »Danmarks Forskningspolitiske Råd« til: »Danmarks Forsknings- og Innovationspolitiske Råd«, og »Danmarks Forskningspolitiske Råds« ændres til: »Danmarks Forsknings- og Innovationspolitiske Råds«.
 2. I § 1, stk. 1, ændres », Det Frie Forskningsråd og Det Strategiske Forskningsråd« til: »og Det Frie Forskningsråd«.
 3. § 1, stk. 3, 1. pkt., affattes således:
»Danmarks Forsknings- og Innovationspolitiske Råd har til hovedformål at fremme udviklingen af dansk forskning, teknologiudvikling og innovation til gavn for samfundet ved at give ministeren for forskning, innovation og videregående uddannelser, Folketinget og øvrige ministre en uafhængig og sagkyndig rådgivning inden for forskning, teknologiudvikling og innovation på overordnet niveau.« 4. § 1, stk. 5, ophæves.
 Stk. 6 bliver herefter stk. 5.
 5. I § 1, stk. 6, der bliver stk. 5, ændres »Rådene og udvalget i stk. 4 og 5 skal tilsammen sikre« til: »Det Frie Forskningsråd skal sikre«.
 6. I § 3, stk. 1, 1. pkt., indsættes efter »forskning«: », teknologiudvikling og innovation«.
 7. I § 3, stk. 1, 2. pkt., ændres »på overordnet niveau, herunder om kommende forskningsbehov,« til: », teknologiudvikling og innovation på overordnet niveau, herunder om kommende behov,«.
 8. I § 3, stk. 3, 1. pkt., ændres »og forskningsrelevante analyser« til: », undersøgelser, analyser og evalueringer inden for forskning, teknologiudvikling og innovation«.
 9. I § 3, stk. 3, 2. pkt., udgår »og det Strategiske Forskningsråd«, og »deres områder« ændres til: »sit område«.
 10. I § 3, stk. 4, ændres »Rådet for Teknologi og Innovation og relevante« til: »Relevante«.
 11. I § 3, stk. 5, ændres »forskningspolitik« til: »politik inden for forskning, teknologiudvikling og innovation«.
 12. § 3, stk. 6, 1. pkt., affattes således:
»Rådet fremlægger en årlig rapport, der indeholder rådets vurdering af og anbefalinger til den generelle udvikling i dansk forskning, teknologiudvikling og innovation, herunder kvalitet i international sammenhæng og samfundsmæssig relevans.« 13. § 4, stk. 2, affattes således:
»Stk. 2. Et flertal af rådets medlemmer, herunder formanden, skal være anerkendte forskere eller forskningskyndige.« 14. I § 4 indsættes efter stk. 2 som nyt stykke:
»Stk. 3. Rådet skal sammensættes sådan, at det samlet repræsenterer erfaring med 1) forskning, teknologiudvikling og innovation i både offentligt og privat regi, herunder offentlig-privat forsknings- og innovationssamarbejde, 2) anvendelse og kommercialisering af forskningsresultater, 3) teknologiudvikling og innovation i det private erhvervsliv, herunder i små og mellemstore virksomheder, og 4) forskning, teknologiudvikling og innovation i internationalt regi.« Stk. 3 og 4 bliver herefter stk. 4 og 5.
 15. § 9 a, stk. 2, 2. pkt., ophæves.
 16. I § 9 a, stk. 3, ændres »Det Strategiske Forskningsråd, Danmarks Grundforskningsfond, Højteknologifonden, Rådet for Teknologi og Innovation« til: »Danmarks Innovationsfond, Danmarks Grundforskningsfond«.
 17. Kapitel 5 ophæves.
 18. I § 30 a, stk. 1, udgår »og Det Strategiske Forskningsråd«, »hvert råds« ændres til: »rådets«, og »bestyrelserne« ændres til: »bestyrelsen«.
 19. I § 30 a, stk. 2, 1. pkt., ændres »Bestyrelserne« til: »Bestyrelsen«.
 20. § 30 a, stk. 2, 2. pkt., affattes således:
»Det Frie Forskningsråd kan deltage i internationale forskningssamarbejder, der er snævrere afgrænset end efter § 7, stk. 1.« 21. I § 30 a, stk. 3, ændres »Bestyrelserne« til: »Bestyrelsen«, »bestyrelserne« ændres til: »bestyrelsen«, og »stk. 6« ændres til: »stk. 5«.
 22. § 30 a, stk. 5, affattes således:
»Stk. 5. Bestyrelsen skal sikre en løbende koordination af arbejdet i de internationale fora med Danmarks Innovationsfond.« 23. I § 35, stk. 1, 1. pkt., udgår », Det Strategiske Forskningsråd«.
 24. I § 35, stk. 2, udgår »og Det Strategiske Forskningsråds«.
 25. I § 36, stk. 1, ændres »Danmarks Grundforskningsfonds bestyrelse« til: »bestyrelserne for Danmarks Innovationsfond og Danmarks Grundforskningsfond«.
 26. § 36, stk. 2, affattes således:
»Stk. 2. Bestemmelsen i stk. 1 er dog ikke til hinder for, at et medlem af et fagligt forskningsråd under Det Frie Forskningsråd kan være medlem af et tværfagligt forskningsråd under Det Frie Forskningsråd og medlem eller suppleant af Udvalgene vedrørende Videnskabelig Uredelighed, jf. § 32, stk. 3.« 27. I § 37, 1. pkt., udgår »og Det Strategiske Forskningsråd«.
 28. I § 38 ændres »Tilskudsgiver efter denne lov« til: »Det Frie Forskningsråd«.
 29. I § 39 udgår »og Det Strategiske Forskningsråd«, og »deres« ændres til: »sin«.
 30. Efter § 39 indsættes:
»§ 40. Ministeren for forskning, innovation og videregående uddannelser kan undtagelsesvist forlænge udpegningsperioden for formænd, medlemmer og suppleanter af de af loven omfattede organer, for en begrænset periode ud over de perioder, som er anført i § 4, stk. 4, § 10, stk. 3, og § 32, stk. 4.« 31. § 41, stk. 2-8, ophæves.
§ 2 I lov om Danmarks Grundforskningsfond, jf. lovbekendtgørelse nr. 833 af 13. august 2008, som ændret ved § 2 i lov nr. 729 af 25. juni 2010, foretages følgende ændringer:
 1. I § 2, stk. 1, nr. 2, ændres »2« til: »3«.
 2. § 2, stk. 1, nr. 3, ophæves.
 Nr. 4-8 bliver herefter nr. 3-7.
 3. I § 5, 1. pkt., udgår »samt Det Strategiske Forskningsråd«, og »rådene« ændres til: »rådet«.
§ 3 I lov nr. 326 af 5. maj 2004 om sektorforskningsinstitutioner foretages følgende ændring:
 1. I § 1, stk. 3, § 3, stk. 2, og § 4, stk. 7, 2. pkt., ændres »Det Strategiske Forskningsråd« til: »Det Frie Forskningsråd«.
Klima-, Energi- og Bygningsministeriet § 4 I lov nr. 536 af 6. juni 2007 om De Nationale Geologiske Undersøgelser for Danmark og Grønland foretages følgende ændring:
 1. I § 10, stk. 2, 2. pkt., ændres »Det Strategiske Forskningsråd« til: »Det Frie Forskningsråd«.
§ 5 I lov nr. 555 af 6. juni 2007 om et Energiteknologisk Udviklings- og Demonstrationsprogram, som ændret ved § 1 i lov nr. 1606 af 22. december 2010, foretages følgende ændring:
1. I § 11, stk. 2, ændres »Det Strategiske Forskningsråd efter lov om forskningsrådgivning m.v.« til: »Danmarks Innovationsfond efter lov om Danmarks Innovationsfond.« Ministeriet for Sundhed og Forebyggelse § 6 I lov nr. 593 af 14. juni 2011 om videnskabsetisk behandling af sundhedsvidenskabelige forskningsprojekter, som ændret ved lov nr. 604 af 18. juni 2012, foretages følgende ændring:
 1. I § 38, stk. 1, nr. 2, ændres »samlet indstilling fra bestyrelserne for Det Strategiske Forskningsråd og Det Frie Forskningsråd« til: »indstilling fra bestyrelsen for Det Frie Forskningsråd«.
Kulturministeriet § 7 I lov nr. 224 af 27. marts 1996 om forskning ved arkiver, biblioteker, museer m.v., som ændret ved § 14 i lov nr. 1373 af 28. december 2011, foretages følgende ændring:
 1. I § 4, stk. 2, 1. pkt., ændres »de relevante statslige forskningsråd« til: »Det Frie Forskningsråd«.
§ 8 I folkeoplysningsloven, jf. lovbekendtgørelse nr. 854 af 11. juli 2011, som ændret ved § 2 i lov nr. 444 af 23. maj 2012, foretages følgende ændring:
 1. I § 47, stk. 2, nr. 1, ændres »de statslige forskningsråd« til: »Det Frie Forskningsråd«.
Ministeriet for Fødevarer, Landbrug og Fiskeri § 9 I fiskeriloven, jf. lovbekendtgørelse nr. 978 af 26. september 2008, som ændret senest ved lov nr. 1148 af 11. december 2012, foretages følgende ændring:
 1. I § 104, stk. 1, 5. pkt., ændres », Det Frie Forskningsråd og Det Strategiske Forskningsråd« til: »og Det Frie Forskningsråd«.
§ 10 I landbrugsstøtteloven, jf. lovbekendtgørelse nr. 244 af 28. februar 2013, foretages følgende ændring:
 1. I § 8, stk. 2, 2. pkt., § 8, stk. 3, 3. pkt., og § 8, stk. 4, 2. pkt., ændres », Det Frie Forskningsråd og Det Strategiske Forskningsråd« til: »og Det Frie Forskningsråd«.
§ 11 I lov nr. 1502 af 27. december 2009 om Grønt Udviklings- og Demonstrationsprogram foretages følgende ændringer:
1. I § 5, stk. 1, 1. pkt., ændres »Det Strategiske Forskningsråd i henhold til lov om forskningsrådgivning m.v.« til: »Danmarks Innovationsfond i henhold til lov om Danmarks Innovationsfond.« 2. I § 5, stk. 1, 2. pkt., ændres »Det Strategiske Forskningsråd vedrørende andre projektansøgninger i henhold til lov om forskningsrådgivning m.v.« til: »Danmarks Innovationsfond vedrørende andre projektansøgninger i henhold til lov om Danmarks Innovationsfond.« § 12 Stk. 1. Loven træder i kraft den 1. april 2014.
 Stk. 2. Lov om Højteknologifonden, jf. lovbekendtgørelse nr. 834 af 13. august 2008, ophæves.
 Stk. 3. Danmarks Innovationsfond indtræder ved lovens ikrafttræden i de rettigheder og forpligtelser, som hidtil har tilkommet Det Strategiske Forskningsråd og Højteknologifonden.
 Stk. 4. Følgende bekendtgørelser forbliver i kraft, indtil de ændres eller ophæves:
 1) Bekendtgørelse nr. 1170 af 8. oktober 2007 om generelle tilskudsforudsætninger og vilkår for at opnå støtte fra Højteknologifonden samt om afgrænsning af små og mellemstore virksomheder.
 2) Bekendtgørelse nr. 1065 af 31. august 2007 om klageadgang over Højteknologifondens afgørelser.
 Stk. 5. Bemyndigelser udstedt til Det Strategiske Forskningsråds programkomitéer eller til sekretariatet for Det Strategiske Forskningsråd i medfør af lov om forskningsrådgivning m.v. samt bemyndigelser udstedt til Højteknologifondens sekretariat i medfør af lov om Højteknologifonden forbliver i kraft, indtil de ændres i medfør af lov om Danmarks Innovationsfond.
Stk. 6. Medlemmer af Danmarks Forskningspolitiske Råd fortsætter som medlemmer af Danmarks Forsknings- og Innovationspolitiske Råd indtil udløbet af deres nuværende periode med mulighed for genudpegning, hvis genudpegning kunne ske efter de hidtidige regler.
Medlemmer af Danmarks Forskningspolitiske Råd, hvis første periode er udløbet ved lovens ikrafttrædelse, kan udpeges som medlemmer af Danmarks Forsknings- og Innovationspolitiske Råd for en periode på 3 år uden mulighed for genudpegning.
Medlemmer af Danmarks Forskningspolitiske Råd, herunder formanden, hvis anden periode er udløbet ved lovens ikrafttrædelse, kan ikke udpeges som medlemmer af Danmarks Forsknings- og Innovationspolitiske Råd.
§ 13 Stk. 1. Loven gælder ikke for Færøerne og Grønland, jf. dog stk. 2.
 Stk. 2. § 6 kan ved kongelig anordning sættes helt eller delvist i kraft for Færøerne med de ændringer, som de færøske forhold tilsiger.
Bemærkninger til lovforslaget 1. Indledning Dette lovforslag indeholder en række ændringer som følge af oprettelsen af Danmarks Innovationsfond - fonden for strategisk forskning, højteknologi og innovation.
Samtidig med dette lovforslag fremsætter ministeren for forskning, innovation og videregående uddannelser lovforslag nr.
L 107 om Danmarks Innovationsfond, hvorved Danmarks Innovationsfond foreslås oprettet.
Herved samles de konkurrenceudsatte midler til strategisk og udfordringsdrevet forskning, teknologiudvikling og innovation på Ministeriet for Forskning, Innovation og Videregående Uddannelsers område i ét organ, hvis hovedformål er at udmønte tilskud til de nævnte aktiviteter.
Med nærværende lovforslag foreslås en række ændringer.
For det første foreslås at udvide mandatet for Danmarks Forskningspolitiske Råd til ud over forskning at omfatte rådgivning vedrørende teknologiudvikling og innovation og at gennemføre overordnede evalueringer af forsknings- og innovationssystemet.
Som led heri foreslås, at kravene til kompetencer hos medlemmerne af rådet også skal afspejle det nye udvidede mandat.
For det andet foreslås at nedlægge Det Strategiske Forskningsråd og Højteknologifonden.
Endelig foreslås at ændre en række bestemmelser i anden lovgivning, særligt som følge af henvisninger til Det Strategiske Forskningsråd.
Ministeren for forskning, innovation og videregående uddannelser fremsætter samtidig med nærværende lovforslag og lovforslag nr.
L 107 om Danmarks Innovationsfond, lovforslag nr.
L 108 om ændring af lov om teknologi og innovation og lov om offentlige forskningsinstitutioners kommercielle aktiviteter og samarbejde med fonde. (Ændringer som følge af lov om Danmarks Innovationsfond m.v.), hvori det bl.a. foreslås, at Rådet for Teknologi og Innovation nedlægges, og at administrationen af de institutionslignende bevillinger til godkendte teknologiske serviceinstitutter, innovationsmiljøer og innovationsnetværk indtil videre forankres i Ministeriet for Forskning, Innovation og Videregående Uddannelser.
2. Baggrund Med regeringens innovationsstrategi fra 19. december 2012, Danmark - Løsningernes land.
Styrket samarbejde og bedre rammer for innovation i virksomheder, blev der lagt op til en reform af forsknings- og innovationssystemet under Ministeriet for Forskning, Innovation og Videregående Uddannelser.
Regeringen (Socialdemokraterne, Det Radikale Venstre og Socialistisk Folkeparti) samt Venstre, Dansk Folkeparti, Enhedslisten, Liberal Alliance og Det Konservative Folkeparti har den 3. oktober 2013 indgået Aftale om Danmarks Innovationsfond - fonden for strategisk forskning, højteknologi og innovation.
Ved aftalen er partierne enige om at gennemføre en revision af forsknings- og innovationssystemet under Ministeriet for Forskning, Innovation og Videregående Uddannelser, herunder etablere Danmarks Innovationsfond.
Baggrunden er, at de store offentlige investeringer i forskning og innovation i øget omfang skal bidrage til løsninger på samfundsudfordringer og skabe vækst og beskæftigelse.
Revisionen af forsknings- og innovationssystemet under Ministeriet for Forskning, Innovation og Videregående Uddannelse skal understøtte, at systemet bliver mere enkelt og slagkraftigt, og styrke koblingen mellem forskning og teknologi- og innovationsindsatsen i virksomheder.
 Sammen med de to øvrige lovforslag, som er nævnt under pkt. 1, følger dette lovforslag op på denne aftale.
3. Lovforslagets hovedelementer 3.1. Ændret mandat, sammensætning og navn for Danmarks Forskningspolitiske Råd Danmarks Forskningspolitiske Råd er reguleret ved lov om forskningsrådgivning m.v.
Rådet har eksisteret i sin nuværende form siden den 1. januar 2004. Før det har Danmarks Forskningsråd (1996-2003) og tidligere endnu Forskningspolitisk Råd (1989-1996) været politisk rådgivningsorgan på forskningsområdet.
Danmarks Forskningspolitiske Råd har til hovedformål at fremme udviklingen af dansk forskning til gavn for samfundet.
Rådet har ansvar for at give ministeren for forskning, innovation og videregående uddannelser uafhængig og sagkyndig rådgivning om forskning på overordnet niveau, herunder om kommende forskningsbehov, og skal sikre, at rådgivningen inddrager relevante nationale og internationale erfaringer og tendenser.
Folketinget og enhver minister kan ligeledes indhente rådgivning fra rådet.
Rådets rådgivning sker efter anmodning eller på rådets eget initiativ.
Rådet består af en formand og otte medlemmer.
Rådets formand og øvrige medlemmer skal være anerkendte forskere eller forskningskyndige, der tilsammen repræsenterer bred indsigt i forskning i både offentligt og privat regi og bred indsigt i national og international forskning.
Mindst halvdelen skal være anerkendte forskere.
Rådet sekretariatsbetjenes af en særlig enhed i Styrelsen for Forskning og Innovation under Ministeriet for Forskning, Innovation og Videregående Uddannelser.
 Med forslaget om oprettelse af Danmarks Innovationsfond foreslås de rådgivningsopgaver, som Det Strategiske Forskningsråd og Rådet for Teknologi og Innovation i dag varetager for ministeren for forskning, innovation og videregående uddannelser m.fl., ikke videreført i fonden, hvis hovedopgave bliver en bevillingsfunktion.
Som konsekvens heraf foreslås det, at Danmarks Forskningspolitiske Råd ud over forskning også skal rådgive om teknologiudvikling og innovation, ligesom det foreslås, at udvidelsen af rådets hovedformål afspejles i kravene til rådets sammensætning og kompetencer.
Rådet skal som hidtil, men inden for sit nye udvidede mandat, give uafhængig og sagkyndig rådgivning til ministeren for forskning, innovation og videregående uddannelser, Folketinget og øvrige ministre.
Som hidtil sker rådets rådgivning efter anmodning eller på rådets eget initiativ.
For at afspejle det udvidede mandat foreslås det samtidig, at rådet skifter navn til Danmarks Forsknings- og Innovationspolitiske Råd.
 Som led i det udvidede mandat foreslås det præciseret, at rådets årlige rapport fremover skal indeholde rådets vurdering af og anbefalinger til den generelle udvikling i dansk forskning, teknologiudvikling og innovation, herunder kvalitet i international sammenhæng og samfundsmæssig relevans.
Med forslaget er det hensigten, at rådet skal udarbejde fremadrettede anbefalinger og analyser, der dokumenterer og evaluerer overordnede effekter af de samlede investeringer i forskning, teknologiudvikling og innovation på et tværgående niveau.
Dette kan eksempelvis omfatte uafhængige brugerundersøgelser.
Derimod er det ikke hensigten, at rådet skal foretage analyser og evalueringer på projektniveau.
3.2. Nedlæggelse af det Strategiske Forskningsråd Det Strategiske Forskningsråd blev oprettet den 1. januar 2004 ved lov om forskningsrådgivning m.v. som led i en ændring af den organisatoriske indretning af det daværende forskningsrådssystem.
 Hovedformålet med Det Strategiske Forskningsråd er at støtte dansk forskning inden for politisk prioriterede og tematisk afgrænsede forskningsområder, herunder initiativer, der er afgrænset efter deres indhold.
Rådet består af en bestyrelse, der består af en formand og otte medlemmer, og et varierende antal programkomitéer, p.t. seks komitéer.
Sekretariatsbetjeningen af rådet varetages af Styrelsen for Forskning og Innovation under Ministeriet for Forskning, Innovation og Videregående Uddannelser.
Som en konsekvens af oprettelsen af Danmarks Innovationsfond foreslås det at nedlægge Det Strategiske Forskningsråd ved at ophæve og ændre en række bestemmelser i lov om forskningsrådgivning m.v. vedrørende dette råd.
Fonden vil ved nedlæggelsen indtræde i Det Strategiske Forskningsråds rettigheder og forpligtelser, bortset fra visse indstillings- og høringsopgaver, der overgår til Det Frie Forskningsråd, jf. pkt. 3.4.
3.3. Nedlæggelse af Højteknologifonden Højteknologifonden blev oprettet ved lov om Højteknologifonden fra 2004.
Fonden har til formål at styrke vækst og beskæftigelse ved at understøtte Danmarks videre udvikling som højteknologisk samfund.
Fonden skal støtte strategiske satsninger inden for forskning og innovation.
Fonden skal gøre en særlig indsats for at fremme forsknings- og innovationsindsatsen i små og mellemstore virksomheder.
Højteknologifonden er et uafhængigt organ inden for den statslige forvaltning.
Fonden ledes af en bestyrelse, der består af en formand og otte medlemmer.
Sekretariatsbetjeningen af fonden varetages af et selvstændigt sekretariat under fonden.
Som en konsekvens af oprettelsen af Danmarks Innovationsfond foreslås det at nedlægge Højteknologifonden ved at ophæve lov om Højteknologifonden.
Danmarks Innovationsfond vil ved nedlæggelsen indtræde i Højteknologifondens rettigheder og forpligtelser.
3.4. Ændringer i anden lovgivning I anden lovgivning på en række ministeriers områder findes der henvisninger til de organer, der foreslås nedlagt i forbindelse med oprettelsen af Danmarks Innovationsfond.
Det drejer sig primært om henvisninger til Det Strategiske Forskningsråd.
I en række love på andre ministeriers område, eksempelvis lovene vedrørende de såkaldte udviklings- og demonstrationsprogrammer (UDP'er), er det fastsat, at Det Strategiske Forskningsråd skal foretage den forskningsfaglige vurdering af kvaliteten i ansøgninger.
Denne forpligtelse fremgår også af den nuværende § 18, stk. 2, i lov om forskningsrådgivning m.v.
Med nedlæggelse af Det Strategiske Forskningsråd foreslås denne forpligtelse til at foretage forskningsfaglige vurderinger videreført i regi af Danmarks Innovationsfond, jf. herved § 5 i lovforslag nr.
L 107 om Danmarks Innovationsfond, som er fremsat samtidig med dette lovforslag.
Som følge heraf foreslås det, at der i de relevante love i stedet for Det Strategiske Forskningsråd henvises til Danmarks Innovationsfond.
Det er ligeledes i en række love fastsat, at Det Strategiske Forskningsråd indstiller bestyrelsesmedlemmer til en række organer, herunder Danmarks Grundforskningsfond, sektorforskningsinstitutioner og forskningsinstitutionen De Nationale Geologiske Undersøgelser for Danmark og Grønland (GEUS). Det Strategiske Forskningsråd skal endvidere høres inden oprettelse eller nedlæggelse af sektorforskningsinstitutioner og høres ved udarbejdelse og ændring af vedtægterne for sektorforskningsinstitutioner og for GEUS.
Som følge af forslaget om, at hovedopgaven for Danmarks Innovationsfond bliver en bevillingsfunktion, foreslås det, at ovenstående opgaver videreføres i Det Frie Forskningsråd, som allerede i dag indstiller medlemmer til en række organer.
I enkelte love vedrørende en række fonde er det i dag fastsat, at Det Strategiske Forskningsråd i fællesskab med en række andre organer, herunder Forbrugerrådet, Arbejderbevægelsens Erhvervsråd og Det Frie Forskningsråd, udtaler sig om en del af bestyrelsesmedlemmerne af de pågældende fonde.
Det er endvidere lovfastsat, at to medlemmer af Den Nationale Videnskabsetiske Komité udpeges af ministeren for sundhed og forebyggelse efter samlet indstilling fra bestyrelserne for Det Strategiske Forskningsråd og Det Frie Forskningsråd.
Det er hensigten, at hovedopgaven for Danmarks Innovationsfond, der overtager Det Strategiske Forskningsråds opgaver, bliver en bevillingsfunktion.
Det foreslås derfor, at opgaven med at udtale sig om bestyrelsesmedlemmer i fællesskab med andre organer, henholdsvis indstille videnskabsetiske komitémedlemmer fremadrettet alene varetages af Det Frie Forskningsråd.
Endelig foreslås der en række ændringer enkelte steder i anden lovgivning, som ikke har været foretaget ved tidligere lovrevisioner.
Således henvises der fortsat enkelte steder i gældende love til statslige forskningsråd eller blot forskningsråd, hvilket foreslås ændret til Det Frie Forskningsråd.
 Der henvises i øvrigt til bemærkningerne til de enkelte bestemmelser nedenfor.
4. Økonomiske og administrative konsekvenser for det offentlige Lovforslaget indebærer ikke merudgifter for det offentlige.
4.1. Specifikke bemærkninger om bevillingsmæssige forhold Som følge af, at mandatet for Danmarks Forskningspolitiske Råd udvides, så rådets rådgivning fremover foruden forskning også omfatter teknologiudvikling og innovation, og rådet skal gennemføre overordnede evalueringer af forsknings- og innovationssystemet, overføres årligt 0,5 mio. kr. fra § 19.41.11. Det Strategiske Forskningsråd, 0,5 mio. kr. fra § 19.41.12. Det Frie Forskningsråd og 0,5 mio. kr. fra § 19.74.01.15. Godkendte Teknologiske Serviceinstitutter til § 19.17.04.82. Analyser og vederlag til råd og udvalg m.v. (ny konto) til dækning af analyser, vederlag, rejser m.v. for medlemmerne af Danmarks Forsknings- og Innovationspolitiske Råd.
Bevillingen overføres på henholdsvis forslag til lov om tillægsbevilling for 2014 og finanslovsforslaget for 2015. Udgifter til sekretariatet for rådet afholdes som hidtil af Styrelsen for Forskning og Innovation.
Endvidere følger det af lovforslag nr.
L 107 om Danmarks Innovationsfond, at bevillingerne til Det Strategiske Forskningsråd overføres til Danmarks Innovationsfond.
Det Strategiske Forskningsråd har tidligere finansieret vederlagene til medlemmer og suppleanter af Udvalgene vedrørende Videnskabelig Uredelighed og udgifterne til deres tjenesterejser.
På den baggrund overføres 0,5 mio. kr. fra § 19.41.11. Det Strategiske Forskningsråd til § 19.17.04.82. Analyser og vederlag til råd og udvalg m.v. (ny konto) Bevillingen overføres på henholdsvis forslag til lov om tillægsbevilling for 2014 og finanslovsforslaget for 2015. Udgifter til sekretariatet for udvalgene afholdes som hidtil af Styrelsen for Forskning og Innovation.
Som konsekvens af forslaget om at nedlægge Højteknologifonden videreføres Højteknologifondens kapital i Danmarks Innovationsfond, og der oprettes et nyt aktivitetsområde § 37.53. Danmarks Innovationsfond (ny konto) og finanslovskonto § 37.53.01. Driftsbudget (ny konto) Aktivitetsområdet § 37.53. Danmarks Innovationsfond (ny konto) foreslås oprettet i forbindelse med forslag om nedlæggelse af Højteknologifonden og forslag om oprettelse af Danmarks Innovationsfond, jf. § 19.71.01. Danmarks Innovationsfonds uddelinger (ny konto) og § 19.71.02. Danmarks Innovationsfonds sekretariat (ny konto). Fondens formål er at give tilskud til udvikling af viden og teknologi, herunder højteknologi, der fører til styrkelse af forskning og innovative løsninger til gavn for vækst og beskæftigelse i Danmark, jf. lovforslag nr.
L 107 om Danmarks Innovationsfond.
Danmarks Innovationsfond kan til realisering af sit formål anvende den del af afkastet af kapitalen, der optages på de årlige finanslove.
Fondens kapital forvaltes af Danmarks Nationalbank efter aftale med finansministeren.
Fondens kapital anbringes i danske statsobligationer.
På konto § 37.53.01. Driftsbudget (ny konto) opføres de midler og underkonti, der på finansloven for 2014 er opført på § 37.52.01. Driftsbudget.
Bevillingen overføres på henholdsvis forslag til lov om tillægsbevilling for finansåret 2014, samt finanslovsforslaget for finansåret 2015.
4.2. Nedlæggelse af finanslovskonti Som følge af forslaget om at nedlægge Det Strategiske Forskningsråd og Højteknologifonden indebærer lovforslaget, at finanslovskontiene § 19.41.11. Det Strategiske Forskningsråd og § 19.55.07. Højteknologifonden og § 19.55.08. Højteknologifondens Sekretariat nedlægges.
 Lovforslaget indebærer, at aktivitetsområde § 37.52. Højteknologifonden, og finanslovskonto § 37.52.01. Driftsbudget, nedlægges.
 5. Økonomiske og administrative konsekvenser for erhvervslivet m.v.
 Lovforslaget indeholder ikke økonomiske eller administrative konsekvenser for erhvervslivet m.v.
6. Administrative konsekvenser for borgerne Lovforslaget indeholder ikke administrative konsekvenser for borgerne.
7. Miljømæssige konsekvenser Lovforslaget har ingen miljømæssige konsekvenser.
8. Forholdet til EU-retten Lovforslaget indeholder ikke EU-retlige aspekter.
9. Høring Et udkast til lovforslag har i perioden fra den 22. oktober 2013 til den 20. november 2013 været sendt i høring hos følgende myndigheder og organisationer m.v.: Region Hovedstaden, Region Midtjylland, Region Nordjylland, Region Sjælland, Region Syddanmark, Datatilsynet, Domstolsstyrelsen, Færøernes Landsstyre, Grønlands Selvstyre, Moderniseringsstyrelsen, Nationalbanken, Rigsrevisionen, Copenhagen Business School - Handelshøjskolen, Danmarks Tekniske Universitet, IT-Universitetet i København, Københavns Universitet, Roskilde Universitet, Syddansk Universitet, Aalborg Universitet, Aarhus Universitet, Arkitektskolen Aarhus, Center for Regional- og Turismeforskning, Danmarks Designskole, Danmarks Meteorologiske Institut, Dansk Arkitektur Center, Dansk Center for Forskningsanalyse, Dansk Institut for Internationale Studier, Det Kongelige Bibliotek, Det Kongelige Danske Kunstakademi, Det Kongelige Danske Kunstakademis Skoler for Arkitektur, Design og Konservering, De Nationale Geologiske Undersøgelser for Danmark og Grønland, Det Nationale Forskningscenter for Arbejdsmiljø, Det Nationale Institut for Kommuners og Regioners Analyse og Forskning, Designskolen Kolding, Forsvarsakademiet, Institut for Menneskerettigheder, IT-Vest, Kennedy Centret - Nationalt forsknings- og rådgivningscenter for genetik, synshandicap og mental retardering, Nationalmuseet, Naturhistorisk Museum, Rigsarkivet, SFI - Det Nationale Forskningscenter for Velfærd, Statens Museum for Kunst, Statens Serum Institut, Statsbiblioteket, Akademiet for de Tekniske Videnskaber, A.
P.
Møller og Hustru Chastine Mc-Kinney Møllers fond til almene formaal, Bitten og Mads Clausens Fond, Carlsbergfondet, Danmarks Apotekerforening, Danmarks Vækstråd (erstatter Danmarks Erhvervsråd), Danmarks Forskningspolitiske Råd, Danmarks Grundforskningsfond, Det Frie Forskningsråd, Det Kongelige Danske Videnskabernes Selskab, Det Strategiske Forskningsråd, Det Økologiske Råd, Det Økonomiske Råd, Fabrikant Mads Clausens Fond, Fonden Teknologirådet, Friluftsrådet, Højteknologifonden, Kræftens Bekæmpelse, Lundbeckfonden, Nordea-fonden, Novo Nordisk Fonden, Oticonfonden, Rockwool Fonden, Rådet for Teknologi og Innovation, Trygfonden, Udvalgene vedrørende Videnskabelig Uredelighed, Veluxfonden, Vækstfonden, Danmarks Akkrediteringsinstitution, Advokatsamfundet, Akademikerne, Arbejderbevægelsens Erhvervsråd, CO-industri, Danish institute for study abroad, Danmarks Erhvervsforskningsakademi, Danmarks Naturfredningsforening, Dansk Arbejdsgiverforening, Dansk Byggeri, Dansk Erhverv, Dansk Folkeoplysnings Samråd, Danske Handicaporganisationer, DI, Danmarks Jurist- og Økonomforbund, Dansk Ungdoms Fællesråd, Danske Regioner, Danske Studerendes Fællesråd, Danske Universiteter, Det Etiske Råd, LO, DM  fagforening for højtuddannede, Fagligt Fælles Forbund, Finansrådet, Finanssektorens Arbejdsgiverforening, Foreningen af Rådgivende Ingeniører, Foreningen til Unge Handelsmænds Uddannelse, Funktionærernes og Tjenestemændenes Fællesråd, Godkendt Teknologisk Service, Højskoleforeningen, Ingeniørforeningen i Danmark, IT-Branchen, KL, Kulturministeriets Rektorer, Landbrug og Fødevarer, Landsorganisationen i Danmark, Lægeforeningen, Lægemiddelindustriforeningen, Mellemfolkeligt Samvirke, Ph.d.-nettet, Professionshøjskolernes Rektorkollegium, Rektorkollegiet, Rektorkollegiet for de Kunstneriske og Kulturelle uddannelser, Sektorforskningens Direktørkollegium og Statens Administration.
Bemærkninger til lovforslagets enkelte bestemmelser Til § 1 Til nr. 1 Som følge af det ændrede mandat for Danmarks Forskningspolitiske Råd foreslås rådets navn ændret til Danmarks Forsknings- og Innovationspolitiske Råd overalt i loven.
 Der henvises til pkt. 3.1 i lovforslagets almindelige bemærkninger.
Til nr. 2 Der er tale om en ændring som følge af forslaget om at nedlægge Det Strategiske Forskningsråd, jf. pkt. 3.2 i lovforslagets almindelige bemærkninger.
Det foreslås således, at rådet udgår af § 1, stk. 1, vedrørende de råd og udvalg, som ministeren for forskning, innovation og videregående uddannelser nedsætter i medfør af loven.
Til nr. 3 Danmarks Forskningspolitiske Råd har til hovedformål at fremme udviklingen af dansk forskning til gavn for samfundet.
Rådet har ansvar for at give ministeren for forskning, innovation og videregående uddannelser uafhængig og sagkyndig rådgivning om forskning på overordnet niveau, herunder om kommende forskningsbehov, og skal sikre, at rådgivningen inddrager relevante nationale og internationale erfaringer og tendenser.
Folketinget og enhver minister kan ligeledes indhente rådgivning fra rådet.
Rådets rådgivning sker efter anmodning eller på rådets eget initiativ.
 Med forslaget om oprettelse af Danmarks Innovationsfond foreslås de rådgivningsopgaver, som Det Strategiske Forskningsråd og Rådet for Teknologi og Innovation i dag varetager for ministeren for forskning, innovation og videregående uddannelser m.fl., ikke videreført i fonden, hvis hovedopgave bliver en bevillingsfunktion.
 Det foreslås, at hovedformålet med Danmarks Forskningspolitiske Råd udvides, så rådet ud over forskning også har til hovedformål fremme udviklingen af teknologiudvikling og innovation til gavn for samfundet ved at give ministeren for forskning, innovation og videregående uddannelser, Folketinget og øvrige ministre en uafhængig rådgivning inden for forskning, teknologiudvikling og innovation på et overordnet niveau.
 Der henvises til pkt. 3.1 i lovforslagets almindelige bemærkninger.
Til nr. 4 Da Det Strategiske Forskningsråd foreslås nedlagt, jf. pkt. 3.2 i lovforslagets almindelige bemærkninger, foreslås bestemmelsen om Det Strategiske Forskningsråds område og virksomhed ophævet.
Til nr. 5 Der er tale om en konsekvens af en henvisning til § 1, stk. 5, som foreslås ophævet, jf. § 1, nr. 4, ligesom det foreslås at ændre bestemmelsen, så den som følge af forslaget om at nedlægge Det Strategiske Forskningsråd fremadrettet alene henviser til Det Frie Forskningsråd.
Til nr. 6 og 7 Som det fremgår af de specielle bemærkninger til § 1, nr. 3, foreslås det, at hovedformålet for Danmarks Forskningspolitiske Råd udvides,.
 Dette udvidede formål foreslås også afspejlet i § 3, idet det med § 1, nr. 6, foreslås, at rådet ud over dansk forskning også har til formål at fremme udviklingen af teknologiudvikling og innovation.
 Med § 1, nr. 7, foreslås det på tilsvarende måde, at rådet ud over forskning også skal rådgive ministeren for forskning, innovation og videregående uddannelser om teknologiudvikling og innovation.
 Der henvises til pkt. 3.1 i lovforslagets almindelige bemærkninger.
Til nr. 8 Som led i forslaget om at udvide mandatet for Danmarks Forskningspolitiske Råd, foreslås det præciseret, at rådets rådgivning som hidtil skal baseres på dokumentation og analyser, men at det forventes, at rådet i relevant omfang vil inddrage yderligere materiale, herunder undersøgelser og evalueringer omfattende ikke kun forskning, men også teknologiudvikling og innovation.
Det forventes, at rådets rådgivning fremadrettet primært skal baseres på dokumentation og analyser m.v. på et tværgående niveau, dvs. på tværs af de respektive organer og ordninger.
Til nr. 9 Da Det Strategiske Forskningsråd foreslås nedlagt, udgår rådet af bestemmelsen, så det fremadrettet alene er Det Frie Forskningsråd, der inden for sit område er forpligtet til at give rådgivning til Danmarks Forskningspolitiske Råd.
Til nr. 10 Der er tale om en konsekvens af, at Rådet for Teknologi og Innovation foreslås nedlagt, jf. lovforslag nr.
L 108 om ændring af lov om teknologi og innovation og lov om offentlige forskningsinstitutioners kommercielle aktiviteter og samarbejde med fonde. (Ændringer som følge af lov om Danmarks Innovationsfond m.v.), som ministeren for forskning, innovation og videregående uddannelser fremsætter samtidig med dette lovforslag, jf. pkt. 1 i de almindelige bemærkninger.
Rådet for Teknologi og Innovation udgår derfor af bestemmelsen.
Til nr. 11 Som konsekvens af det udvidede mandat for Danmarks Forskningspolitiske Råd foreslås det, at rådets opgave med at styrke formidlingen af dansk forskningspolitik udvides tilsvarende.
Det foreslås derfor, at rådet også skal styrke formidlingen af dansk politik om teknologiudvikling og innovation foruden som hidtil formidling af dansk politik om forskning.
Til nr. 12 Der er tale om en ændring som følge af det udvidede mandat for Danmarks Forskningspolitiske Råd.
Det foreslås, at rådets årlige rapport fremover skal indeholde rådets vurdering af og anbefalinger til den generelle udvikling i dansk forskning, teknologiudvikling og innovation, herunder kvalitet i international sammenhæng og samfundsmæssig relevans.
Med forslaget er det hensigten, at rådet skal udarbejde fremadrettede anbefalinger og analyser, der dokumenterer og evaluerer overordnede effekter af de samlede investeringer i forskning, teknologiudvikling og innovation på et tværgående niveau.
Dette kan eksempelvis omfatte uafhængige brugerundersøgelser.
Derimod er det ikke hensigten, at rådet skal foretage analyser og evalueringer på projektniveau.
Til nr. 13 Som en konsekvens af det udvidede mandat for Danmarks Forskningspolitiske Råd foreslås det, at et flertal af rådets medlemmer, herunder formanden, skal være anerkendte forskere eller forskningskyndige.
Rådet skal således ikke som i dag fuldt ud bestå af anerkendte forskere eller forskningskyndige, men forventes også at bestå af personer med anden baggrund eksempelvis fra erhvervslivet.
For at bevare den videnstunge og forskningsmæssige tyngde i det samlede råd foreslås det fastholdt og præciseret, at et flertal af rådets medlemmer fortsat skal være anerkendte forskere eller forskningskyndige.
Til nr. 14 Ved bestemmelsen foreslås det, at Danmarks Forskningspolitiske Råd sammensættes med fokus på de særlige kompetencer, som vurderes nødvendige for at kunne udføre rådets opgaver bedst muligt.
Den nye § 4, stk. 3, indeholder forslag til de kompetencer, som de nye råd tilsammen skal repræsentere.
De beskrevne kompetencer er tænkt at modsvare det udvidede mandat for rådet.
Til nr. 15 Med den gældende § 9 a, stk. 2, 2. pkt., er det fastsat, at bestyrelsen for Det Frie Forskningsråd udarbejder og koordinerer udformningen af retningslinjerne med Det Strategiske Forskningsråd.
Dette modsvares af en tilsvarende forpligtelse for bestyrelsen for Det Strategiske Forskningsråd i den gældende § 19 a, stk. 2, 2. pkt.
Forpligtelsen til at udarbejde og koordinere retningslinjer er således gensidig forpligtelse for de to råd.
Som konsekvens af forslaget om at nedlægge Det Strategiske Forskningsråd foreslås det, at lovens nuværende kapitel 5 vedrørende dette råd ophæves i sin helhed, jf. § 1, nr. 17, og de specielle bemærkninger nedenfor.
Dermed foreslås også § 19 a, stk. 2, 2. pkt., ophævet.
Det findes på den baggrund ikke hensigtsmæssigt, at opretholde en forpligtelse for Det Frie Forskningsråd til at udarbejde og koordinere retningslinjer der ikke modsvares af en gensidig forpligtigelse hos andre organer i det øvrige forskningssystem.
Det foreslås på denne baggrund at bestemmelsen ophæves.
 Det bemærkes, at Det Frie Forskningsråd som hidtil skal koordinere sin virksomhed med det øvrige forskningssystem, herunder Danmarks Grundforskningsfond og Danmarks Innovationsfond, jf. forslaget i § 1, nr. 16, og de specielle bemærkninger nedenfor.
Til nr. 16 Med etableringen af Danmarks Innovationsfond nedlægges Det Strategiske Forskningsråd, Højteknologifonden og Rådet for Teknologi og innovation.
Det foreslås som konsekvens heraf, at bestyrelsen for Det Frie Forskningsråd i stedet har til ansvar at koordinere sin virksomhed med Danmarks Innovationsfond.
Som hidtil har bestyrelsen endvidere ansvar for, at der foretages koordination med Danmarks Grundforskningsfond og det øvrige forskningssystem.
Til nr. 17 Som følge af forslaget om at nedlægge Det Strategiske Forskningsråd foreslås lovens kapitel 5 ophævet i sin helhed, idet dette kapitel alene omhandler Det Strategiske Forskningsråd.
Det bemærkes, at den nuværende bestemmelse i lovens § 17, stk. 4, hvorefter Det Strategiske Forskningsråd skal virke for forskningssamarbejde med Færøerne og Grønland, ikke foreslås videreført.
Baggrunden er, at forskningsområdet er hjemtaget til Grønland og Færøerne, og at Kommissionen for Videnskabelige Undersøgelser i Grønland (KVUG) blev nedlagt med udgangen af 2012.
Til nr. 18 Bestemmelsen er en følge af forslaget om, at Det Strategiske Forskningsråd nedlægges.
 Det foreslås, at Det Strategiske Forskningsråd udgår, således at bestemmelsen alene angår Det Frie Forskningsråd, der som hidtil, som led i arbejdet med internationalisering af dansk forskning, vil kunne deltage i internationalt forskningssamarbejde inden for rådets bevillingsfunktion, hvis samarbejdet af bestyrelsen vurderes at være til gavn for dansk forskning.
Til nr. 19 Der er tale om en konsekvens af forslaget om, at Det Strategiske Forskningsråd nedlægges.
 Med forslaget udgår Det Strategiske Forskningsråd af bestemmelsen, således at bestemmelsen om fordeling af op til 20 pct. af den enkelte bevilling på de årlige finanslove til internationale fora alene angår bestyrelsen for Det Frie Forskningsråd.
Til nr. 20 Bestemmelsen er en følge af forslaget om nedlæggelse af Det Strategiske Forskningsråd.
Erfaringen viser, at internationale forskningssamarbejder oftest organiseres på en måde, der er tematisk afgrænset.
Den eksisterende bestemmelse medfører, at Det Frie Forskningsråd ikke er afskåret fra at yde støtte til internationale aktiviteter, der er tematisk afgrænsede.
Uden en sådan særlig hjemmel ville Det Frie Forskningsråd alene kunne yde støtte inden for sit formål.
Der foreslås en ny affattelse af bestemmelsen.
Som følge af forslaget om at nedlægge Det Strategiske Forskningsråd er den nuværende forpligtelse for bestyrelserne for Det Frie Forskningsråd og Det Strategiske Forskningsråd til at indbyrdes at aftale, hvem der deltager i et internationalt samarbejde, ikke relevant og foreslås således at udgå.
Ligeledes foreslås det, at henvisningen til Det Strategiske Forskningsråds formålsbestemmelse udgår.
Med forslaget vil Det Frie Forskningsråd således som hidtil kunne deltage i internationale aktiviteter, der er tematisk afgrænset.
Som det fremgår af de specielle bemærkninger til § 1, nr. 22, foreslås det, at Det Frie Forskningsråd skal koordinere arbejdet i de internationale fora med Danmarks Innovationsfond.
Som hidtil kan Det Frie Forskningsråd deltage i internationale aktiviteter, der er snævrere afgrænset, end hvad der som udgangspunkt følger af Det Frie Forskningsråds formålsbestemmelse.
Der tænkes herved som hidtil på bl.a. de situationer, hvor der internationalt afsættes en særlig pulje til forskning inden for et eller flere særlige temaer.
Til 21 Bestemmelsen er en konsekvens af forslaget om, at Det Strategiske Forskningsråd nedlægges.
Med forslaget vil bestemmelsen, som fastsætter en pligt til at sikre, at fordeling af midler til internationale fora sker i åben konkurrence og efter en forskningsfaglig kvalitetsvurdering, alene angå bestyrelsen for Det Frie Forskningsråd.
Til nr. 22 Danmarks Innovationsfond får med lovforslag nr.
L 107 om Danmarks Innovationsfond på tilsvarende vis, som Det Frie Forskningsråd og Det Strategiske Forskningsråd har i dag, hjemmel til at beslutte at fordele op til 20 pct. at sin årlige bevilling til udmøntning via internationale fora.
Det foreslås derfor, at bestyrelsen for Det Frie Forskningsråd får en forpligtelse til løbende at koordinere arbejdet i de internationale fora med Danmarks Innovationsfond.
Koordineringsforpligtelsen for Det Frie Forskningsråd har til formål at sikre en sammenhængende dansk deltagelse i internationale puljer og modsvares af forslaget om en tilsvarende koordineringsforpligtigelse for Danmarks Innovationsfond Til nr. 23 Som en konsekvens af, at Det Strategiske Forskningsråd nedlægges, udgår rådet også af bestemmelsen vedrørende sekretariatsbetjening af de af loven omfattede organer.
Til nr. 24 Som en konsekvens af, at Det Strategiske Forskningsråd nedlægges, udgår rådet også af bestemmelsen vedrørende tilsyn.
Ministeren for forskning, innovation og videregående uddannelser vil herefter føre tilsyn med bevillingsanvendelsen og legaliteten i forbindelse med Det Frie Forskningsråds arbejde.
Til nr. 25 Efter den gældende § 36, stk. 1, er hovedreglen i loven, at medlemmer af et af de af loven omfattede organer eller Danmarks Grundforskningsfonds bestyrelse ikke kan sidde i andre af de af loven omfattede organer.
 Som følge af forslaget om at nedlægge Det Strategiske Forskningsråd og i stedet etablere Danmarks Innovationsfond foreslås det, at bestyrelsen for Danmarks Innovationsfond på samme måde som bestyrelsen for Danmarks Grundforskningsfond ikke kan sidde i andre af de af loven omfattede organer.
Til nr. 26 Med den gældende § 36, stk. 2, er der fastsat en række undtagelser til hovedreglen i § 36, stk. 1. Da Det Strategiske Forskningsråd foreslås nedlagt, er undtagelserne vedrørende medlemmer af programkomitéer og programudvalg, som alene angår Det Strategiske Forskningsråd, ikke relevante mere.
Bestemmelsen foreslås derfor ændret og præciseret, så det klart fremgår, at undtagelsen til hovedreglen herefter alene vedrører medlemmer af et fagligt forskningsråd under Det Frie Forskningsråd, medlemmer af et tværfagligt forskningsråd under Det Frie Forskningsråd og medlemmer og suppleanter af Udvalgene vedrørende Videnskabelig Uredelighed.
Som hidtil kan der derfor godt være personsammenfald mellem medlemmer af disse organer.
Til nr. 27 Da Det Strategiske Forskningsråd foreslås nedlagt, udgår rådet af denne bestemmelse vedrørende tilskud fra anden side end staten.
Til nr. 28 Det foreslås, at tilskudsgiver efter denne lov ændres til Det Frie Forskningsråd, da Det Frie Forskningsråd som følge af forslaget om nedlæggelse af Det Strategiske Forskningsråd er eneste tilskudsgiver i henhold til loven.
Til nr. 29 Da Det Strategiske Forskningsråd foreslås nedlagt, udgår rådet af denne bestemmelse, så det fremadrettet alene er Det Frie Forskningsråd, der skal offentliggøre vejledende retningslinjer for sin bevillingspraksis.
Til nr. 30 Med bestemmelsen foreslås det i loven at præcisere den gældende administrative praksis, hvorefter ministeren undtagelsesvist kan forlænge udpegningsperioden for medlemmer og suppleanter af de af loven omfattede organer for en begrænset periode ud over den normale udpegningsperiode.
 Der er tale om en samlet bestemmelse, der omfatter alle de af loven omfattede organer, dvs. medlemmer af Danmarks Forskningspolitiske Råd, medlemmer af bestyrelsen for Det Frie Forskningsråd og medlemmer af faglige forskningsråd under Det Frie Forskningsråd samt medlemmer og suppleanter af Udvalgene vedrørende Videnskabelig Uredelighed.
Forslaget tager navnlig sigte på, at medlemmer og suppleanter, som har været tæt involveret i behandlingen af større og mere ressourcekrævende sager, der anses for tæt på deres afslutning, kan færdigbehandle disse sager uanset udløb af en normal udpegningsperiode.
I sådanne situationer vil en udskiftning af medlemmer sent i sagsforløbet kunne medføre et uforholdsmæssigt og uhensigtsmæssigt forbrug af ressourcer.
Dette er f.eks. relevant i forhold til Udvalgene vedrørende Videnskabelig Uredelighed, hvor en sag kan strække sig over en længere periode, og hvor sagsbehandlingen kan vedrøre et meget omfattende og teknisk kompliceret materiale.
En forlængelse vil her kunne ske med henblik på, at disse medlemmer færdiggør igangværende sager, navnlig sager, der efter afslutning af sædvanlig høringsprocedure er under behandling i udvalget.
Nye medlemmer og suppleanter deltager i givet fald ikke i færdiggørelse af de pågældende sager.
 Bestemmelse kan endvidere tænkes anvendt i forhold til medlemmer af lovens øvrige organer, hvor en udskiftning af medlemmer sent i sagsforløbet, f.eks. under en rådgivnings- eller tildelingsproces, vil kunne medføre et uhensigtsmæssigt yderligere forbrug af tid og andre ressourcer til ulempe for alle involverede.
Forslaget tager også højde for, at der f.eks. ved fremtidige politiske forhandlinger om ændringer af eksempelvis mandat og sammensætning af de af loven omfattede organer vil kunne foretages begrænsede yderligere forlængelser af udpegningsperioden for siddende medlemmer og suppleanter frem til f.eks. en ny lovs ikrafttræden.
Derved undgås ressourcekrævende opslag efter nye medlemmer på et tidspunkt, hvor vilkårene for medlemmer og suppleanter vil kunne forventes ændret i nær fremtid.
Til nr. 31 Den gældende § 41 fastsætter overgangsreglerne ved den seneste revision af loven, der trådte i kraft den 1. januar 2004.
§ 41, stk. 2, bestemmer, at regler fastsat med hjemmel i den tidligere lov om forskningsrådgivning m.v., jf. lovbekendtgørelse nr. 676 af 19. august 1997, forbliver i kraft, indtil de ophæves eller erstattes af regler udstedt i medfør af denne lov.
Der er tale om bekendtgørelse nr. 53 af 30. januar 1990 om forskningsrådenes tildeling af professorstipendier, bekendtgørelse nr. 780 af 5. juli 1996 om Danmarks Forskningsråd og bekendtgørelse nr. 933 af 15. december 1998 om Udvalgene vedrørende Videnskabelig Uredelighed.
Da disse regler siden lovens ikrafttræden er blevet ophævet eller erstattet af regler udstedt i medfør af den eksisterende lov, foreslås bestemmelsen ophævet af ordensmæssige hensyn.
 I § 41, stk. 3, findes overgangsregler for formand og medlemmer af det daværende Danmarks Forskningsråd i forbindelse med overgangen til Danmarks Forskningspolitiske råd.
 § 41, stk. 4, fastsætter, at de nuværende statslige forskningsråds rettigheder og pligter overtages af henholdsvis Det Frie Forskningsråd og Det Strategiske Forskningsråd, jf. §§ 7 og 17.
I § 41, stk. 5, bestemmes det, at de daværende statslige forskningsråd fortsætter som faglige forskningsråd efter loven, indtil bestyrelsen for Det Frie Forskningsråd har fastlagt grænserne mellem rådene, og der er nedsat faglige forskningsråd i medfør af denne lov.
Det Frie Forskningsråd har efterfølgende fastlagt grænserne mellem de faglige forskningsråd.
 Af § 41, stk. 6, fremgår, at medlemmerne af de daværende statslige forskningsråd kunne genudpeges til de faglige forskningsråd, hvis de efter de hidtidige regler kunne genudpeges til det pågældende statslige forskningsråd.
 I § 41, stk. 7, fastsættes overgangsreglerne for de daværende programkomiteer under det daværende Forskningsforum.
 § 41, stk. 8, bestemmer, at ministeren for forskning, innovation og videregående uddannelser i forbindelse med lovens gennemførelse kan fravige bestemmelserne om udpegningsperiodens længde for medlemmerne af bestyrelsen for Det Frie Forskningsråd og for Det Strategiske Forskningsråd.
 Da bestemmelserne i § 41, stk. 3-8, har udtømt deres indhold, foreslås disse bestemmelser ophævet af ordensmæssige grunde.
Til § 2 Til nr. 1 og 2 Det foreslås, at opgaven for Det Strategiske Forskningsråd med at indstille et medlem af bestyrelsen for Danmarks Grundforskningsfond til ministeren for forskning, innovation og videregående uddannelser overgår til Det Frie Forskningsråd.
Baggrunden er, at hovedopgaven for Danmarks Innovationsfond, der afløser det Strategiske Forskningsråd, bliver en bevillingsfunktion.
Det Frie Forskningsråd indstiller allerede i dag medlemmer til en række organer, herunder to medlemmer til bestyrelsen for Danmarks Grundforskningsfond, hvorfor det findes hensigtsmæssigt, at rådet overtager opgaven fra Det Strategiske Forskningsråd.
Med forslaget vil Det Frie Forskningsråd fremadrettet indstille tre medlemmer til bestyrelsen for Danmarks Grundforskningsfond.
Se endvidere pkt. 3.4. i de almindelige bemærkninger.
Til nr. 3 Af den nuværende bestemmelse fremgår, at Grundforskningsfondens bestyrelse kan benytte Det Frie Forskningsråd samt Det Strategiske Forskningsråd til at foretage den faglige, videnskabelige vurdering af fremsatte forslag, og at rådene selv kan tage initiativ til at fremsætte forslag.
Som følge af den foreslåede nedlæggelse af Det Strategiske Forskningsråd foreslås det, at rådet udgår af bestemmelsen, så det fremadrettet alene er Det Frie Forskningsråd, som Grundforskningsfonden kan benytte.
Det vurderes således, at Det Frie Forskningsråd alene kan varetage sådanne faglige, videnskabelige vurderinger.
Til § 3 Til nr. 1 Som en konsekvens af, at Det Strategiske Forskningsråd nedlægges, foreslås det, at Det Frie Forskningsråd i forbindelse med en ministers oprettelse af en ny institution eller nedlæggelse af en eksisterende institution overtager opgaven med at vurdere, hvorvidt der af forskningsfaglige grunde er behov for institutionen.
Som følge af forslaget skal ressortministeren, forinden der oprettes eller nedlægges en institution, høre Det Frie Forskningsråd.
Som hidtil er formålet med høringen at sikre, at forskning udføres, hvor det er bedst og billigst, og bestemmelsen sigter også på at tage højde for, at den enkelte institution har et volumen, som gør det muligt at drive forskning af høj kvalitet uafhængigt af ministeren.
Forskningsaktiviteter ved en ny institution må således ikke komme under en vis minimumsstørrelse afhængig af de videnskabelige discipliner.
Det Frie Forskningsråd kan i sin vurdering belyse, om det er sandsynligt, at andre forskningsinstitutioner eller universiteter kan udføre den ønskede opgave mere hensigtsmæssigt.
Som hidtil er der tale om en obligatorisk høring.
 Med forslaget skal ressortministeren sende vedtægterne i høring hos Det Frie Forskningsråd, som vurderer, om kerneopgaverne, for så vidt angår det forskningsfaglige indhold, er hensigtsmæssigt placeret.
 Tilsvarende foreslås det, at Det Frie Forskningsråd overtager den opgave for Det Strategiske Forskningsråd, der består i at blive hørt i forbindelse med, at bestyrelsen for en sektorforskningsinstitution, med den relevante ressortministers godkendelse, udarbejder eller ændrer i en vedtægt for sektorforskningsinstitutionen.
Det foreslås endeligt, at Det Frie Forskningsråd fra Det Strategiske Forskningsråd overtager opgaven med at indstille anerkendte forskere som bestyrelsesmedlemmer i sektorforskningsinstitutioner.
Som følge af forslaget skal ressortministeren anmode Det Frie Forskningsråd om at indstille anerkendte forskere som bestyrelsesmedlemmer i sektorforskningsinstitutioner.
 Se også pkt. 3.4 i de almindelige bemærkninger.
Til § 4 Til nr. 1 Som en konsekvens af forslaget om at nedlægge Det Strategiske Forskningsråd foreslås det i lov om De Nationale Geologiske Undersøgelser for Danmark og Grønland (GEUS), at Det Frie Forskningsråd overtager den opgave, der består i at blive hørt i forbindelse med, at der udarbejdes eller ændres i vedtægten for GEUS.
Forslaget indebærer, at Det Frie Forskningsråd skal høres over de dele af vedtægten, og ændringer til vedtægten, der vedrører GEUS' forskningsområde, inden ressortministeren godkender vedtægten eller ændringer af vedtægten.
 Se hertil pkt. 3.4 i de almindelige bemærkninger.
Til § 5 Til nr. 1 Af den gældende § 11, stk. 2, i lov om et Energiteknologisk Udviklings- og Demonstrationsprogram og om Green Labs DK-programmet fremgår det, at bestyrelsen for Energiteknologisk Udviklings- og Demonstrationsprogram skal indhente forskningsfaglig rådgivning hos Det Strategiske Forskningsråd.
 Som anført i pkt. 3.4 i de almindelige bemærkninger foreslås det, at Danmarks Innovationsfond overtager opgaven med at foretage forskningsfaglige vurderinger, som hidtil har været varetaget af Det Strategiske Forskningsråd, og det foreslås derfor, at bestemmelsen ændres i overensstemmelse hermed.
Til § 6 Til nr. 1 I den nuværende § 38, stk. 1, nr. 2, i lov om videnskabsetisk behandling af sundhedsvidenskabelige forskningsprojekter er det fastsat, at to medlemmer af Den Nationale Videnskabsetiske Komité udpeges af ministeren for sundhed og forebyggelse efter samlet indstilling fra bestyrelserne for Det Strategiske Forskningsråd og Det Frie Forskningsråd.
Da det er hensigten, at hovedopgaven for Danmarks Innovationsfond, der træder i stedet for Det Strategiske Forskningsråd, bliver en bevillingsfunktion, foreslås det, at opgaven med at indstille to medlemmer af Den Nationale Videnskabsetiske Komité fremadrettet alene varetages af bestyrelsen for Det Frie Forskningsråd.
Se endvidere pkt. 3.4 i de almindelige bemærkninger.
Til § 7 Til nr. 1 Det foreslås, at der i lov om forskning ved arkiver, biblioteker, museer m.v. foretages en ændring som følge af tidligere vedtagne ændringer af lov om forskningsrådgivning m.v., hvorefter Det Frie Forskningsråd allerede har overtaget de opgaver, som de statslige forskningsråd førhen varetog.
 I lovens § 4, stk. 2, 1. pkt., er det fastsat, at de relevante statslige forskningsråd udpeger tre af forskningsudvalgets medlemmer efter indhentet udtalelse fra Kulturministeriets Rådgivende Forskningsudvalg.
Formålet med bestemmelsen er at skabe åbenhed i forskningsmiljøet på institutionerne og sikre kontakten til den øvrige forskningsverden.
Flertallet af medlemmerne af forskningsudvalget skal være eksterne medlemmer, dvs. at de ikke må være ansat på eller have projekttilknytning til den pågældende institution eller indgå i samforfatterskab med medarbejdere fra denne.
Da det Frie Forskningsråd har overtaget opgaven fra de nu nedlagte statslige forskningsråd med at udpege eksterne medlemmer af forskningsudvalget, er der alene tale om en sproglig præcisering.
Som hidtil skal Det Frie Forskningsråd forinden udpegning indhente en udtalelse fra Kulturministeriets Rådgivende Forskningsudvalg.
Til § 8 Til nr. 1 Med forslaget foretages der i folkeoplysningsloven en ændring som følge af tidligere vedtagne ændringer af lov om forskningsrådgivning m.v., hvorefter Det Frie Forskningsråd allerede har overtaget de opgaver, som de statslige forskningsråd førhen varetog.
 I den nuværende folkeoplysningslovs § 47, stk. 2, nr. 1, er det fastsat, at de statslige forskningsråd indstiller to medlemmer af folkeuniversitetsnævnet til kulturministeren.
 Formålet med bestemmelsen er at sikre, at forskningsformidlingen og forskningsrepræsentationen indgår med tilstrækkelig vægt i alle dele af folkeuniversitetsvirksomheden.
 Da Det Frie Forskningsråd har overtaget denne opgave, foreslås det på den baggrund, at henvisningen til de statslige forskningsråd ændres til Det Frie Forskningsråd.
Til § 9 Til nr. 1 Af § 104, stk. 1, 5. pkt., i den gældende fiskerilov fremgår det, at Forbrugerrådet, Arbejdsbevægelsens Erhvervsråd, Det Frie Forskningsråd og Det Strategiske Forskningsråd i fællesskab udtaler sig om 1/3 af produktionsafgiftsfondenes bestyrelsesmedlemmer.
Fondene er nedsat af ministeren for fødevarer, landbrug og fiskeri, der også udpeger medlemmerne.
Som anført i pkt. 3.4 i de almindelige bemærkninger foreslås det som en følge af forslaget om at nedlægge Det Strategiske Forskningsråd, at rådet udgår af bestemmelsen.
Med forslaget vil opgaven med at udtale sig om 1/3 af produktionsafgiftsfondenes bestyrelsesmedlemmer fremadrettet varetages af Det Frie Forskningsråd i fælleskab med Forbrugerrådet og Arbejdsbevægelsens Erhvervsråd.
Til § 10 Til nr. 1 Det fremgår af § 8, stk. 2-4, i den gældende landbrugsstøttelov, at Forbrugerrådet, Arbejdsbevægelsens Erhvervsråd, Det Frie Forskningsråd og Det Strategiske Forskningsråd i fællesskab udtaler sig om 1/3 af medlemmerne af de respektive bestyrelser for henholdsvis produktionsafgiftsfondene, Promilleafgiftsfonden for landbrug, Promilleafgiftsfonden for frugtavlen og gartneribruget og Fonden for økologisk landbrug.
Fondene er nedsat af ministeren for fødevarer, landbrug og fiskeri, der også udpeger medlemmerne.
Som anført i pkt. 3.4 i de almindelige bemærkninger foreslås det, som en følge af forslaget om at nedlægge Det Strategiske Forskningsråd, at rådet udgår af bestemmelsen.
Med forslaget vil opgaven med at udtale sig om 1/3 af medlemmerne af de respektive bestyrelser fremadrettet varetages af Det Frie Forskningsråd i fælleskab med Forbrugerrådet og Arbejdsbevægelsens Erhvervsråd.
Til § 11 Til nr. 1 og 2 Af § 5, stk. 1, i lov om Grønt Udviklings- og Demonstrationsprogram fremgår det, at bestyrelsen for Grønt Udviklings- og Demonstrationsprogram skal indhente forskningsfaglig rådgivning hos Det Strategiske Forskningsråd.
Bestyrelsen kan desuden indhente forskningsfaglig rådgivning hos Det Strategiske Forskningsråd vedrørende andre projektansøgninger.
Det kan f.eks. være projekter, hvor der indgår både forsknings- og udviklingsaktiviteter.
 Som anført i pkt. 3.4 i de almindelige bemærkninger foreslås det, at Danmarks Innovationsfond overtager opgaven med at foretage forskningsfaglige vurderinger, som hidtil har været varetaget af Det Strategiske Forskningsråd, og det foreslås derfor, at bestemmelsen ændres i overensstemmelse hermed.
Til § 12 Det foreslås i stk. 1, at loven træder i kraft den 1. april 2014, så den træder i kraft samtidigt med lovforslag nr.
L 107 om Danmarks Innovationsfond og lovforslag nr.
L 108 om ændring af lov om teknologi og innovation og lov om offentlige forskningsinstitutioners kommercielle aktiviteter og samarbejde med fonde. (Ændringer som følge af lov om Danmarks Innovationsfond m.v.).
 Som en følge af at etablere Danmarks Innovationsfond foreslås det i stk. 2, at lov om Højteknologifonden, der regulerer Højteknologifonden, ophæves ved lovens ikrafttræden.
 I stk. 3 foreslås det, at Danmarks Innovationsfond ved lovens ikrafttræden indtræder i de rettigheder og forpligtelser, som hidtil har tilkommet Det Strategiske Forskningsråd og Højteknologifonden, bortset fra visse indstillings- og høringsopgaver, der overgår til Det Frie Forskningsråd, jf. ovenfor i pkt. 3.4 i de almindelige bemærkninger og de specielle bemærkninger til §§ 2-4. I forhold til rettigheder og forpligtelser, der overtages fra Det Strategiske Forskningsråd og Højteknologifonden tænkes bl.a. på allerede tildelte bevillinger samt indgåede aftaler.
 I stk. 4 foreslås det, at følgende bekendtgørelser forbliver i kraft, indtil de ændres eller ophæves:
 1) Bekendtgørelse nr. 1170 af 8. oktober 2007 om generelle tilskudsforudsætninger og vilkår for at opnå støtte fra Højteknologifonden samt om afgrænsning af små og mellemstore virksomheder.
 2) Bekendtgørelse nr. 1065 af 31. august 2007 om klageadgang over Højteknologifondens afgørelser.
Formålet med bestemmelsen er dels at sikre, at generelle tilskudsforudsætninger og vilkår for at opnå støtte forbliver i kraft, indtil de ændres eller ophæves i medfør af lov om Danmarks Innovationsfond, jf. det samtidigt fremsatte lovforslag nr.
L 107 om Danmarks Innovationsfond, dels at sikre, at der kan klages over retlige spørgsmål i forbindelse med afgørelser truffet af Højteknologifonden, forudsat at der klages rettidigt.
Med stk. 5 er det foreslået, at bemyndigelser udstedt til Det Strategiske Forskningsråds programkomitéer eller til sekretariatet for Det Strategiske Forskningsråd i medfør af lov om forskningsrådgivning m.v. samt bemyndigelser udstedt til Højteknologifondens sekretariat i medfør af lov om Højteknologifonden forbliver i kraft, indtil de ændres i medfør af lov om Danmarks Innovationsfond.
Derved søges fondens funktionsdygtighed også i etableringsfasen tilgodeset.
Endelig foreslås ved stk. 6 nærmere retningslinjer for udpegning af medlemmer til Danmarks Forsknings- og Innovationspolitiske Råd.
Da rådet forventes at få et udvidet mandat og samtidig at få ændret kravene til rådets sammensætning, jf. ændringsforslagene til lovens §§ 3 og 4, findes det hensigtsmæssigt at sikre en vis fleksibilitet i forbindelse med udpegning af nye medlemmer.
Samtidig ønskes bevaret en vis kontinuitet, og det er derfor foreslået, at medlemmer af Danmarks Forskningspolitiske Råd, som er midt i en udpegningsperiode, fortsætter som medlemmer af det nye råd.
Til § 13 Bestemmelsen fastsætter lovens territoriale gyldighed.
Bestemmelsen indebærer, at loven ikke gælder for Færøerne og Grønland.
Lovens § 6 kan dog ved kongelig anordning helt eller delvist sættes i kraft for Færøerne med de ændringer, som de færøske forhold tilsiger.
