Bekendtgørelse om landsplandirektiv for udvalgsvarehandel for eksisterende våbenhandel i Hedensted I medfør af § 3, stk. 1, jf. § 5 m, stk. 6, nr. 4, i lov om planlægning, jf. lovbekendtgørelse nr. 587 af 27. maj 2013, fastsættes:
Kapitel 1 Formål § 1. Bekendtgørelsens formål er at muliggøre Hedensted Kommunes planlægning for et nyt butiksareal for eksisterende våbenhandel, der ikke på sin nuværende placering eller i Hedensted bys bymidteafgrænsning kan overholde gældende sikkerhedslovgivning.
Kapitel 2 Områdets afgrænsning § 2. Bekendtgørelsen gælder for et område beliggende i erhvervsområdet Kildeparken ved Hedensted by i Hedensted Kommune, som vist på bilag 1.
Kapitel 3 Anvendelse § 3. Inden for det i § 2 afgrænsede område kan Hedensted Kommune i overensstemmelse med reglerne i §§ 4 og 5 planlægge for maksimalt 5.000 m2 bruttoetageareal til butiksformål til udvalgsvarehandel af varegrupper inden for våben og ammunition, som frembyder særlige sikkerhedsmæssige krav.
§ 4. De i § 3 nævnte varegrupper skal udgøre langt den overvejende del af butiksarealet.
En ubetydelig del af butiksarealet kan anvendes til udvalgsvarehandel af øvrige varegrupper, der naturligt knytter sig til de i § 3 nævnte varegrupper.
 § 5. Anvendelsen af området kan ikke med hjemmel i planlægning udstedt i henhold til denne bekendtgørelse ændres til anden form for detailhandel end fastlagt i §§ 3 og 4.
Kapitel 4 Ikrafttrædelse og ophævelse § 6. Bekendtgørelsen træder i kraft den 14. juni 2013.
 Stk. 2. Bekendtgørelsen ophæves automatisk den 14. juni 2016 (3 år fra udstedelsen), såfremt kommunalbestyrelsen ikke inden denne dato har endeligt vedtaget kommuneplanretningslinjer og -rammer samt lokalplan, på baggrund af hvilken et projekt kan realiseres.
