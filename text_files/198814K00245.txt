Nr BTL 245 Betænkning over Forslag til lov om ændring af forskellige skattelove  

 (Anparter)   

 Nr L 245 1988-89, 1. samling Afgivet af Skatte- og Afgiftsudvalget Afgivet: 19890526 Udvalget har behandlet lovforslaget i nogle møder og har herunder stillet spørgsmål til skatteministeren, som denne har besvaret skriftligt.
Nogle af disse spørgsmål og skatteministerens besvarelse heraf er optrykt som bilag til denne betænkning.
 Udvalget har endvidere modtaget mundtlige og/eller skriftlige henvendelser  

 fra:
Blaabjerg Kommune, Dansk Anparts Investering A/S, Dansk Energi Management A/S, Danske Vindkraftværker, Djernæs, Eivind, Mariager, DMK-Holding A/S, First Decision, Foreningen af Danske Vindmøllefabrikanter/FDV, Foreningen af Halmleverandører på Bornholm, Foreningen af Jernskibs- og Maskinbyggerier i Danmark,  

 Skibsværftsforeningen, Foreningen af Statsautoriserede Revisorer, JME Byg A/S, Mercandia Kommanditisternes Repræsentantskab, Rådet, Mercandia Rederierne v.
Per Henriksen, Nielsen, Søren Lange, Nørre Nebel, og Nordsø Ferieland.
 Skatteministerens kommentarer til nogle af disse henvendelser er optrykt  

 som bilag til betænkningen.
 Der er af skatteministeren og af et mindretal stillet ændringsforslag,  

 hvorom henvises til de ledsagende bemærkninger.
 Herefter indstiller et flertal (Socialdemokratiets, Det  

 Konservative Folkepartis, Venstres og Det Radikale Venstres medlemmer af  

 udvalget) lovforslaget til vedtagelse med de af skatteministeren  

 stillede ændringsforslag.
 Et mindretal (Socialistisk Folkepartis medlemmer af udvalget) kan  

 på nuværende tidspunkt ikke tage endelig stilling til lovforslaget.
Mindretallet finder, at behandlingen i udvalget har været lemfældig og  

 utilstrækkelig.
Således fremkom ministerens ændringsforslag få minutter før  

 betænkningsafgivelse blev besluttet af udvalgets flertal.
For SF, der er  

 tilhænger af dette indgreb, er det helt utilfredsstillende, at vi ikke ved,  

 om stoppet for anpartsfiduser bliver et reelt stop for vindmøller, jf.  

 besvarelsen af spørgsmål nr. 1-4 og 7-9 samt ministerens kommentarer til  

 henvendelser fra Foreningen af Danske Vindmøllefabrikanter og Danske  

 Vindkraftværker, der er optrykt som bilag til denne betænkning.
På dette  

 mangelfulde grundlag er det således umuligt at tage stilling til  

 lovforslaget.
Et andet mindretal (Fremskridtspartiets medlem af udvalget) mener,  

 at eet af (skatte)lovgivningens vigtigste formål i disse år er at tilskynde  

 til fremtidsrettede investeringsopgaver.
Derfor skal den, der iværksætter  

 noget sådant, have en let skattegang på Jord.
Det foreliggende lovforslag  

 drejer sig først og fremmest om nyskabelser, der ikke løftes af een enkelt,  

 men af samvirker mellem for eksempel 100 med hver een procent.
Disse hundrede  

 vil lovforslaget kanøfle, fordi de tre regeringspartier som sædvanlig først  

 og fremmest er betændte med kortsynet og aldeles uforstandig  

 socialistinficeret jantemisundelighed.
Da dette dominerer langt det meste af  

 forslaget, indstiller Fremskridtspartiet dette til forkastelse ved 3.  

 behandling.
 Partiet havde gerne stillet masser af detaljerede, udførligt motiverede  

 ændringsforslag, også selv om ministerens forhåndsforbrødring med  

 socialisterne ville gøre det udsigtsløst at få disse ændringsforslag  

 vedtaget, men der har ikke været fornøden tid til at udforme mere end  

 nedennævnte ændringsforslag nr. 8, 10 og 11, som indstilles til vedtagelse.
 Hvad angår ministerens ændringsforslag stemmer Fremskridtspartiet imod nr.  

 1-4 og for nr. 5, 6, 7, 9 og 12.
 Et tredje mindretal (Centrum-Demokraternes medlem af udvalget)  

 indstiller lovforslaget til forkastelse ved 3. behandling.
 Et fjerde mindretal (Kristeligt Folkepartis medlem af udvalget) vil  

 ved 2. behandling redegøre for sin stilling til lovforslaget og de stillede  

 ændringsforslag.
Ændringsforslag Af skatteministeren, tiltrådt af et flertal (udvalget med  

 undtagelse af SF, FP og CD):
Til § 1 1) Det under nr. 1 foreslåede § 4, stk. 1, nr. 10, affattes  

 således:
 »10) indkomst ved selvstændig erhvervsvirksomhed, når antallet af  

 ejere er større end 10 og den skattepligtige ikke deltager i virksomhedens  

 drift i væsentligt omfang,».
 2) I det under nr. 3 foreslåede § 13, stk. 6, affattes  

1. og 2. pkt. således:
»Underskud i almindelig eller særlig indkomst fra en virksomhed, som  

 nævnt i § 4, stk. 1, nr. 10 eller 12, skal fratrækkes i samme indkomstårs  

 positive særlige eller almindelige indkomst fra virksomheden.
Et resterende  

 underskud i almindelig eller særlig indkomst kan ikke fratrækkes i den  

 skattepligtiges øvrige almindelige eller særlige indkomst, men fremføres til  

 modregning i positiv almindelig eller særlig indkomst i et senere indkomstår  

 fra samme virksomhed.« Til § 3 3) I den under nr. 2 foreslåede § 29, stk. 1, affattes 1.  

 pkt. således:
»Har en selvstændig erhvervsvirksomhed flere end 10 personer som  

 ejere, hvoraf nogle ejere ikke deltager i virksomhedens drift i væsentligt  

 omfang, skal virksomheden for sidstnævnte ejere udarbejde et fælles  

 skatteregnskab efter skattelovgivningens almindelige regler.« 4) I det under nr. 2 foreslåede § 29, stk. 1, affattes 3.  

 pkt. således:
»Afskrivninger og nedskrivninger skal foretages med samme satser for  

 de pågældende ejere, jf. dog stk. 3, 2. pkt.« Af skatteministeren, tiltrådt af et flertal (udvalget med  

 undtagelse af SF og CD):
 5) I det under nr. 2 foreslåede § 29, stk. 3, affattes 2.  

 pkt. således:
»Det gælder dog ikke for afskrivningsgrundlag og afskrivningssatser,  

 hvis den skattepligtige har afskrevet forskelligt fra de øvrige ejere.« Til § 4 6) I det under nr. 2 foreslåede § 8 S, stk. 3, ændres  

 »1. februar« til: »1. maj«.
Nye paragraffer 7) Efter § 5 indsættes som nye paragraffer:
» § 01 I lov om investeringsfonds, jf. lovbekendtgørelse nr. 760 af 12. december  

 1988, ophæves  § 3, stk. 8.
§ 02 I lov om indskud på etableringskonto, jf. lovbekendtgørelse nr. 759 af 12.  

 december 1988, ophæves § 7 B, stk. 2.« Til § 6 Af et mindretal (FP):
 8) I stk. 2 (2 steder), stk. 5 (4 steder), stk. 6 og  

stk. 7 ændres »1989« til: »1999«.
 Af skatteministeren, tiltrådt af et flertal (udvalget med  

 undtagelse af SF og CD):
 9) Stk. 2 affattes således:
» Stk. 2. §§ 1 og 2 har virkning for indkomst fra selvstændig  

 erhvervsvirksomhed, når den skattepligtige anskaffer virksomheden den 12. maj  

 1989 eller senere.
Har den skattepligtige anskaffet en del af virksomheden  

 før den nævnte dato, har §§ 1 og 2 ikke virkning for indkomst fra denne del  

 af virksomheden. §§ 1 og 2 har endvidere virkning for indkomst fra  

 selvstændig erhvervsvirksomhed, når den skattepligtige har anskaffet  

 virksomheden eller en del heraf før den 12. maj 1989 og virksomheden på denne  

 dato eller senere anskaffer aktiver eller overtager anden virksomhed, uden at  

 dette er nødvendigt for virksomhedens fortsatte drift.
En overgang af  

 virksomheden til et dødsbo efter ejeren eller dennes ægtefælle, udlæg til en  

 arving, ægtefælle eller legatar fra et dødsbo eller udlevering af dødsbo til  

 længstlevende ægtefælle til hensidden i uskiftet bo anses ikke som  

 anskaffelse efter bestemmelserne i dette stykke.« Af et mindretal (FP):
 10) I stk. 4 ændres »§§ 3 og 4« til: »§ 3, nr.  

 1«.
 11) I stk. 4 indsættes som 2. pkt.:
»§ 3, nr. 2, og § 4 har virkning fra og med indkomståret 1999.« Af skatteministeren, tiltrådt af et flertal (udvalget med  

 undtagelse af SF og CD):
 12) Stk. 7 affattes således:
»§ 5, nr. 2, og §§ 01 og 02 har virkning for aktiver, der anskaffes  

 den 12. maj 1989 eller senere.« Bemærkninger Til nr. 1 I lovforslaget er betingelsen om anpartshaverens personlige arbejdsindsats  

 i virksomheden formuleret således, at indkomsten er omfattet, når den  

 skattepligtige kun deltager i virksomhedens drift i uvæsentligt omfang.
 Ifølge ændringsforslaget er betingelsen om anpartshaverens personlige  

 arbejdsindsats formuleret således, at indkomsten er omfattet af lovforslaget,  

 såfremt den skattepligtige ikke deltager i virksomhedens drift i væsentligt  

 omfang.
 Det præciseres hermed, at en anpartshaver, der slet ikke deltager i  

 virksomhedens drift, også omfattes af lovforslaget.
Til nr. 2 Efter § 9, stk. 3, i lov om særlig indkomstskat m.v. kan en skattepligtig  

 negativ særlig indkomst fradrages ved opgørelsen af den skattepligtige  

 almindelige indkomst.
 Med ændringsforslaget præciseres, at en negativ særlig indkomst også  

 omfattes af underskudsbegrænsningen i den foreslåede bestemmelse til  

 personskattelovens § 13, stk. 6. Dette indebærer, at negativ særlig indkomst  

 fra anpartsvirksomheden ikke kan modregnes efter reglerne i lov om særlig  

 indkomstskat m.v. i almindelig indkomst.
Efter ændringsforslaget skal der ske modregning af underskud i almindelig  

 eller særlig indkomst i positiv særlig eller almindelig indkomst fra  

 virksomheden i samme indkomstår.
Bestemmelsen skal ses i lyset af, at et  

 resterende underskud herefter ikke kan modregnes i den skattepligtiges øvrige  

 indkomst, men fremføres til modregning i et senere indkomstårs positive  

 almindelige eller særlige indkomst fra samme virksomhed.
I det omfang, der efter modregning af f.eks. et underskud i almindelig  

 indkomst i samme indkomstårs positive særlige virksomhedsindkomst fremkommer  

 en resterende negativ indkomst, skal denne modregnes i positiv  

 virksomhedsindkomst i et senere indkomstår, hvad enten den positive indkomst  

 er almindelig eller særlig indkomst.
Tilsvarende gælder, såfremt der for det  

 pågældende indkomstår er en negativ særlig virksomhedsindkomst.
Bestemmelserne gælder både ved ophør af den fælles anpartsvirksomhed  

 (anpartsprojektet) og ved anpartshaverens afståelse af en anpart.
Herefter  

 vil det være muligt at modregne tidligere års underskud i positiv indkomst i  

 form af avance ved afståelse af anpartsvirksomhedens aktiver.
Til nr. 3 Der er alene tale om en konsekvensændring som følge af ændringsforslag nr.  

 1. Der henvises til bemærkningerne til denne bestemmelse.
Til nr. 4 og 5 Med ændringsforslagene præciseres, at i tilfælde, hvor den skattepligtige  

 har et afskrivningsgrundlag, der er forskelligt fra de øvrige, skal den  

 pågældende ikke bruge det fælles skatteregnskab for hverken  

 afskrivningsgrundlaget eller afskrivningssatser.
Den skattepligtige kan i  

 disse tilfælde selv vælge afskrivningssatser for anpartsvirksomhedens  

 aktiver.
Til nr. 6 Det foreslås, at fristen for indberetning af det fælles skatteregnskab til  

 skattemyndighederne ændres fra den 1. februar til den 1. maj.
Herved får  

 revisorer m.fl. mere tid til at udarbejde regnskaberne i  

 anpartsvirksomhederne.
Til nr. 7 og 12 Efter lovforslagets § 5, nr. 2, foreslås leasingreglerne ophævet.
Efter  

 investeringsfondslovens § 3, stk. 8, kan henlæggelser til investeringsfonds  

 ikke anvendes til forlods afskrivning på aktiver, der er omfattet af afsnit V  

 A i afskrivningsloven.
Efter etableringskontolovens § 7 B, stk. 2, anses  

 anskaffelse af aktiver, der er omfattet af samme afsnit i afskrivningsloven,  

 ikke som etablering og berettiger derfor heller ikke til forlods afskrivning  

 på de nævnte aktiver.
 I konsekvens af den foreslåede ophævelse af leasingreglerne kan ovennævnte  

 bestemmelser ligeledes ophæves.
 Det foreslås, at ophævelsen af de nævnte bestemmelser har virkning for  

 aktiver, der anskaffes den 12. maj 1989 eller senere.
Til nr. 8 og 11 Opnår Fremskridtspartiet flertal i Folketinget fra og med 1993, vil  

 indkomstskatten være endeligt afviklet i 1999, og det foreliggende forslag  

 vil herefter ingen skade gøre.
Til nr. 9 Lovforslagets § 6, stk. 2 og 7, er med ændringsforslaget affattet på ny.
Efter lovforslaget udgør alle anparter tilhørende en anpartshaver i f.eks.  

 samme kommanditselskab een virksomhed for anpartshaveren.
Det indebærer  

 f.eks., at for en anpartshaver, der har anskaffet en anpart før den 12. maj  

 1989 og en anpart den 12. maj 1989 eller senere i samme virksomhed, vil begge  

 anparter udgøre een virksomhed.
Med ændringforslaget præciseres det, at i disse tilfælde vil anparterne  

 blive betragtet som to andele i samme virksomhed.
Den anpart, der er  

 anskaffet før den 12. maj 1989, vil dog fortsat blive beskattet efter  

 gældende regler, mens den anpart, der er anskaffet den 12. maj 1989 eller  

 senere, vil blive omfattet af lovforslagets bestemmelser om  

 kapitalindkomstbeskatning og underskudsbegrænsning.
 Ændringsforslaget til § 6, stk. 2, indeholder også en bestemmelse, der  

 muliggør succession i afdødes anpart.
 Efter de gældende regler er der ikke hjemmel til at lade arvinger og  

 legatarer succedere i afdødes anpart, ligesom afdødes ægtefælle ved hensidden  

 i uskiftet bo heller ikke kan overtage afdødes anpart, uden at det efter  

 lovforslaget bliver betragtet som en anskaffelse.
 Endvidere vil gældende regler føre til, at en anpart, der udlægges  

 længstlevende ægtefælle i forbindelse med skifte af uskiftet bo, anses for en  

 nyanskaffelse efter lovforslaget.
Ændringsforslaget går ud på at undtage anskaffelse af anparter i  

 ovennævnte situationer, således at anskaffelse i disse situationer ikke anses  

 for at have fundet sted.
Afgørende for, om lovforslagets regler finder  

 anvendelse, vil herefter være, hvornår afdøde anskaffede virksomheden.
Til nr. 10 Før ligningslovens § 28 blev vedtaget af Folketinget den 21. september  

 1974, påviste Fremskridtspartiet reglens urimelighed, jf.
Folketingstidende  

 1973-74 (2. samling), forhandlingerne sp. 8539-8541 og Tillæg B sp. 1656.
Fremskridtspartiet har fortsat en sej kamp efter disse retningslinier, se  

 f.eks.
L 38 af 17. december 1975 og L 182 af 16. april 1982 om ændringer i  

 ligningsloven, jf. nærmere henholdsvis Folketingstidende 1975-76,  

 forhandlingerne sp. 1631-1654, 3296-3309 og 3625-3630 samt Tillæg A sp.  

 989-990 og Tillæg B sp. 159-160, og Folketingstidende 1981-82 (2. samling),  

 Tillæg A sp. 4473 og forhandlingerne sp. 7318.
 Senest demonstrerede Folketingets øvrige partier deres kærlighed til  

 ligningslovens § 28 den 11. november 1987, da Folketinget, se  

 Folketingstidende 1987-88 (1. samling), forhandlingerne sp. 1684 ff.,  

 nedsablede Fremskridtspartiets L 34 af 27. oktober 1987, hvis ordlyd var  

 fuldstændig identisk med det, skatteministeren nu foreslår som § 3, nr. 1, i  

 nærværende lovforslag.
 Fremskridtspartiet er glad for, at vi nu for vel hundredeogsyttende gang  

 oplever, at folketingsflertallet tyvstjæler et Fremskridtsforslag og  

 fremsætter det, som om det var vokset i de gamle partiers egen urtegård.
Aagaard (KF) Else Theill Sørensen (KF) Pernille Sams (KF) Svend Heiselberg  

 (V) nfmd.
Skrumsager Skau (V) Glistrup (FP) Elisabeth Arnold (RV) Bente  

 Juncker (CD) Kofod-Svendsen (KRF) Helen Beim (S) Erling Christensen (S) Pia  

 Gjellerup (S) Klaus Hækkerup (S) Henning Nielsen (S) Stavad (S) fmd.  

Bjørn Poulsen (SF) Jens Thoft (SF) Bilag 1 Nogle af udvalgets spørgsmål til skatteministeren og dennes besvarelse  

 heraf Spørgsmål 1:
Får det konsekvenser for danske vindmøller med over 10 ejere, at  

 renteudgifter ikke længere vil kunne fradrages i anden form for indkomst,  

 idet vindmøller ikke indtjener skattepligtig indkomst, da de alene leverer  

 energi til vindmølleejerne som el-forbrugere? Svar:
 Efter at have drøftet spørgsmålet med energiministeren, skal jeg oplyse  

 følgende:
Efter lovforslagets § 1, nr. 1, beskattes indkomst ved selvstændig  

 erhvervsvirksomhed, når antallet af ejere er større end 10 og den  

 skattepligtige kun deltager i virksomhedens drift i uvæsentligt omfang, som  

 kapitalindkomst.
Efter lovforslagets § 1, nr. 3, kan et skattemæssigt  

 underskud ikke fratrækkes i den skattepligtiges øvrige indkomst, men kun  

 fremføres til modregning i positiv indkomst i et senere indkomstår fra samme  

 virksomhed.
I de fastsatte skatteregler for vindmøller (SD-cirkulære 1987-11) sondres  

 der mellem vindmøller, der kun producerer elektricitet til privat brug, og  

 vindmøller, der producerer elektricitet erhvervsmæssigt.
Producerer en  

 vindmølle ikke væsentlig mere elektricitet, end ejeren forbruger, holdes  

 indtægter og udgifter, herunder afskrivning, uden for indkomstopgørelsen.
En uvæsentlig nettoudbetaling fra elværket for den leverede elektricitet  

 anses at reducere de udgifter, der ikke er fradragsberettigede, og er dermed  

 skattefri.
Hvis nettoudbetalingen fra elværket udgør mere end 10 pct. af  

 værdien af ejerens private elektricitetsforbrug, foreligger der normalt  

 erhvervsmæssig produktion.
I så fald indtægtsføres betalingen for den solgte  

 strøm (med fradrag af udgifter til ejerens eget forbrug) og der kan foretages  

 forholdsmæssigt fradrag for driftsomkostninger, herunder afskrivninger.
Ovennævnte regler gælder kun for ejere, der bor inden for  

 forsyningsområdet for det selskab, der aftager strømmen, eller i samme  

 kommune, hvori vindmøllen etableres, eller inden for en afstand af 10 km fra  

 vindmøllen.
Hvis bopælskravet ikke er opfyldt, behandles vindmølledriften  

 efter de almindelige regler om opgørelse af overskud fra erhvervsmæssig  

 virksomhed.
Ejes vindmøllen af flere personer i forening, f.eks. et interessentskab,  

 gælder ovennævnte regler tilsvarende.
Afgørelsen af, om der er tale om en  

 erhvervsmæssigt drevet vindmølle eller en privat vindmølle, skal foretages  

 for hver enkelt ejer.
En vindmølle, der ejes af mere end 10 personer, og som ikke producerer  

 væsentlig mere strøm, end ejerne forbruger, jf. ovenfor, anses ikke for  

 selvstændig erhvervsvirksomhed for de pågældende ejere.
Disse vindmølleejere  

 berøres derfor ikke af lovforslaget.
For renteudgifter på et lån optaget af  

 den enkelte vindmølleejer til finansiering af vindmøllekøbet eller lån  

 optaget af vindmøllelauget, f.eks. et fælles kreditforeningslån, vil der for  

 den enkelte vindmølleejer være fradragsret efter skattelovgivningens  

 almindelige regler som for andre renteudgifter på private lån.
Driver ejerne af en vindmølle, der ejes af flere end 10 personer, møllen  

 erhvervsmæssigt, vil de pågældende ejere blive omfattet af lovforslaget,  

 såfremt der kun er tale om uvæsentlig arbejdsindsats i virksomhedens drift.
I  

 disse tilfælde vil et skattemæssigt underskud inkl. renteudgifter, som ejerne  

 hæfter fælles for, fra en vindmøllevirksomhed, der anskaffes den 12. maj 1989  

 eller senere, ikke kunne modregnes i anden indkomst hos vindmølleejeren, men  

 kun kunne fremføres til modregning i senere positiv indkomst fra samme  

 vindmøllevirksomhed.
 Spørgsmål 2:
Kan ministeren bekræfte, at bestemmelsen i § 1, nr. 2, betyder, at  

 udlejning gennem en virksomhed, hvor alle aktiver har under 10 ejere, men  

 hvor det samlede antal ejere overstiger 10, vil være omfattet af  

 bestemmelsen? Svar:
Efter forslagets § 1, nr. 2, beskattes indkomst fra udlejningsvirksomheder  

 som kapitalindkomst, når udlejningen sker gennem en virksomhed, som formidler  

 udlejning af aktiver for mere end 10 ejere.
Det gælder uanset antallet af  

 ejere af det enkelte aktiv.
Afgørende for, om indkomsten omfattes, er  

 således, om virksomheden formidler udlejning af aktiver for over 10 personer.  

 I tilfælde, hvor alle aktiver, som en virksomhed formidler udlejning af, har  

 under 10 ejere pr. aktiv, vil indkomsten således være omfattet, når blot det  

 samlede antal ejere af alle aktiver, som virksomheden formidler udlejning af,  

 overstiger 10.
 Spørgsmål 3:
 Ministerens kommentar udbedes til omstående artikel i Det Fri Aktuelt 16.  

 maj 1989. Specielt udbedes ministerens vurdering af, hvorvidt den danske  

 vindmølleindustri vil kunne klare sig på verdensmarkedet uden ændring af L  

 245.
 Spørgsmål 4:
Hvilke initiativer påtænker ministeren til sikring af dansk  

 vindmølleindustris fortsatte vækst og eksistens? Svar:
 Spørgsmålene overvejes for tiden i Energiministeriet.
 Spørgsmål 7:
Anser skatteministeren det for unaturligt, at langsigtede virksomheder i  

 de første indarbejdelsesår - forventet eller overraskende - giver underskud,  

 og hvordan definerer ministeren nærmere i relation til denne problemstilling  

 det, der blev kaldt kriseprojekter under førstebehandlingen? (Skal det være  

 foretagender, der er deres konkurrenter så overlegne, at de kan afstå fra  

 skattefradraget, samtidig med at underskuddet opstår?) Svar:
Når en ny virksomhed påbegyndes, har den ikke sjældent et skattemæssigt  

 underskud de første år efter starten.
Det kan skyldes store udgifter i  

 forbindelse med etableringen, udgifter til markedsføring m.v.
Det er karakteristisk for en række anpartsprojekter, at de er lagt an på  

 at give et skattemæssigt underskud gennem en årrække.
Underskuddet fremkommer  

 bl.a. som følge af anpartshaverens adgang til at foretage skattemæssige  

 afskrivninger, der overstiger de kontante indskud, som anpartshaveren skal  

 foretage i forbindelse med anpartsinvesteringen.
Forslaget går ud på at kapsle et underskud fra anpartsvirksomheden ind,  

 således at det kun kan fremføres til modregning i overskud fra samme  

 virksomhed i senere indkomstår.
Hermed fjernes de umiddelbare skattemæssige  

 fordele ved anpartsinvesteringen.
 Derimod indebærer forslaget, at projekter, der giver et skattemæssigt  

 overskud, bliver lempeligere beskattet end efter de gældende regler.
 Afgørende for, om en investor vil investere i et anpartsprojekt, er  

 herefter ikke længere, at der ved investeringen kan opnås en skattebesparelse  

 på kort sigt, men om virksomheden på længere sigt giver et rentabelt  

 overskud.
 Spørgsmål 8:
 Ministeren bedes uddybe bemærkningerne til § 4 om fælles  

 afskrivningsgrundlag med hensyn til anparter købt før udløbet af indkomståret  

 1988, hvor ejerne har valgt forskellige afskrivningsprocenter for 1988 (og  

 eventuelle tidligere regnskabsår).
 Svar:
Efter lovforslagets § 3, nr. 2, skal virksomheder med flere end 10 ejere,  

 hvoraf nogle i uvæsentligt omfang deltager i virksomhedens drift, udarbejde  

 et fælles skatteregnskab for disse ejere.
Udarbejdelsen af et fælles  

 skatteregnskab skal ske fra og med indkomståret 1989 og gælder for alle  

 virksomheder uanset virksomhedens etableringstidspunkt.
I det fælles skatteregnskab skal anvendes samme afskrivnings- og  

 nedskrivningssatser for de pågældende ejere.
Efter gældende regler kan den  

 enkelte anpartshaver selv vælge afskrivningssats for aktiver omfattet af  

 anpartsvirksomheden.
Det kan derfor forekomme, at anpartshaverne i samme  

 projekt får et forskelligt afskrivningsgrundlag.
Indtil maj 1983 var der adgang til at anvende investeringsfonds- og  

 etableringskontomidler til forlods afskrivning på aktiver, der anskaffes i  

 »masseanpartsprojekter«.
Ved forlods afskrivninger reduceres den  

 afskrivningsberettigede anskaffelsessum med et beløb, der afskrives forlods.  

 Det antages, at mange anpartshavere i anpartsprojekter, der er etableret før  

 dette tidspunkt, har anvendt investeringsfonds- og etableringsmidler i  

 forbindelse med køb af anparter.
Disse anpartshavere vil typisk have hævet  

 forskellige beløb, hvorved der fra starten fremkommer forskellige  

 afskrivningsgrundlag.
 En køber af en brugt anpart vil som hovedregel ved købet få et andet  

 afskrivningsgrundlag end de oprindelige ejere.
Disse forhold er baggrunden for, at efter lovforslaget skal det fælles  

 skatteregnskab ikke omfatte afskrivninger for anpartshavere, der har  

 afskrevet forskelligt fra de øvrige ejere.
Disse anpartshavere skal ved  

 indkomstopgørelsen derfor selv foretage de korrektioner, som et  

 afskrivningsgrundlag, der er forskelligt fra afskrivningsgrundlaget for de  

 øvrige anpartshavere, giver anledning til.
 Spørgsmål 9:
Hvorfor skal den fra 1957 gældende frihed til individuelt at vælge  

 afskrivningsprocenter beskæres på det specialområde, som nærværende forslag  

 omfatter? Svar:
Det fælles skatteregnskab skal udarbejdes for alle virksomheder uanset  

 virksomhedens etableringstidspunkt, jf. besvarelsen af spørgsmål 8. Det  

 fælles skatteregnskab skal af anpartshaveren anvendes ved indkomst- og  

 formueopgørelsen.
Det gælder dog ikke for så vidt angår afskrivninger, hvis  

 anpartshaveren har et afskrivningsgrundlag, der afviger fra de øvrige ejere.
Begrundelsen for at pålægge ejerne at anvende samme afskrivningssatser  

 skal søges i de administrative fordele, der herved opnås ved anvendelsen af  

 det fælles skatteregnskab.
Det fælles skatteregnskab skal anvendes af  

 anpartshaverne ved indkomst- og formueopgørelsen.
Samme afskrivningssatser for alle ejere i et nyetableret projekt vil give  

 samme afskrivningsgrundlag.
Herved bliver det muligt for ejerne at opgøre  

 indkomsten fra anpartsvirksomheden som kun eet beløb, som virksomheden skal  

 indberette til de centrale skattemyndigheder.
Hvis der fortsat skulle være  

 adgang for hver enkelt anpartshaver til at vælge afskrivningssatser, ville  

 den administrative forenkling, der er sigtet med det fælles skatteregnskab,  

 mindskes.
Bestemmelserne om et fælles skatteregnskab for de nævnte virksomheder  

 minder i princippet om reglerne for aktieselskabers skatteregnskaber.
I et  

 aktieselskab kan de enkelte aktionærer ikke individuelt vælge  

 afskrivningssatser ved indkomstopgørelsen for selskabet med virkning for  

 aktieudbytte, men afskrivninger foretages ved opgørelsen af selskabets  

 indkomst.
Bilag 2 Skatteministerens kommentarer til nogle af de henvendelser, som udvalget  

 har modtaget I anledning af en henvendelse som udvalget har modtaget fra  

 Forbrugerforeningen Danske Vindkraftværker (L 245 - bilag 26) skal jeg  

 bemærke:
 Foreningen stiller følgende 2 spørgsmål:
1. Hvorledes vil lovforslaget virke for et vindmøllelaug med flere end 10  

 ejere, når en enkelt ejer har såvel privat som erhvervsmæssigt forbrug? 2. Hvorledes vil lovforslaget virke for et vindmøllelaug med mere end 10  

 ejere, når mere end 10 ejere har blandet privat og erhvervsmæssigt forbrug? Der henvises til besvarelsen af spørgsmål 1 (bilag 14) om den  

 skattemæssige behandling af private forbrugsmøller.
Herudover kan følgende  

 anføres til de stillede spørgsmål:
 Ad 1:
 Blandet privat og erhvervsmæssigt elektricitetsforbrug kan f.eks. være en  

 landmand, der anvender vindmøllens produktion i såvel den erhvervsmæssige del  

 af landbrugsvirksomheden som i den private.
 For en ejer, der har såvel privat som erhvervsmæssigt  

 elektricitetsforbrug, gælder, at sælges der ikke væsentlig mere strøm end  

 ejeren forbruger, skal indtægten for solgt elektricitet ikke indtægtsføres.  

 Der kan foretages skattemæssige afskrivninger og fradrages driftsudgifter med  

 en andel, som svarer til forholdet mellem det erhvervsmæssige kWh-forbrug og  

 det samlede kWh-forbrug.
Producerer møllen væsentligt mere strøm, end ejeren forbruger såvel  

 erhvervsmæssigt som privat, skal indtægten for solgt elektricitet  

 indtægtsføres.
I møllens skattepligtige overskud skal modregnes udgiften til  

 ejerens privatforbrug.
 I et vindmøllelaug med mere end 10 ejere, hvor kun en enkelt ejer har  

 såvel privat som erhvervsmæssigt elektricitetsforbrug, vil denne ejer ikke  

 blive omfattet af lovforslaget, hvis de øvrige ejere udelukkende anvender  

 vindmøllen privat.
 Ad 2:
 Hvis der i et vindmøllelaug er flere end 10 ejere, der har et blandet  

 privat og erhvervsmæssigt elektricitetsforbrug, vil de pågældende ejere blive  

 omfattet af lovforslaget.
 I anledning af skrivelse af 19. maj 1989 fra Foreningen af Danske  

 Vindmøllefabrikanter/FDV (L 245 - bilag 22) samt skrivelse af 19. maj 1989  

 fra Forbrugerforeningen Danske Vindkraftværker (L 245 - bilag 23) skal jeg  

 bemærke:
 Foreningen af Danske Vindmøllefabrikanter og Forbrugerforeningen Danske  

 Vindkraftværker anfører, at fællesmøllelaug, som etableres af private  

 borgere, bliver omfattet af lovforslaget.
 Eftersom ejerne af fællesmøllerne er fritaget for indkomstskat af den  

 solgte elektricitet efter SD-cirkulære nr. 1987 - 11, mener foreningerne, at  

 renteudgifter på lån, som vindmøllelaugene har optaget, medfører, at ejerne  

 får et underskud, som de ifølge lovforslaget ikke vil kunne modregne i anden  

 indkomst.
I svaret på udvalgets spørgsmål 1 er det anført, at vindmøller, der ejes  

 af mere end 10 personer, og som ikke producerer væsentligt mere strøm, end  

 ejerne forbruger, ikke anses for selvstændig erhvervsvirksomhed efter  

 ovennævnte SD-cirkulære.
Som følge heraf berøres disse vindmølleejere ikke af  

 forslaget.
For renteudgifter på lån, som vindmøllelauget har optaget, vil der  

 derfor være fradragsret for den enkelte vindmølleejer efter  

 skattelovgivningens almindelige regler.
 I anledning af nedenstående spørgsmål i skrivelse af 23. maj 1989 fra  

 Dansk Anpartsinvestering (L 245 - bilag 41) til Folketingets Skatte- og  

 Afgiftsudvalg skal jeg bemærke:
1. Er det rigtigt, at dispensationsbestemmelsen vedrørende skibe kun  

 gælder projekter udbudt efter 12. maj 1989, således at »brugte«  

 skibsanparter ikke stilles dårligere end godkendte nye projekter? Svar:
Dispensationsbestemmelsen vedrørende skibe gælder kun for skibsanparter  

 erhvervet efter 12. maj 1989. For anparter i eksisterende projekter berøres  

 ejerne ikke af lovforslaget, medmindre anparterne sælges videre efter  

 skæringsdagen.
Køber vil da blive omfattet af underskudsbegrænsningen i  

 forslagets § 13, stk. 6.
Det er ikke tanken at udstrække godkendelserne til at omfatte  

 skibsanparter i allerede eksisterende skibsprojekter, som sælges efter  

 skæringsdagen.
Disse anparter vil dermed være stillet ganske som andre  

 anpartsprojekter, hvor en eventuel ny køber efter skæringsdagen skal anvende  

 de nye regler, mens ejere af anparter fra før skæringsdagen skal bruge gamle  

 regler.
2. Kan et fremført underskud ved projektudløb/førtidig frasalg af anparter  

 modregnes i beregning af genvundne afskrivninger/avance ved afståelse? Svar:
Der vil blive stillet et ændringsforslag, hvorefter underskud i almindelig  

 og særlig indkomst fra anpartsvirksomheden skal fratrækkes i samme  

 indkomstårs positive særlige eller almindelige indkomst.
Et resterende  

 underskud i almindelig eller særlig indkomst fremføres til modregning i  

 positiv almindelig eller særlig indkomst i et senere indkomstår fra samme  

 anpartsvirksomhed.
Ændringsforslaget gælder både ved ophør af den fælles anpartsvirksomhed  

 (anpartsprojektet) og ved anpartshaverens afståelse af en anpart.
Herefter  

 vil det være muligt at modregne tidligere års underskud i positiv indkomst i  

 form af avance ved afståelse af anpartsvirksomhedens aktiver.
3. Vil en medejer af en eksisterende selvstændig erhvervsvirksomhed med  

 under 10 ejere ved optagelse af yderligere ejere i virksomheden, således at  

 ejerantallet bliver større end 10, blive omfattet af lovforslaget? Svar:
Lovforslaget omfatter kun investorer, der køber en anpart efter den 12.  

 maj 1989. Hvis virksomheden optager nye ejere efter skæringsdatoen, vil de  

 nye ejere blive omfattet af forslaget.
Derimod kan de gamle investorer stadig  

 benytte de hidtidige regler, bortset fra reglerne om fælles  

 regnskabsaflæggelse.
De gamle regler kan benyttes af disse investorer, selv  

 om ejerantallet kommer op over 10, og selv om deres deltagelse er passiv.
 4. Der spørges endvidere, om der i tilfælde, hvor en investor har anparter  

 i et bestående K/S og efter den 12. maj 1989 opkøber yderligere (brugte)  

 anparter i samme K/S, om anparterne da skal betragtes som tilhørende to  

 virksomheder, hvor de nye henholdsvis de gamle anparter fremføres på separate  

 saldi.
 Svar:
Efter lovforslaget skal der for virksomheder, der ejes af mere end 10  

 personer, og hvori nogle kun deltager i virksomhedens drift i uvæsentligt  

 omfang, udarbejdes et fælles skatteregnskab for disse ejere.
Dette krav  

 gælder for både nye og gamle virksomheder.
I de tilfælde hvor den skattepligtige har et afskrivningsgrundlag, der er  

 forskelligt fra de øvrige ejere, f.eks. på grund af køb af en brugt anpart,  

 skal den pågældende ejer ikke bruge det fælles skatteregnskab for hverken  

 afskrivningsgrundlaget eller afskrivningssatser.
Den skattepligtige skal da  

 selv vælge afskrivningssatser for de aktiver, som anparten omfatter.
 Selv om alle anparter i samme K/S udgør kun en erhvervsvirksomhed for  

 anpartshaverne, kan det således forekomme, at en anpartshaver vil få to eller  

 flere afskrivningssaldi.
I den beskrevne situation vil alle anparter således betragtes som  

 tilhørende en virksomhed. hvis en køber af en brugt anpart får et andet  

 afskrivningsgrundlag for denne part, end de øvrige ejere har for deres  

 anparter, omfatter det fælles skatteregnskab ikke afskrivningsgrundlag og  

 afskrivningssatser for den »brugte« anpart.
Den skattepligtige skal  

 derfor ved sin indkomst- og formueopgørelse anvende det nye  

 afskrivningsgrundlag, der fremkommer ved købet, og selv fastsætte  

 afskrivningssatser.
 5. Det foreslås, at lovforslagets bestemmelser om  

 kapitalindkomstbeskatning og underskudsbegrænsning ikke får virkning ved salg  

 af »brugte« anparter, idet det vil ramme sælger af anparter, f.eks.  

 dødsboer og skilsmisseboer m.v., særlig hårdt.
 Svar:
Det vil administrativt være meget besværligt at afgrænse de nævnte  

 salgssituationer fra andre salgssituationer.
Såfremt der skal gøres  

 undtagelse i salgssituationerne, vil det udgøre en væsentlig undtagelse til  

 lovforslaget.
Der kan i øvrigt henvises til kommentaren af 24. maj 1989 til  

 pkt. 5 i skrivelse af 17. maj 1989 fra Foreningen af Statsautoriserede  

 Revisorer til Folketingets Skatte- og Afgiftsudvalg (L 245 - bilag 12).
 Jeg vil dog fremsætte et ændringsforslag, hvorefter en efterlevende  

 ægtefælle eller arving har mulighed for at benytte de regler, som afdøde var  

 undergivet.
 6. Det foreslås, at indberetningsfristen den 1. februar for det fælles  

 skatteregnskab udskydes.
 Svar:
 Der vil blive stillet et ændringsforslag, hvorefter fristen udskydes.
Tillægsbetænkningen Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i to møder.
Udvalget har modtaget mundtlige og skriftlige henvendelser fra:
Advokatfirmaet O.
Bondo Svane, Dansk Anparts Investering A/S, Dansk Energi A/S, Dansk Energimanagement, Danmarks Rederiforening, DMK-gruppen og Foreningen af Danske Vindmøllefabrikanter/FDV.
 Skatteministeren har over for udvalget oplyst følgende:
På baggrund af de særlige forhold, der gør sig gældende for eksporten af  

 de danske vindmøller, har regeringen og Socialdemokratiet drøftet andre  

 modeller for projektfinansiering end anpartsformen.
Der er enighed om, at  

 regeringen med virkning fra senest 1. januar 1990 tilvejebringer en  

 finansieringsordning til gavn for dansk vindmølleeksport.
Ordningen skal sikre mulighed for såvel kortsigtet som langsigtet  

 finansiering (8-10 år) med en finansieringsgrad på op til omkring 80 pct. af  

 projektværdien.
Ordningen skal sigte på større eksportprojekter.
Regeringen vil undersøge mulighederne for at etablere en sådan ordning  

 inden for rammerne af den eksisterende eksportkreditordning.
Rammen for  

 statens garantiforpligtelse skal være 750 mio. kr., og vindmøllebranchen skal  

 selv bære en del af den samlede risiko.
 Der er af skatteministeren og af et mindretal stillet ændringsforslag,  

 hvorom henvises til de ledsagende bemærkninger.
 Herefter indstiller et flertal (Socialdemokratiets, Det  

 Konservative Folkepartis, Venstres og Det Radikale Venstres medlemmer af  

 udvalget) lovforslaget til vedtagelse med de af skatteministeren  

 stillede ændringsforslag.
 Et mindretal (Socialistisk Folkepartis medlemmer af udvalget)  

 indstiller lovforslaget til vedtagelse med de stillede  

 ændringsforslag.
Mindretallet er særdeles tilfreds med, at ministeren er indstillet på at  

 tilvejebringe en finansieringsordning for vindmøller.
Socialistisk Folkeparti  

 havde gerne set en ordning omfattende alle vedvarende energianlæg og har  

 stillet ændringsforslag for at lukke den manglende finansieringsperiode fra  

 12. maj 1989 til udgangen af 1990.
Et andet mindretal (Fremskridtspartiets medlem af udvalget)  

 indstiller lovforslaget til forkastelse.
Mindretallet vil meddele sin  

 stilling til de stillede ændringsforslag ved 3. behandling af lovforslaget.
 Et tredje mindretal (Centrum-Demokraternes medlem af udvalget)  

 indstiller lovforslaget til forkastelse og vil redegøre for sin  

 stilling til de stillede ændringsforslag ved 3. behandling.
 Et fjerde mindretal (Kristeligt Folkepartis medlem af udvalget) vil  

 redegøre for sin stilling til lovforslaget og de stillede ændringsforslag ved  

 3. behandling.
Ændringsforslag Af skatteministeren, tiltrådt af et flertal (udvalget med  

 undtagelse af FP, CD og KRF):
Til § 1 1) I det under nr. 2 foreslåede § 4, stk. 1, nr. 12, ændres  

 »personer.« til: »personer,».
 2) I nr. 2 indsættes efter det foreslåede § 4, stk. 1, nr. 12:
»13) indkomst fra udlejning af aktiver uanset antal ejere, når flere  

 end 10 personer lejer aktiver ud til samme lejer.« 3) Efter nr. 2 indsættes som nyt nummer:
 »01. I § 4 indsættes efter stk. 4 som nyt stykke:
» Stk. 5. Stk. 1, nr. 13, gælder dog ikke udlejning af aktiver  

 til privat benyttelse.
Bestemmelsen gælder heller ikke, hvis udlejeren  

 deltager i virksomhedens drift i væsentligt omfang.«» 4) I det under nr. 3 foreslåede § 13, stk. 6, ændres (to  

 steder) »nr. 10 eller 12,» til: »nr. 10, 12 eller 13,».
Til § 2 5) Paragraffen affattes således:
» § 2 I lov om indkomstbeskatning af selvstændige erhvervsdrivende  

 (virksomhedsskatteloven), jf. lovbekendtgørelse nr. 497 af 16. august 1988,  

 ændres i  § 1, stk. 1, 2. pkt., »nr. 10,» til: »nr. 10,  

 12 eller 13,».« Til § 8 Af et mindretal (SF):
 6) Efter stk. 4 indsættes som nyt stykke:
» Stk. 5. Loven gælder ikke for indkomst fra en virksomhed,  

 der fremstiller vedvarende energianlæg.
Bestemmelsen i stk. 1 gælder  

 virksomheder, der anskaffes inden 1. januar 1990, og hvor energianlægget er  

 færdiggjort inden 1. januar 1991.« Stk. 5-7 bliver herefter stk. 6-8.
Bemærkninger Til nr. 1-5 Lovforslaget omfatter indkomst fra udlejning af aktiver, bortset fra ikke  

 afskrivningsberettiget fast ejendom, når udlejning sker gennem en virksomhed,  

 som formidler udlejning af aktiver for flere end 10 personer.
Lovforslaget  

 omfatter imidlertid ikke indkomst fra udlejning, når flere personer udlejer  

 aktiver til samme lejer, der anvender aktiverne i sin egen drift.
Det kan  

 f.eks. være et rederi, der af flere personer lejer containere til brug i  

 rederiet, eller et pengeinstitut, der af flere personer lejer PC'ere til brug  

 i virksomheden.
 Det er fundet rimeligt, at også denne form for udlejning omfattes af  

 lovforslaget.
Ved ændringsforslag nr. 2 indsættes et nr. 13 til personskattelovens § 4,  

 stk. 1, hvorefter indkomst fra udlejning af aktiver bliver omfattet af  

 lovforslaget, når en lejer af flere end 10 personer lejer aktiver til brug i  

 virksomhedens drift.
Såfremt det udlejede aktiv har flere end 10 personer som  

 ejere, vil indkomsten være omfattet af lovforslagets § 1, nr. 1.
 Med ændringsforslag nr. 3 indsættes et stk. 5 i personskattelovens § 4,  

 hvorefter udlejning af aktiver til privat benyttelse undtages fra det  

 foreslåede nr. 13 til personskattelovens § 4, stk. 1. Undtagelsen indebærer,  

 at lovforslaget ikke vil omfatte biler, lystbåde og lignende, der anvendes  

 til privat benyttelse.
 Endvidere omfattes indkomsten fra udlejningsvirksomheden ikke af  

 lovforslaget, hvis udlejeren deltager i udlejningsvirksomhedens drift i  

 væsentligt omfang.
 Ændringsforslag nr. 4 indeholder en konsekvensændring af bestemmelserne om  

 underskudsbegrænsning i lovforslagets § 1, nr. 3, som følge af  

 ændringsforslag nr. 2.
 Desuden foreslås ved ændringsforslag nr. 5 en konsekvensændring af  

 virksomhedsskatteloven. Ændringen indebærer, at virksomhedsskatteordningen  

 ikke kan anvendes på indkomst, som er omfattet af ændringsforslag nr. 2.
 Ændringsforslag nr. 1 er alene af redaktionel karakter.
Til nr. 6 Med ændringsforslaget undtages vedvarende energianlæg, der finansieres ved  

 hjælp af anparter, fra de i lovforslaget indeholdte beskatningsregler,  

 således at de indtil 12. maj i år gældende regler videreføres for anparter,  

 der tegnes inden udgangen af 1989, og hvor det anlæg, som anparterne  

 vedrører, er færdiggjort inden udgangen af 1990. Vedvarende energianlæg  

 omfatter anlæg, hvor energiproduktionen f.eks. er baseret på halm, træflis,  

 biogas, sol og vind.
