 1. Efter forvaltningslovens § 9, stk. 1, kan den, der er part i en  

 sag, hvori der er eller vil blive truffet afgørelse af en  

 forvaltningsmyndighed, forlange at blive gjort bekendt med sagens dokumenter.  

 Dette gælder dog ikke sager om strafferetlig forfølgning af lovovertrædelser,  

 jf. § 9, stk. 3. Efter bestemmelsen i § 18 kan en part dog - når sagen er  

 afgjort - under visse betingelser få aktindsigt.
 2. Rigsadvokaturen har i de senere år behandlet et antal  

 klagesager, hvor sigtede/tiltalte har anmodet om aktindsigt i en verserende  

 sag, og hvor sagen normalt alene har bestået af faktuelle/tekniske  

 oplysninger og sigtedes egen forklaring.
 For hovedpartens vedkommende har det drejet sig om færdselssager, hvor  

 sigtede f.eks. har ønsket at se anmeldelsesrapporten og oplysninger om  

 metode- og resultat for så vidt angår en hastighedsmåling.
 Anmodningen om aktindsigt har været begrundet med, at den sigtede ønskede  

 at se sagen, inden han tog stilling til skyldsspørgsmålet (bødeforelægget).
3. Sigtede ville, hvis han havde en forsvarer, have krav på  

 aktindsigt i sagen, jf. retsplejelovens § 745, stk. 1. Det er næppe rimeligt,  

 at sigtede skal antage en forsvarer for på den måde at få lejlighed til at se  

 sagen.
Jeg har derfor i de konkrete sager meddelt aktindsigt, uanset at der  

 efter forvaltningsloven ikke var pligt til det.
 4. Jeg skal derfor anmode om, at der i sager, hvor sagsmaterialet  

 alene består af politirapporter vedrørende de faktiske forhold i forbindelse  

 med lovovertrædelsen, tekniske oplysninger og sigtedes egen forklaring  

 meddeles aktindsigt efter princippet om meraktindsigt, når der fremsættes  

 anmodning herom, og hvor der åbenbart ikke foreligger nogen misbrugsrisiko.
 Der kan ligeledes meddeles aktindsigt i andre oplysninger, som måtte indgå  

 i sagen, f.eks. vidneafhøringer, såfremt det efter en konkret vurdering må  

 anses for at være ubetænkeligt.
5. Aktindsigten bør meddeles når sagen er klar til afgørelse ved  

 bødeforelæg, eller når sagen sendes til retten med anklageskrift, og det er  

 klarlagt, at der ikke vil medvirke en forsvarer ved den indenretlige  

 behandling af sagen.
Aktindsigt bør meddeles i rimelig tid før et retsmøde,  

 således at den tiltalte har tilstrækkelig tid og lejlighed til at forberede  

 sit forsvar.
6. Efter forvaltningslovens § 18, afgør  

 politimesteren/politidirektøren i hvilken form en begæring om aktindsigt kan  

 imødekommes.
Det må som udgangspunkt foretrækkes at begæringer om aktindsigt  

 i straffesager imødekommes i form af gennemsyn af sagens akter hos politiet.
 Henning Fode.
