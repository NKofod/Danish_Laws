Ankestyrelsens principafgørelse U-36-03 om kortvarig skadelig påvirkning - anerkendelse - rengøringsassistent - arbejdsskade Resume:
Ankestyrelsen anerkendte som en kortvarig skadelig påvirkning, en anmeldt skade i venstre skulder hos en rengøringsassistent.
Sikrede havde været udsat for en skadelig påvirkning i form af en ekstraordinær skulderbelastning, da hun gennem én arbejdsdag nedtog og ophængte 108 fag gardiner.
 Ankestyrelsen lagde ved afgørelsen vægt på, at arbejdet den pågældende dag indebar en betydelig ekstraordinær belastning i form af arbejde med armene over skulderhøjde, og hvor primært venstre skulder blev belastet, da denne blev brugt til at støtte gardinerne, mens hun med højre hånd hæftede gardinerne til ringene.
 Ankestyrelsen lagde ved afgørelsen videre vægt på, at arbejdet med ophængning af gardinerne efter lægefaglig vurdering havde været en tilstrækkelig belastende påvirkning til at udløse de anmeldte venstresidige skuldergener.
 Love:
Lov om sikring mod følger af arbejdsskade - lovbekendtgørelse nr. 943 af 16. oktober 2000 - § 9, nr. 2 Sagsfremstilling:
Det fremgik af sagen, at sikrede siden 5. oktober 1978 havde arbejdet som rengøringsassistent.
Arbejdet bestod normalt i aftørring af støv, vask af gulve, rengøring af baderum og ryger-dagligstue samt anretning af frokost og opvask.
Hun løftede dagligt vandspande (10 og 30 liters). I august måned 1999 deltog sikrede i hovedrengøring på afdelingen.
Hun vaskede sammen med kollegaer gulve og lofter med moppe i en fire dages periode forud for den 6. august 1999, hvor hun påbegyndte nedtagning af snavsede gardiner og ophængning af rene.
Arbejdet var fastsat til at tage syv timer.
Da sikredes kollega på grund af sygdom blandt rengøringspersonalet måtte gå fra til andet arbejde, udførte sikrede arbejdet alene.
Hun nedtog i løbet af arbejdsdagen 108 fag gardiner á 2 1/2 meter.
Hun fik til sidst hjælp af en rengøringsleder.
Hun udførte arbejdet stående på en stige med begge arme løftet over skulderhøjde.
Hun støttede gardinfaget med venstre hånd og hæftede ringene med højre.
Midt på arbejdsdagen opsøgte hun en anden afdeling for at få udleveret smertestillende tabletter.
Hun gennemførte arbejdsdagen, men søgte dagen efter læge og var sygemeldt i 6 uger.
Af speciallægeerklæring af 22. april 2002 fremgik, at røntgenundersøgelse af sikredes skulder havde vist bursitis calcariae (slimsækbetændelse med forkalkninger).
Arbejdsskadestyrelsen traf afgørelse om, at der ikke var tale om en kortvarig skadelig påvirkning, som var omfattet af arbejdsskadelovgivningen.
Arbejdsskadestyrelsen lagde vægt på, at arbejdet ikke var belastende inden for hendes arbejdsområde.
Videre lagde Arbejdsskadestyrelsen vægt på, at lidelsen ikke lægeligt kunne have sammenhæng med det udførte arbejde af en dags varighed.
 Ankestyrelsen indhentede i forbindelse med sagens behandling oplysninger fra sygehuset, hvoraf det fremgik,   at de gardiner, sikrede håndterede, vejede knap 1 kg  pr. styk.
 Sagen blev behandlet i principielt møde med henblik på belysning af kravene til det uvante og ekstraordinært belastende i forhold til arbejde, der falder inden for sikredes normale arbejdsområde i relation til lovens § 9, nr. 2.
 Afgørelse:
 Ankestyrelsen fandt, at påvirkningen kunne anerkendes som en kortvarig skadelig påvirkning.
Ankestyrelsen lagde vægt på, at arbejdet den pågældende dag indebar en betydelig statisk belastning med armene over skulderhøjde, og hvor primært venstre skulder blev belastet, da denne blev brugt til at støtte gardinerne, mens hun med højre hånd hæftede gardinerne til ringene.
Ankestyrelsen lagde videre vægt på, at arbejdet med ophængning efter lægefaglig vurdering havde været tilstrækkeligt belastende påvirkning til at udløse de anmeldte venstresidige skuldergener.
 Ankestyrelsen ændrede Arbejdsskadestyrelsens afgørelse.
