Betænkning afgivet af Beskæftigelsesudvalget den 1. februar 2021 Betænkning over Forslag til lov om pligt til at sikre covid-19-test af tilrejsende arbejdskraft efter indrejse i Danmark [af beskæftigelsesministeren (Peter Hummelgaard)]:
1. Ændringsforslag Der er stillet 6 ændringsforslag til lovforslaget.
Enhedslistens medlemmer af udvalget har stillet ændringsforslag nr. 1-3, 5 og 6. Venstres, Radikale Venstres, Det Konservative Folkepartis og Liberal Alliances medlemmer af udvalget har stillet ændringsforslag nr. 4.
2. Dispensation fra Folketingets forretningsorden Udvalget indstiller, at der dispenseres fra bestemmelsen i Folketingets forretningsordens § 13, stk. 1, om, at der skal gå 30 dage fra lovforslagets fremsættelse, til det kan vedtages ved 3. behandling.
 Udvalget indstiller, at der dispenseres fra bestemmelsen i Folketingets forretningsordens § 8 a, stk. 2, om, at der skal gå 2 dage fra offentliggørelsen af betænkningen, til lovforslaget kommer til 2. behandling, og fra bestemmelsen i § 13, stk. 1, således at 3. behandling kan finde sted tidligere end 2 dage efter 2. behandling.
3. Indstillinger Et mindretal i udvalget (V, RV, KF og LA) indstiller lovforslaget til vedtagelse med ændringsforslag nr. 4. Mindretallet vil stemme imod ændringsforslag nr. 1-3, 5 og 6.
Et andet mindretal i udvalget (S) indstiller lovforslaget til vedtagelse uændret.
Mindretallet vil stemme imod de stillede ændringsforslag.
 Et tredje mindretal i udvalget (EL) indstiller lovforslaget til vedtagelse med ændringsforslag nr. 1-3, 5 og 6. Mindretallet vil stemme imod ændringsforslag nr. 4.
Et fjerde mindretal i udvalget (DF) indstiller lovforslaget til vedtagelse med ændringsforslag nr. 1-3. Mindretallet vil redegøre for sin stilling til ændringsforslag nr. 4 og 5 ved 2. behandling.
Mindretallet vil stemme hverken for eller imod ændringsforslag nr. 6.
 Et femte mindretal i udvalget (SF) indstiller lovforslaget til vedtagelse med ændringsforslag nr. 1, 3, 5 og 6. Mindretallet vil stemme hverken for eller imod ændringsforslag nr. 2. Mindretallet vil stemme imod ændringsforslag nr. 4.
 Et sjette mindretal i udvalget (NB) vil ved 2. behandling redegøre for sin stilling til lovforslaget og de stillede ændringsforslag.
 Et syvende mindretal i udvalget (ALT) indstiller lovforslaget til vedtagelse med ændringsforslag nr. 5 og 6. Mindretallet vil stemme imod ændringsforslag nr. 1-4.
 Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
4. Politiske bemærkninger Venstre, Radikale Venstre og Liberal Alliance Venstres, Radikale Venstres og Liberal Alliances medlemmer af udvalget støtter at minimere smittespredningen fra udlandet til Danmark, og derfor støtter V, RV og LA en skærpelse af kravene om test til tilrejsende arbejdskraft.
V, RV og LA finder dog, at private arbejdsgivere skal kunne få refunderet ekstra udgifter i forbindelse med gennemførelse af covid-19-test af ansatte.
Desuden finder V, RV og LA, at it-systemerne hurtigst muligt skal kunne håndtere private test, så de også kan indgå i den samlede smitteopsporing med alle data.
Socialistisk Folkeparti Socialistisk Folkepartis medlemmer af udvalget støtter lovforslaget.
SF understreger, at det er yderst nødvendigt at følge udviklingen i smitte blandt vandrende arbejdstagere.
SF konstaterer samtidig, at Fagbevægelsens Hovedorganisation har haft en række bemærkninger til lovforslaget.
SF opfordrer på baggrund deraf ministeren til løbende at være i tæt dialog med arbejdsmarkedets parter med henblik på at indføre yderligere foranstaltninger samt krav til test, såfremt dette viser sig nødvendigt og relevant.
5. Ændringsforslag med bemærkninger Ændringsforslag Til § 1 Af et mindretal (EL), tiltrådt af et mindretal (DF og SF):
 1) Stk. 5 affattes således:
»Stk. 5.  Testen efter stk. 1-3 skal være gennemført senest 72 timer efter den covid-19-test, der gav adgang til indrejse i Danmark.
Herefter skal der gennemføres test løbende og mindst en gang om ugen, så længe den tilrejsende arbejdskraft er i beskæftigelse.« [Test inden for 72 timer og løbende test] Af et mindretal (EL), tiltrådt af et mindretal (DF):
 2) Som stk. 8 indsættes:
»Stk. 8. Indrejsende chauffører, der kører cabotage- eller combitransport i Danmark, er omfattet af stk. 1-3.« [Chauffører, der kører cabotage- eller combitransport er omfattet af loven] Til § 2 Af et mindretal (EL), tiltrådt af et mindretal (DF og SF):
 3) Som stk. 3 indsættes:
»Stk. 3. Tilrejsende arbejdskraft fra lande, regioner eller områder omfattet af regler fastsat i medfør af § 1, stk. 4, må først påbegynde beskæftigelse, når der foreligger et negativt svar på den test, som skal være gennemført senest 72 timer efter indrejse i Danmark, jf. § 1, stk. 5.« [Negativ test som betingelse for at påbegynde arbejde] Ny paragraf Af et mindretal (V, RV, KF og LA):
 4) Efter § 3 indsættes som ny paragraf:
»§ 01. Private arbejdsgivere, der er omfattet af § 1, stk. 1, kan få refunderet udgifter til transport og tabt arbejdsfortjeneste eller ekstra lønudgifter i forbindelse med gennemførelse af covid-19-test af ansatte.
Arbejdsgivere kan endvidere få refunderet eventuelle udgifter i forbindelse med covid-19-test foretaget af private virksomheder på arbejdspladsen.
Stk. 2. Beskæftigelsesministeren fastsætter nærmere regler om refusion af udgifter i henhold til stk. 1.« [Refusion til arbejdsgiver for afholdelse af udgifter i forbindelse med covid-19-test af ansatte] Ny paragraf Af et mindretal (EL), tiltrådt af et mindretal (SF og ALT):
 5) Efter § 4 indsættes som ny paragraf:
»§ 02. Ansatte, der har arbejdet sammen med tilrejsende arbejdskraft, der er testet positiv for covid-19, har ret til at blive testet på samme vilkår som andre ansatte, der er tilrejsende arbejdskraft, herunder ret til løn i forbindelse med test.« [Ansattes ret til test] Ny paragraf 6) Efter § 4 indsættes som ny paragraf:
»§ 03. Der gælder skærpede krav til arbejdsgiveres generelle arbejdsmiljømæssige indsats for at bekæmpe smitte med covid-19 i forhold til hygiejne, rengøring af fællesområder, mulighed for hjemmearbejde, anvendelse af personlige værnemidler m.v., så længe der er en skærpet covid-19-indsats i samfundet.« [Skærpede krav til arbejdsgiveres generelle arbejdsmiljømæssige indsats] Bemærkninger Til nr. 1 Ændringsforslaget vil medføre, at test af ansatte, af arbejdsgiveren selv og af selvstændige uden ansatte, jf. § 1, stk. 1-3, skal være gennemført inden for 72 timer efter tidspunktet for den negative test for covid-19, som den tilrejsende arbejdskraft skal have foretaget for at kunne rejse ind i Danmark.
 Ændringsforslaget vil endvidere medføre, at den tilrejsende arbejdskraft skal testes løbende og mindst en gang om ugen, så længe den indrejsende arbejdskraft udfører arbejde i Danmark.
Til nr. 2 Ændringsforslaget vil medføre, at chauffører, der kører ind i Danmark for at køre cabotage- eller combitransport, bliver omfattet af bestemmelserne i § 1, stk. 1-3. Det betyder, at sådanne chauffører skal testes for covid-19, efter at de er kørt ind i Danmark, hvis de kommer fra de lande, regioner eller områder, som omfattes af regler, der fastsættes i medfør af § 1, stk. 4. Dette gælder, uanset om chaufføren, der kører ind i Danmark, er ansat, arbejdsgiver eller selvstændig uden ansatte.
Til nr. 3 Ændringsforslaget vil medføre, at tilrejsende arbejdskraft først må påbegynde arbejde i Danmark, når pågældende har gennemført en test for covid-19 i henhold til ændringsforslag nr. 1, har fået svar på denne test, og svaret er negativt.
Det gælder for tilrejsende arbejdskraft fra de lande, regioner eller områder, som vil blive omfattet af regler fastsat i medfør af § 1, stk. 4, i det fremsatte lovforslag.
 Kravet vil gælde for ansatte, for arbejdsgivere og for selvstændige uden ansatte og vil indebære, at ansatte skal oplyse arbejdsgiveren om resultatet af testen.
Til nr. 4 Ændringsforslaget vil medføre, at private arbejdsgivere, som sørger for covid-19-test af ansatte, kan få refunderet udgifterne i forbindelse med testtagning af de ansatte.
Det gælder, når de ansatte indrejser i Danmark for at arbejde, og når de kommer fra de lande, regioner eller områder, som fastsættes i regler i medfør af § 1, stk. 4.
 Det er en betingelse for refusion, at covid-19-testen er foretaget inden for den tidsmæssige frist, som fastsættes i regler i medfør af § 1, stk. 5, i det fremsatte lovforslag.
 De udgifter, som arbejdsgiveren kan få refusion for, vil være udgifter til transport mellem arbejdsstedet og det sted, hvor covid-19-testen foretages.
 Endvidere vil arbejdsgiveren kunne få refusion for tabt arbejdsfortjeneste eller for ekstra lønudgifter til de ansatte, som får foretaget test.
Det offentlige stiller gratis test til rådighed for personer, der skal testes.
Arbejdsgiveren kan imidlertid vælge at indgå aftale med et privat testfirma om gennemførelse af covid-19-test, f.eks. på arbejdspladsen.
I sådanne tilfælde vil arbejdsgiveren kunne få refunderet udgifterne hertil.
 Det er en betingelse for refusion, at testen lever op til kravene i § 2 om testmetode eller regler fastsat i medfør af § 2, stk. 2.
Ændringsforslaget medfører, at ministeren bemyndiges til at fastsætte nærmere regler om refusion af arbejdsgiverens udgifter.
Bemyndigelsen forventes udnyttet til at fastsætte regler om ansøgningsprocedure, dokumentation, udbetaling af refusion m.v.
Ændringsforslagets økonomiske konsekvenser og implementeringskonsekvenser for det offentlige Ændringsforslaget skønnes at medføre midlertidige offentlige merudgifter før skat og tilbageløb på 116,0 mio. kr. i 2021 til refusion til arbejdsgiverne.
Efter skat og tilbageløb skønnes forslaget at medføre merudgifter på 109,5 mio. kr. i 2021. Ændringsforslaget skønnes herudover at medføre øgede midlertidige administrative merudgifter for staten til administration af refusionsordningen i 2021.
 Det vil skulle afklares, hvor en refusionsmodel skal forankres, og hvordan den administreres, herunder de administrative udgifter som følge heraf.
Ændringsforslaget forventes ikke at medføre øget administration i regioner og kommuner.
Merudgifterne udgøres af statens refusion til private test af ansatte samt statens kompensation af direkte merudgifter for arbejdsgiverne i forbindelse med tabt arbejdsfortjeneste og transport relateret til både private og offentlige test samt ekstra lønudgifter relateret til offentlige test.
Det er antaget, at 70 pct. af alle test, der følger af ændringsforslaget, vil være private test.
I den forbindelse er antaget en gennemsnitlig pris pr. test på 750 kr., som refunderes fuldt af staten.
Hertil kommer administrative omkostninger, som der ikke er skønnet over.
 Det bemærkes, at skønnene for merudgifterne er behæftet med betydelig usikkerhed.
 Ændringsforslagets økonomiske og administrative konsekvenser for erhvervslivet m.v.
 Det følger af ændringsforslaget, at staten kompenserer private arbejdsgivere for direkte erhvervsøkonomiske konsekvenser i form af øvrige efterlevelseskonsekvenser i forbindelse med både private og offentlige test.
 Ændringsforslaget skønnes at medføre midlertidige direkte erhvervsøkonomiske konsekvenser i form af øvrige efterlevelseskonsekvenser i forbindelse med både private og offentlige test på før skat og tilbageløb på 116,0 mio. kr. i 2021. Efter skat og tilbageløb skønnes forslaget at medføre merudgifter på 109,5 mio. kr. i 2021. Merudgifterne refunderes af staten.
Det skønnes med betydelig usikkerhed, at der i perioden frem til 1. juli vil være knap 110.000 private test og ca. 45.000 offentlige test af ansatte beskæftiget i den private sektor på baggrund af forslaget.
Det svarer til 70 pct. af alle test, der foretages som følge af lovforslaget er private test.
Det skønnes med betydelig usikkerhed, at private test vil foregå i arbejdstiden, hvorfor der vurderes at være tabt arbejdsfortjeneste for arbejdsgiver.
Det skønnes, at udgiften til testtagning for private test i gennemsnit vil svare til ca. 1/3 times tabt arbejdsfortjeneste.
Dog vurderes det, at test i et vist omfang kan tilrettelægges på en sådan måde, at tidsforbrug pr. test for den enkelte ansatte reduceres (eksempelvis ved at testen foretages på arbejdspladsen).
 Det skønnes med betydelig usikkerhed, at ca. 80 pct. af de offentlige test vil foregå i arbejdstiden, hvorfor 80 pct. af merudgiften vurderes at være tabt arbejdsfortjeneste for arbejdsgiver, mens 20 pct. skønnes at være ekstra lønudgifter for arbejdsgiver i forbindelse med kompensation af ansatte for test uden for arbejdstid.
 Der er forudsat en vægtet gennemsnitlig pris pr. time på lønudgifter i forbindelse med en test (offentlig og privat test) på ca. 430 kr.
 Der er pga. lovforslagets hastende karakter ikke foretaget en vurdering af de administrative konsekvenser for erhvervslivet.
 Ændringsforslaget følger principperne for agil erhvervsrettet regulering.
Til nr. 5 Ændringsforslaget vil medføre, at ansatte, der har arbejdet sammen med tilrejsende arbejdskraft, der er testet positiv for covid-19, har ret til at blive testet på samme vilkår som andre ansatte, der er tilrejsende arbejdskraft.
Det betyder, at de ansatte har ret til at blive testet, og at testen skal gennemføres i den ansattes sædvanlige arbejdstid.
Hvis testen ikke kan gennemføres i arbejdstiden, skal den ansatte kompenseres økonomisk for den tid, der bruges på testen.
Endvidere skal den ansatte have dækket eventuelle rimelige udgifter, der afholdes i forbindelse med gennemførelse af testen.
 Den tilrejsende arbejdskraft som den ansatte skal have arbejdet sammen med, for at få ret til at blive testet efter bestemmelsen, kan både være andre ansatte, arbejdsgiveren selv eller selvstændige uden ansatte.
Til nr. 6 Ændringsforslaget præciserer, at der gælder skærpede krav til arbejdsgiveres generelle arbejdsmiljømæssige indsats for at bekæmpe smitte med covid-19, så længe der er en skærpet covid-19-indsats i samfundet.
 De skærpede krav til arbejdsgiveren består i, at arbejdsgiveren skal sørge for, at det er muligt at iagttage den nødvendige hygiejne på arbejdspladsen, at der sker tilstrækkelig rengøring af benyttede fællesområder på arbejdspladsen, at muligheden for hjemmearbejde benyttes i det omfang, arbejdsopgaverne tillader det, og at der er adgang til de nødvendige personlige værnemidler på arbejdspladsen, når arbejdsopgaverne tilsiger det m.v.
 Med nødvendig hygiejne, tilstrækkelig rengøring og nødvendige personlige værnemidler menes dels de krav, der følger af arbejdsmiljølovgivningen, og de krav og anbefalinger, som sundhedsmyndighederne er kommet med i anledning af covid-19-pandemien.
6. Udvalgsarbejdet Lovforslaget blev fremsat den 26. januar 2021 og var til 1. behandling den 26. januar 2021. Lovforslaget blev efter 1. behandling henvist til behandling i Beskæftigelsesudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 1 møde.
Høringssvar Lovforslaget har samtidig med fremsættelsen været sendt i høring, og beskæftigelsesministeren sendte den 29. januar 2021 høringssvarene og et høringsnotat til udvalget.
Bilag Under udvalgsarbejdet er der omdelt 6 bilag på lovforslaget.
Skriftlige henvendelser Udvalget har under udvalgsarbejdet modtaget 1 skriftlig henvendelse om lovforslaget.
Spørgsmål Udvalget har under udvalgsarbejdet stillet 11 spørgsmål til beskæftigelsesministeren til skriftlig besvarelse, som ministeren har besvaret.
Bjørn Brandenborg (S) Bjarne Laustsen (S) fmd.
Jan Johansen (S) Jens Joel (S) Jeppe Bruus (S) Kasper Sand Kjær (S) Henrik Møller (S) Lennart Damsbo-Andersen (S) Samira Nawa (RV) Kathrine Olldag (RV) Karsten Hønge (SF) Halime Oguz (SF) Jette Gottlieb (EL) Victoria Velasquez (EL) Christian Juhl (EL) Torsten Gejl (ALT) Hans Andersen (V) Anne Honoré Østergaard (V) Carsten Kissmeyer (V) Morten Dahlin (V) nfmd.
Anni Matthiesen (V) Ulla Tørnæs (V) Bent Bøgsted (DF) Jens Henrik Thulesen Dahl (DF) Dennis Flydtkjær (DF) Naser Khader (KF) Birgitte Bergman (KF) Lars Boje Mathiesen (NB) Alex Vanopslagh (LA) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
