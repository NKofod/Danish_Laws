Kendelse fra Pressenævnet i sag nr.  

 105/2000 K (navneforbud) har ved advokat  Henrik  Karl  Nielsen  

 klaget til Pressenævnet over en artikel bragt i B.T. den 19. august  

 2000, idet han mener, at god presseskik er tilsidesat.
 Af en artikel bragt i B.T. den 19. august 2000 med  

 overskriften "Stasi-agent fængslet for millionsmugleri"  

 fremgår at:
 "En af de danskere, der har været i politiets  

 søgelys for at arbejde i Danmark og Tyskland for den østtyske  

 efterretningstjeneste STASI, blev i går fængslet i  

 København, sigtet for millionsmugleri.
 Manden er sigtet for overtrædelse af straffelovens §  

 289 og Toldlovens § 73 ved den 20. juli i Padborg i Sønderjylland at  

 have indsmuglet 2 millioner cigaretter i en russisk lastbil.
 Ifølge sigtelsen skete smugleriet sammen med to  

 navngivne mænd.
 Det store parti smuglercigaretter blev senere udleveret  

 til ukendte modtagere bag Bella Centret på Amager i  

 København.
 Torsdag blev smugleren anholdt af politiet.
 Nægter sig skyldig.
 Manden, der er beskyttet af et navneforbud, blev i  

 går fremstillet i Københavns dommervagt i et lukket  

 grundlovsforhør.
 Under afhøringer hos politiet har han nægtet  

 sig skyldig.
 Efter retsmødet i går blev den sigtede  

 varetægtsfængslet i 13 dage i isolation og politiet forventer  

 flere anholdelser i sagen.
 Manden er tidligere dømt for smugleri, og det var  

 under hans smugleraktiviteter i Polen og det daværende  

 Østtyskland, at diktaturets udspekulerede sikkerhedstjeneste fik en  

 klemme på manden.
 Mod at arbejde for STASI fik han uhindret lov til at  

 fortsætte sine smuglerier af spiritus og cigaretter fra  

 Østtyskland og Polen til Danmark.
 Sendte flygtninge i fængsel.
 Derefter begyndte han, ifølge B.T.s oplysninger, at  

 arbejde for Østtyskerne, bl.a. med optrevling af en flugtorganisation  

 i Vesttyskland, der hjalp politiske flygtninge ud af den østtyske  

 diktaturstat.
 Flere personer endte i diktaturets fængsler, da  

 flugthjælperne blev fanget i midten af 80'erne.
 Danskerens dæknavn i STASI var først  

 " Hamster", og han blev senere i karrieren døbt om til " Apollo".
På et tidspunkt var manden også aktiv omkring  

 en udspionering af den polske befrielsesorganisation "Solidaritet" og dets  

 aktiviteter i Danmark.
Resultaterne af hans udspionering blev givet videre  

 til de to kommunistiske diktaturer.
 Ville infiltrere PET.
 Manden har været afhørt af det danske politi,  

 efter at Danmark med 10 års forsinkelse søgte oplysninger i de  

 tidligere østtyske STASI-arkiver.
 På et tidspunkt i 80'erne prøvede manden  

 også at infiltrere PET, Politiets Efterretningstjeneste, men  

 forsøget var så amatøragtigt, at han i stedet kom i de  

 danske myndigheders søgelys.
 Ingen myndigheder ønsker at oplyse om den  

 smuglerfængslede er blevet sigtet for landsskadelig virksomhed, men  

 ifølge B.T's oplysninger i sagen er han blevet afhørt flere  

 gange med en sigtets rettigheder.
Til gengæld vides det med sikkerhed, at han blev  

 fængslet i sommeren sidste år, sigtet for smugleri af en million  

 cigaretter." Klageren har anført, at når det i artiklen er  

 oplyst, at "til gengæld vides det med sikkerhed, at han blev  

 fængslet i sommeren sidste år, sigtet for smugleri af en million  

 cigaretter", så burde det i samme forbindelse have været oplyst,  

 om han som sigtet/tiltalt har erklæret sig skyldig eller ikke-skyldig.  

 Da disse oplysning ikke fremgår af artiklen, er god presseskik  

 tilsidesat.
Det skal i denne forbindelse anføres, at det ud fra  

 artiklens oplysninger er åbenbart, at klageren kan identificeres, idet  

 artiklen sætter klageren i forbindelse med dæknavnene " Apollo"  

 og " Hamster", der ifølge bogen "Ugræs" er klagerens  

 dæknavne.
Hertil kommer, at disse oplysninger indebærer en  

 overtrædelse af det navneforbud, der er nedlagt i sagen, hvorfor  

 klageren har indgivet anmeldelse til politiet herom.
Klageren har endvidere anført, at oplysningerne om,  

 at "manden, har været afhørt af det danske politi, efter at  

 Danmark med 10 års forsinkelse søgte oplysninger i de tidligere  

 østtyske STASI-arkiver" og "ingen myndigheder ønsker at oplyse,  

 om den smuglersigtede er blevet sigtet for landsskadelig virksomhed, men  

 ifølge B.T.'s oplysninger i sagen er han blevet afhørt flere  

 gange med en sigtets rettigheder", er faktuelt forkerte oplysninger, idet  

 klageren på intet tidspunkt har været afhørt eller sigtet  

 i sager vedrørende danskes bistand til myndigheder i det tidligere  

 DDR.
Det forhold, at indklagede har bragt disse meget grove beskyldninger  

 uden forinden at have søgt dem forelagt for klageren, indebærer,  

 at god presseskik er tilsidesat.
Klageren har tillige anført, at når det i  

 artiklen oplyses, at "mod at arbejde for STASI fik han uhindret lov til at  

 fortsætte sine smuglerier af spiritus ", er der ligeledes tale om  

 faktuelt forkerte oplysninger.
Da der endvidere er tale om grove  

 beskyldninger, burde oplysningerne have været søgt forelagt for  

 klageren, inden de blev bragt.
Ved at undlade at gøre dette har  

 indklagede tilsidesat god presseskik.
 Klageren har endelig anført, at indklagede kunne  

 have forelagt de forskellige oplysninger for klagerens beskikkede advokat,  

 men dette har man heller ikke gjort.
 Indklagede har anført, at klageren ikke har  

 benægtet, at han blev fængslet i sommeren sidste år sigtet  

 for smugleri af en million cigaretter, hvorfor det må kunne  

 lægges til grund, at oplysningen herom er korrekt.
Indklagede har endvidere anført, at kravet om, at  

 det i forbindelse med omtale af en straffesag skal fremgå, om en  

 sigtet/tiltalt har erklæret sig skyldig eller ikke-skyldig alene  

 gælder, når den sigtede/tiltalte kan identificeres.
Klageren kan  

 imidlertid ikke identificeres ud fra artiklen, idet han alene omtales under  

 hans angivelige dæknavne som Stasi-agent, ligesom hans  

 påståede virke i organisationen er beskrevet i hovedtræk.  

 Disse oplysninger kan imidlertid ikke anses for at muliggøre en  

 identifikation af klageren for andre end en snæver kreds af personer,  

 der i forvejen kender ham.
Det forhold, at artiklens dæknavne kan  

 sammenholdes med en liste i bogen "Ugræs", og at læseren på  

 denne baggrund kan regne klagerens identitet ud, medfører ikke, at  

 klageren kan identificeres ud fra artiklens oplysninger alene.
Det vil  

 således ofte være muligt ved egen efterforskning at afdække  

 identiteten på en person, der omtales i medierne, men denne mulighed  

 gør læserene meget sjældent brug af, hvorfor det  

 afgørende må være, at klageren ikke kan identificeres  

 på baggrund af artiklen alene.
Det er således ikke i strid med  

 god presseskik, at det ikke fremgår af artiklen, hvordan klageren  

 stiller sig til sigtelserne.
Hertil kommer, at bestemmelsen herom kun har  

 betydning ved omtale af sager til udenforstående, der ikke i forvejen  

 kender den pågældende person eller dennes indstilling til  

 sagen.
Indklagede har endvidere anført, at oplysningen om,  

 at klageren er blevet afhørt af det danske politi, efter at politiet  

 fik adgang til oplysninger i Stasi-arkiverne, er korrekt.
Oplysningerne i  

 artiklen bygger på forskellige avisartikler, på  Mette  Herborg  

 og  Per  Michaelsens bog "Ugræs" samt på kilder, som indklagede  

 ønsker at hemmeligholde.
Hertil kommer, at pligten til at  

 forelægge oplysninger må forudsætte, at de oplysninger, det  

 drejer sig om, vedrører en person, som kan identificeres, hvilket der  

 ikke er tale om i denne sag.
Da klageren endvidere efter retsmødet den  

 18. august 2000 blev varetægtsfængslet i isolation, havde  

 indklagede rent faktisk ikke mulighed for at forelægge nogen  

 oplysninger for ham.
Indklagede mener således ikke, at man har  

 tilsidesat god presseskik, idet man så langt, det er muligt, har  

 kontrolleret, at de oplysninger, man har bragt, er korrekte.
Hertil kommer,  

 at det må anses for berettiget at omtale en sigtelse for  

 overtrædelse af straffelovens § 289 om smugling af særlig grov  

 karakter og i den forbindelse videregive allerede offentliggjorte oplysninger  

 om den sigtede person.
Det må endvidere antages at have offentlig  

 interesse at beskrive kriminelle aktiviteter, som angivelige Stasi-agenter er  

 sigtet, tiltalt eller dømt for.
Indklagede har herudover anført, at når det  

 oplyses, at mod "at arbejde for STASI fik han uhindret lov til at  

 fortsætte sine smuglerier...", så har klageren kun klaget over,  

 at oplysningerne om spiritussmugling er forkerte, og at de burde have  

 været forelagt for ham, mens klageren ikke har nævnt noget om  

 cigaretterne.
Oplysningerne om klagerens smugleraktiviteter bygger på  

 offentligt tilgængeligt materiale og på kilder, som indklagede  

 ikke ønsker at oplyse om.
Oplysningerne findes tillige i en artikel i  

 Ekstra Bladet den 23. marts 1999, som klageren tidligere har haft klaget over  

 til Pressenævnet, i hvilken forbindelse klageren imidlertid ikke gjorde  

 gældende, at oplysningerne om smuglerierne var forkerte.  

 Vedrørende klagerens påstand om, at oplysningerne skulle have  

 været forelagt for ham, har indklagede anført, at klageren ikke  

 er identificeret i artiklen, hvorfor der ikke er krav herom, samt at han var  

 varetægtsfængslet i isolation, da artiklen blev offentliggjort,  

 hvorfor det var umuligt at forelægge oplysningerne for ham.
God  

 presseskik er således ikke tilsidesat.
Det forhold at der i artiklen  

 både henvises til spiritus- og cigaretsmugling, ses endvidere ikke at  

 have betydning for kravet om forelæggelse.
 I sagens behandling har følgende  

 nævnsmedlemmer deltaget: Axel Kierkegaard, Bo Maltesen, Ulrik Holmstrup  

 og Ole Askvig.
 Pressenævnet udtaler:
 På baggrund af det indklagede har anført,  

 finder Pressenævnet ikke, at den enkelte læser kan identificere  

 klageren på baggrund af oplysningerne i artiklen.
I forbindelse med omtalen af en straffesag skal det som  

 udgangspunkt oplyses, om sigtede/tiltalte har erklæret sig skyldig  

 eller ikke-skyldig.
B.T. burde således have oplyst, at klageren havde  

 erklæret sig ikke-skyldig i en sag, hvor klageren sidste sommer blev  

 fængslet sigtet for smugleri af en million cigaretter.
Da klageren  

 imidlertid ikke kan identificeres, finder Pressenævnet i denne sag ikke  

 anledning til at udtale kritik.
Det forhold, at indklagede ikke har søgt at  

 forelægge oplysninger for klageren eller for dennes advokat om  

 rigtigheden af oplysningerne i artiklen herunder f.eks., at "manden har  

 været afhørt af det danske politi , efter at Danmark med 10  

 års forsinkelse søgte oplysninger i de tidligere østtyske  

 STASI-arkiver", indebærer efter nævnets opfattelse heller ikke en  

 tilsidesættelse af god presseskik.
Nævnet har herved lagt  

 vægt på, at klageren ikke kan identificeres på baggrund af  

 artiklens oplysninger, og at klageren var fængslet i isolation, da  

 artiklen blev offentliggjort.
 Afsagt den 1. november 2000.
