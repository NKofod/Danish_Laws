Nr BTB 25 Betænkning og indstilling vedrørende Folketingets Ombudsmands beretning  

 for året 1989   

 Nr B 25 1990-91, 1. samling Afgivet af Retsudvalget Afgivet: 19901113 I overensstemmelse med bestemmelserne i § 7, stk. 1, nr. 18, i Folketingets forretningsorden har Retsudvalget behandlet Folketingets Ombudsmands beretning for året 1989.
 Et flertal (udvalget med undtagelse af Fremskridtspartiets medlem)  

 har intet at bemærke til beretningen.
 Et mindretal (Fremskridtspartiets medlem af udvalget) indstiller  

 beretningen til forkastelse og udtaler i denne forbindelse:
Fremskridtspartiet kan indledningsvis konstatere, at ombudsmandens  

 normeringsudvidelse fra den 1. januar 1990 betyder en ny udgift til  

 skatteborgerne.
Ombudsmandsinstitutionen har igennem adskillige år haft  

 vokseværk, således at det, der startede helt i det små, i dag er vokset sig  

 stort i form af 1., 2. og 3. kontor med i alt 42 ansatte medarbejdere, hvoraf  

 nogle dog ikke er fuldtidsansatte.
 Det personalemæssige vokseværk giver også den følgevirkning, at der hen ad  

 vejen er sket f.eks. omklassificering af en afdelingschef i lønramme 38 til  

 en retschef i lønramme 39.
 Fra den 27. til den 29. november 1989 deltog ombudsmanden i de caribiske  

 ombudsmænds konference på Barbados, hvor ombudsmanden holdt et foredrag om  

 spørgsmålet om balancen mellem klagesagsbehandling og undersøgelser af egen  

 drift.
Beretningen giver ikke noget direkte svar på, hvad ombudsmanden har fået  

 ud af at opholde sig på ferieøen Barbados, medmindre man skal betragte  

 ombudsmandens notat fra maj 1990 om eventuel revision af ombudsmandsloven som  

 værende et svar på 75 sider om samme spørgsmål.
I notatet opfatter  

 ombudsmanden sin opgave som en blanding af en sagkyndig udtalelse og en  

 sekretariatslignende funktion for Retsudvalget.
 I ombudsmandens beretning på i alt 412 sider anføres det, at der i 1989 er  

 indgivet 2.093 sager, hvoraf 846 sager blev realitetsbehandlet.
 De samlede udgifter til ombudsmandens virksomhed for 1989 beløber sig til  

 13.525.000 kr.
 Det betyder, at hver af de realitetsbehandlede sager i gennemsnit har  

 kostet 15.987 kr.
Det drejer sig f.eks. om en navngiven klager, der var utilfreds med  

 døbenavnet Allesen de Fine Bunkeflod, idet pågældende kun ville hedde  

 Allesen.
En anden sag drejer sig om, hvor mange Hawaiidronninger der i 1987  

 var sendt til parring på forskellige parringsstationer i Danmark.
Det skal  

 understreges, at denne klagesag, der var fra en redaktør, ikke drejede sig om  

 det danske kongehus eller andre landes fyrstehuse, men om aktindsigt i  

 oplysninger om bistationers driftsforhold.
På trods af risikoen for, at de øvrige partiers retspolitiske ordførere i  

 vrede vil forlade folketingssalen, så vil Fremskridtspartiet alligevel nævne,  

 at ombudsmanden på trods af sin fortid inden for hele udlændingeområdet  

 egenhændigt kun har skønnet sig inhabil i 14 sager i alt.
Dette er sket,  

 uagtet 77 sager angik afgørelser i henhold til udlændingeloven, heraf 41  

 sager om afslag på anmodninger om opholdstilladelse i henhold til  

 udlændingelovens § 9, stk. 2, nr. 2 (opholdstilladelse af humanitære grunde).
 De 14 sager, som gav anledning til kritik, vedrørte alle  

 Justitsministeriets og Direktoratet for Udlændinges tidsmæssige behandling af  

 ansøgninger om familiesammenføring af tamilske flygtninge i Danmark.
 Ombudsmandens beretning for 1989 er endnu en understregning af, at loven  

 om Folketingets Ombudsmand bør laves om, således at klagesager, som er  

 omfattet af udlændingeloven og indfødsretslovene, falder uden for området for  

 ombudsmandens virksomhed, ligesom det kun bør være danske statsborgere, som  

 skal have klageadgang til ombudsmanden.
 Fremskridtspartiet mener i øvrigt, at bekendtgørelsen om instruks for  

 Folketingets Ombudsmand bør ændres for så vidt angår § 16, stk. 2, der  

 vedrører ombudsmandens inhabilitet, så reglerne bliver i overensstemmelse med  

 forvaltningslovens regler.
 Fremskridtspartiet mener i øvrigt, at ombudsmandens selvstændige skøn om,  

 hvornår han eventuelt er inhabil i en klagesag, bør ændres.
 Fremskridtspartiet finder det meget uheldigt, at ombudsmanden på trods af  

 sin helt generelle inhabilitet i udlændingesager færdiggør 10 flygtningesager  

 i et sådant omfang, at ombudsmanden er dybt, dybt inde i selve materien og  

 afgørelsen, inden ombudsmanden pludselig fem minutter i tolv opdager, at han  

 er inhabil i alle 11 flygtningesager i en sådan grad, at ombudsmanden aldrig  

 burde have set på en eneste af disse.
 Der henvises i den anledning til bilag 86-96 omdelt i Retsudvalget på alm.  

 del i folketingsåret 1990-91.
Ud fra et rent inhabilitetssynspunkt finder Fremskridtspartiet, at  

 Folketinget bør gøre brug af § 1, stk. 4, i lov om Folketingets Ombudsmand,  

 hvor der står følgende: »Hvis ombudsmanden ikke længere nyder  

 Folketingets tillid, kan Folketinget afskedige ham.« Et flertal (udvalget med undtagelse af Fremskridtspartiets medlem)  

 fremsætter herefter følgende:
Forslag til folketingsbeslutning om Folketingets Ombudsmands beretning  

 for året 1989 Folketinget tager Folketingets Ombudsmands beretning for året 1989 til  

 efterretning.
Grethe Fenger Møller (KF) fmd.
Sterup (KF) Helge Adam Møller  

 (KF) Elsebeth Kock-Petersen (V) Inge Dahl-Sørensen (V) Knud Lind (FP) Kirsten  

 Lee (RV) Nør Christensen (CD) Lysholm Christensen (KRF) Erling Christensen  

 (S) Ole Espersen (S) Søren Hansen (S) Torben Lund (S) Lissa Mathiasen (S)  

 Margrete Auken (SF) Leif Hermann (SF) Ebba Strange (SF) nfmd.
 Trivselspartiet havde ikke medlemmer i udvalget.
