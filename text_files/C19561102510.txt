 Den 21. december 1955 har Danmark ratificeret den i Geneve den 19.  

 september 1949 afsluttede internationale færdselskonvention, der er aftrykt i  

 justitsministeriets bekendtgørelse af i dag.
 Konventionen vil for Danmarks vedkommende træde i kraft den 4. marts 1956,  

 og samtidig afløser den i medfør af bestemmelsen i artikel 30  

 Pariserkonvention af 24. april 1926, idet sidstnævnte dog stadig finder  

 anvendelse i forhold til lande, der ikke har tiltrådt eller ratificeret den  

 nye konvention - hvorunder særlig skal nævnes Vesttyskland og England.
 Som det fremgår af Geneve-konventionens kapitel IV, stilles der fremtidig  

 i den internationale færdsel deltagerlandene imellem ikke krav om  

 internationalt kørecertifikat, idet det nu er tilstrækkeligt, at der  

 medbringes en indregistreringsattest, og ved bekendtgørelse af i dag om  

 udenlandske køretøjer og udenlandske førere af motorkøretøjer har  

 justitsministeriet bestemt, at denne regel også skal finde anvendelse for  

 køretøjer fra lande, der ikke har tilsluttet sig Geneve-konventionen.
 Den i § 20 i justitsministeriets bekendtgørelse nr. 192 af 30. juni 1932  

 om motorkøretøjer nævnte indregistreringsattest (blanket III) opfylder de i  

 konventionens artikel 18 opstillede krav, og skal derfor fremtidig medbringes  

 ved danske motorkøretøjers kørsel i lande, der har tiltrådt konventionen.
I forholdet til de lande, der endnu ikke har ratificeret konventionen, er  

 der for danske køretøjers vedkommende ikke sket nogen ændring, og der skal  

 derfor som hidtil udstedes internationalt kørecertifikat til brug i disse  

 lande.
I denne forbindelse skal man henlede opmærksomheden på, at der i  

 medfør af den i udenrigsministeriets bekendtgørelse nr. 2 af 31. januar 1936  

 omhandlede ordning ikke ved kørsel i Vesttyskland med privat personmotorvogn  

 i ikke-erhvervsmæssigt øjemed kræves internationalt kørecertifikat og  

 internationalt førerbevis, men alene dansk indregistreringsattest (blanket  

 III) og dansk førerbevis, der ifølge de nugældende tyske regler ikke behøver  

 at være ledsaget af en oversættelse.
 Med hensyn til førerbeviser åbner konventionen deltagerlandene adgang til  

 enten at anerkende nationale beviser, eventuelt udfærdiget som foreskrevet i  

 anneks 9, eller at kræve internationalt førerbevis, og justitsministeriet har  

 i denne anledning rettet henvendelse til generalsekretæren for De forenede  

 Nationer for at få oplyst, hvilke krav de forskellige deltagerlande i så  

 henseende vil stille til danske motorførere.
/E.
Stamm.
 (* 1) Optaget i Juristforbundets færdselslovsamling.
