En kommune krævede i juli 1989 tilbagebetaling af boligstøtte for  

 1985. Støttemodtageren udtrykte undren over, at kommunen først regulerede  

 boligsikringen 4 år efter modtagelsen.
Kommunen anførte hertil, at det på  

 grund af manglende personalemæssige ressourcer og udskiftninger på  

 boligstøttekontoret først i 1989 var muligt at omberegne den i 1985 udbetalte  

 boligstøtte og herefter rejse tilbagebetalingskravet.
 Nævnet henviste til Boligstyrelsens vejledning af 22.10.1987 om  

 individuel boligstøtte, hvoraf det fremgår, at kommunen bør rejse  

 tilbagebetalingskrav senest 2 år efter udgangen af det år,  

 tilbagebetalingskravet vedrører, medmindre kommunen ikke har haft mulighed  

 for at rejse kravet tidligere.
 Nævnet fandt ikke, at der efter loven var noget til hinder for, at  

 kommunen rejste krav om tilbagebetaling, selvom der var forløbet mere end 2  

 år efter det år, tilbagebetalingskravet vedrørte.
 D.d. har man tilskrevet N.N., 4800 Nykøbing F., således:
 »Ved brev af 12. juli 1989 har De klaget over, at det sociale udvalg  

 i Nykøbing F. kommune har besluttet at kræve tilbagebetaling af for meget  

 ydet boligstøtte i 1985.
 Det sociale udvalg har fremsendt sagens akter og en udtalelse, som De er  

 gjort bekendt med.
 Det fremgår af sagen, at De er enlig, og at De har en hjemmeboende datter  

 på 13 år.
 I perioden fra 17. august 1985 til 31. december 1985 blev De bevilget  

 boligstøtte med kr. 1.122,- pr. måned ud fra en beregnet husstandsindkomst  

 på. 105.000,-.
 Husstandsindkomsten var beregnet udfra indkomstoplysninger afgivet af Dem.
 Ved skrivelse af 5. juli 1989 krævede det sociale udvalg tilbagebetaling  

 af kr. 1.264,- vedrørende den udbetalte boligstøtte for 1985. Begrundelsen  

 herfor var, at den beregnede husstandsindkomst ud fra Deres selvangivelse var  

 på kr. 123.000,-, hvorved Deres faktiske husstandsindkomst oversteg den  

 forventede indkomst med kr. 18.000,-.
 De har i Deres ankeskrivelse af 12. juli 1989 bl.a. udtrykt undren over,  

 at det sociale udvalg først efter 4 år har reguleret Deres boligsikring.
 Det sociale udvalg har hertil anført, at det på grund af manglende  

 personalemæssige ressourcer og udskiftninger i socialforvaltningens  

 boligstøttekontor først nu har været muligt, at omberegne den udbetalte  

 boligstøtte for 1985, samt fremsætte krav om tilbagebetaling.
 I henhold til boligstøttelovens § 38, stk. 3, skal ansøgerne oplyse  

 kommunalbestyrelsen om alle forhold, der kan medføre nedsættelse eller  

 bortfald af boligstøtten.
 Ifølge § 41, stk. 1, i boligstøtteloven, som denne var gældende i 1985,  

 skal ansøgeren, såfremt han har undladt at give meddelelse som omhandlet i §  

 38, stk. 3, eller i øvrigt mod bedre vidende uberettiget oppebåret  

 boligstøtte, tilbagebetale det beløb, der er oppebåret med urette.
 Ifølge pkt. 14.6. i boligstyrelsens dagældende cirkulære af 30. august  

 1982 om individuel boligstøtte bør boligstøttemodtagere, der har fået  

 udbetalt boligstøtte i forhold til den forventede fremtidige indkomst, have  

 omregnet boligstøtten, når den faktiske husstandsindkomst overstiger  

 beregningsgrundlaget med mindst kr. 10.000,-. Endvidere fremgår, at  

 kommunalbestyrelsen bør rejse tilbagebetalingskrav senest 2 år efter udgangen  

 af det år tilbagebetalingskravet vedrører, medmindre kommunalbestyrelsen ikke  

 har haft mulighed for at rejse kravet tidligere.
 I henhold til dagældende § 41, stk. 2, i boligstøtteloven, som denne var  

 gældende i 1987, skal ansøgeren eller hans dødsbo tilbagebetale den for meget  

 modtagne boligstøtte, såfremt den faktiske husstandsindkomst overstiger den  

 forventede indkomst med mindst kr. 10.000,-.
Amtsankenævnet har herefter behandlet sagen i sit møde den 23. november  

 1989, hvor man traf følgende A F G Ø R E L S E:
 Nævnet finder ikke, at der efter loven er noget til hinder for, at det  

 sociale udvalg rejser krav om tilbagebetaling, selv om der er forløbet mere  

 end to år efter det år tilbagebetalingskravet vedrører.
 Nævnet stadfæster derfor det sociale udvalgs krav om tilbagebetaling af  

 boligstøtte for perioden 17. august til 31. december 1985, da betingelserne  

 herfor er opfyldt.
 Da De ikke har klaget over tilbagebetalingskravets størrelse, har nævnet  

 ikke foretaget en prøvelse heraf.
Vedrørende eventuel klage over amtsankenævnets afgørelse henvises til  

 vedlagte vejledning.« Hvilket herved meddeles.
