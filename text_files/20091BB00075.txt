Fremsat den 8. december 2009 af Jeppe Kofod (S), Kirsten Brosbøl (S), Mette Gjerskov (S), Mogens Jensen (S), Mogens Lykketoft (S) og Julie Rademacher (S) Forslag til folketingsbeslutning om oprettelse af en fond til klimainvesteringer i udviklingslande Folketinget opfordrer regeringen til at oprette en fond til klimainvesteringer i udviklingslande under Industrialiseringsfonden for Udviklingslandene (IFU) efter samme idé som Investeringsfonden for Østlandene (IØ) og Investeringsfonden for Vækstmarkeder (IFV). Fonden skal ved at stille risikovillig kapital til rådighed dels styrke danske investeringer i udviklingslande, dels sikre klimarigtige investeringer i regioner, der ellers ikke vil have mulighed for at foretage sådanne.
Den danske stat skal indskyde en startkapital på 300-400 mio. kr. i fonden.
Disse midler skal være nye og additionelle til udviklingsområdet i overensstemmelse med Baliaftalen fra 2007 (COP13) og rådskonklusioner (miljø) af 21. oktober 2009 herom.
Bemærkninger til forslaget Både Industrialiseringsfonden for Udviklingslandene (IFU) og Industrialiseringsfonden for Østlandene (IØ) har vist sig at være en succes ud fra en række kriterier.
Fondene har i deres levetid understøttet en lang række projekter og været med til at skabe mere end 50.000 arbejdspladser i projektlandene.
Derudover har den danske stat kunnet trække det oprindelige indskud i fondene tilbage, og fondene er således i dag både selvfinansierende og overskudsgivende.
Derudover har fondene bidraget til at udvikle danske virksomheder og skabe arbejdspladser i Danmark.
IFU er meget bevidst om sit ansvar for de samfundsmæssige konsekvenser af investeringerne, herunder også miljø- og klimakonsekvenserne.
Men da IFU vurderer investeringsmulighederne i alle sektorer, kan det være svært for projekter, der omhandler investeringer rettet mod klimateknologi eller klimaforbedringer generelt, at konkurrere med mere traditionelle projekter, eksempelvis på grund af rentabilitet.
En fond med et specifikt fokus på klimainvesteringer vil kunne afhjælpe dette, da projekter om klima og miljø kun skal konkurrere med lignende projekter om rentabilitet og ikke med andre industrialiseringsprojekter.
Rentabilitet vil dermed forsat spille en vigtig rolle i projektidentifikationen, men forventningen om rentabilitet vil blive baseret på et realistisk niveau for denne type af investeringer.
 Forslaget forventes yderligere at kunne adressere en række aktuelle problemer:
 1) Investeringer i udviklingslande.
 2) De globale klimaproblemer.
 3) Arbejdspladser og teknologiudvikling i Danmark.
Ad 1) Udviklingslandene har mere end nogensinde behov for ekstra investeringer.
For det første har den finansielle krise medført et fald i private investeringer.
For det andet har de høje oliepriser ramt udviklingslandene ekstra hårdt, og endelig har fødevarekrisen haft katastrofal betydning for udviklingslandenes mulighed for at forsørge sig selv.
Udviklingslandene har derfor behov for alle de private investeringer, de kan få.
IFU har vist sig at være et yderst effektivt værktøj til at stimulere private investeringer i udviklingslandene, og en lignende, om end mere specialiseret, fond vil derfor kunne stimulere yderligere investeringer.
Ad 2) Det er ikke kun i den udviklede del af verden, der er behov for klimarigtige investeringer.
I den tredje verden er der også CO2-gevinster at hente, dels ved at erstatte den eksisterende og forældede teknologi med en ny og mere miljøvenlig, dels ved at fremtidige investeringer i industri og infrastruktur baseres på den mest klimavenlige teknologi.
Eksempelvis kunne investeringer i vindkraftbaseret afsaltning af havvand være en bæredygtig løsning på den manglende adgang til rent vand flere steder i verden.
Ad 3) Danmark har en klar komparativ fordel, når det kommer til klimateknologi.
Vi har en veludviklet sektor inden for vedvarende energi, men også andre dele af industrien kan være med.
Med forslaget vil andre virksomheder også få mulighed for at få finansieret projekter i udviklingslandene.
Dermed vil virksomheder kunne afsætte flere penge til udviklingen af klimarigtig teknologi.
Samtidig vil det være muligt at skabe øget aktivitet hos virksomhederne herhjemme og dermed etablere hårdt tiltrængte arbejdspladser.
 Organisering:
IFU bør administrere fonden til klimainvesteringer i udviklingslande, på samme måde som IFU administrerer IØ og IFV.
Der findes klare fordele ved en sådan organisering, bl.a. at fonden har erfaringen med identificering af bæredygtige projekter, lokal knowhow, netværk m.m.
 Finansiering:
Det understreges, at fonden skal finansieres af nye og additionelle midler.
Det vil sige, at det er et tillæg til den udviklingsbistand, der allerede gives.
 Konkret kan forslaget finansieres af midler frigjort ved udlodning af Investeringsfonden for Østlandene, som ifølge regeringens finanslovsforslag for 2010 udgør ca. 250 mio. kr. over de næste 3 år.
Skriftlig fremsættelse Jeppe Kofod (S):
 Forslag til folketingsbeslutning om oprettelse af en fond til klimainvesteringer i udviklingslande.
(Beslutningsforslag nr.
B 75).
