Skriftlig fremsættelse (6. oktober 2010) Kulturministeren (Per Stig Møller) Herved tillader jeg mig for Folketinget at fremsætte:
Forslag til lov om ændring af lov om radio- og fjernsynsvirksomhed (Gennemførelse af medieaftale for 2011-2014 m.v.) (Lovforslag nr.
L 19) Hovedformålet med lovforslaget er at gennemføre den aftale om mediepolitikken for perioden 2011-2014, som regeringen (Venstre og Det Konservative Folkeparti), Dansk Folkeparti og Liberal Alliance indgik den 26. maj 2010. Lovforslaget gennemfører de ændringer af loven, som er nødvendige på baggrund af medieaftalen, samt en mindre ændring vedrørende Radio- og tv-nævnets sammensætning.
I lovforslaget foreslås, at Radio- og tv-nævnet tillægges kompetence til efter ansøgning eller af egen drift at træffe afgørelse om godkendelse af DRs og de regionale TV 2-virksomheders iværksættelse af væsentlige nye tjenester, hvori indgår en afvejning af tjenesternes public service-værdi for samfundet og tjenesternes indvirkning på andre tjenester på markedet.
Det foreslås, at formanden for Radio- og tv-nævnet skal være jurist.
 Herudover foreslås det med henblik på at skabe grundlag for konkurrence på public service-indhold på radioområdet, at den fjerde FM-radiokanal udbydes som licensfinansieret public service-kanal med nyheds-, aktualitets-, kultur- og debatprogrammer suppleret med en bred musikprofil, og at tilladelse til programvirksomheden på kanalen ikke kan meddeles til DR.
 Ligeledes for at skabe konkurrence på public service-indhold foreslås det at udbygge Public Service Puljen til at omfatte public service-tv-programmer for børn og unge samt public service-radioprogrammer til udsendelse af andre radioforetagender end DR, tilladelseshaveren til den fjerde FM-radiokanal og ikke-kommercielle lokal-radio-stationer.
 Det foreslås at udvide must carry-forpligtelserne til at omfatte Folketingets nye tv-kanal FOLKETINGET og DRs to nichekanaler DR K og DR Ramasjang.
 For at styrke danske tv-foretagenders konkurrenceposition foreslås det at indføre adgang bortset fra DR og de regionale TV 2-virksomheder til produktplacering i tv-udsendelser og tv-lignende on demand-tjenester i overensstemmelse med reglerne i EU-direktivet 2010/13/EU af 10. marts 2010 om audiovisuelle medietjenester.
 Det foreslås, at loven træder i kraft den 1. januar 2011. Forslaget om udbygning af Public Service Puljen kan dog først på kulturministerens foranledning træde i kraft, når ordningen er godkendt af EU-Kommissionen.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
