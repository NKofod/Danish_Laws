Landsskatteretskendelse Aktier, anskaffelsessum for medarbejderaktier.
Bindende  

 forhåndsbesked A A/S's klage til Landsskatteretten vedrører en af  

 Ligningsrådet afgiven bindende forhåndsbesked af 25. januar  

 2000.
 Spørgsmålene til Ligningsrådet var følgende:
" 1) 	Knytter der sig en anskaffelsessum svarende til børskurs  

 ultimo 1998 til såvel moderaktier, udstedt den 19. maj 1993, som  

fondsaktier udstedt i 1995 - ved opgørelse af avance/tab i  

 forbindelse med afståelse efter båndlæggelsesperiodens  

 udløb ?  (ultimo af 1998).
2) 	I tilfælde af benægtende besvarelse af spm. 1  

 ønskes det afgjort, om betingelserne for i stedet at anvende  

 værdien den 19. maj 1993, svarende til en af Ligningsrådet  

 godkendt kurs på 2.338 i henhold til en bindende forhåndsbesked  

 af 9. november 1994, er opfyldt for så vidt angår  

 moderaktierne ? Ligningsrådet har svaret således:
 Ad 1) Nej.
Ad 2) Ja." Klagen til Landsskatteretten vedrører alene besvarelsen af  

 spørgsmål 1.
Det fremgår af sagens oplysninger, at selskabet forud for tegningen  

 af nom. 2 mio. kr. medarbejderaktier i 1993 havde en aktiekapital på  

 nom. 40 mio. kr. (nom. 33.412.200 kr.
A-aktier og nom. 6.587.800 kr.  

 B-aktier). Aktierne i selskabet var købt i 1992 af ledergruppen og  

 passive investorer.
I 1993 blev aktiekapitalen udvidet med nom. 2 mio. kr. medarbejderaktier  

 (A-aktier) til nom. 42 mio. kr.
Der var tale om bindende tegning af aktier i  

 selskabet til kurs 105 i tegningsperioden fra 12. maj til 19. maj 1993 (med  

 meddelelse fra selskabet om tildeling af aktier af hensyn til eventuel  

 overtegning den 4. juni 1993), og båndlæggelsen, som skete i  

 bank, vedvarede til den 31. december 1998. Ordningen var forinden tegningen  

 godkendt som en medarbejderaktieordning efter ligningslovens dagældende  

 § 7 A, stk. 1, af de stedlige skattemyndigheder den 12. marts 1993.  

 Bestyrelsen var på ekstraordinær generalforsamling den 27.  

 november 1992 bemyndiget til inden den 31. august 1993 at forhøje  

 aktiekapitalen med de nom. 2 mio. kr. medarbejderaktier, og  

 tegningsprocedurens gennemførelse blev godkendt af selskabets  

 bestyrelse på møder den 24. juni 1993 og den 27. august 1993.  

 Til sikring af båndlæggelsen oprettede banken umiddelbart efter  

 aktiebrevenes trykning et spærret depot.
De nom. 2 mio. kr.  

 medarbejderaktier blev tegnet af mere end 300 medarbejdere, idet den enkelte  

 maksimalt kunne tegne nom. 9.000 kr.
På generalforsamling den 4. december 1995 blev selskabets  

 aktiekapital som led i forberedelserne til en børsintroduktion udvidet  

dels med nom. 6 mio. kr. til nom. 48 mio. kr.  i forbindelse med  

 udnyttelse af warrants udstedt i 1992 til 5 af selskabets  

 nøglepersoner, dels med fondsaktier i forholdet 1:1 fra nom. 48  

 mio. kr. til nom. 96 mio. kr. (nom. 70.824.400 kr.
A-aktier og nom.  

 25.175.600 kr.
B-aktier.
Stykstørrelsen blev samtidig ændret fra  

 100 kr. til 20 kr.
De nom. 2 mio. kr. fondsaktier, som blev tildelt i 1995 på grundlag  

 af de nom. 2 mio. kr. medarbejderaktier tegnet i 1993, er som moderaktierne  

 båndlagt til udgangen af 1998. Børskursen for aktierne i  

 selskabet var ved udgangen af 1998 265 pr. 20 kr.´s aktier svarende til en  

 værdi for de i alt nom. 4 mio. kr. aktier på 53 mio. kr.
Heraf  

 repræsenterede en aktiepost på nom. 18.000 kr. 238.500 kr.
En engelsk koncern opkøbte i foråret 1999 via et nyerhvervet  

 dansk holdingselskab en betydelig kapitalandel, og med et ejerskab på  

 mere end 90 % af kapitalen blev de resterende aktionærer  

 tvangsindløst i sommeren 1999 til kurs 425 pr. 20 kr.´s aktie.
Sidste  

 børsnoteringsdag var den 13. juli 1999.
Ligningsrådet har i 1994 truffet afgørelse i to bindende  

 forhåndsbeskeder vedrørende aktier i det klagende selskab.
I den  

 ene afgørelse, som er offentliggjort i TfS 1994.448, fandt  

 Ligningsrådet, at § 19, stk. 4, 1. pkt. i lov nr. 421 af 25. juni 1993  

 - ved afståelse efter båndlæggelsesperiodens ophør -  

 kan anvendes for de i 1993 tegnede nom. 2 mio. kr. medarbejderaktier.
Den  

 skattepligtige må dog ikke i båndlæggelsesperioden tegne  

 nye aktier til overkurs i forhold til aktiernes handelsværdi, jf. § 12  

 i lov 1117 af 22. december 1993. § 19, stk. 4, 1 pkt. fandtes anvendelig,  

 uanset at den egentlige båndlæggelse først blev  

 effektueret efter den 19. maj 1993, idet der blev lagt afgørende  

 vægt på, at der var indgået en bindende aftale om  

 såvel erhvervelse som båndlæggelse af medarbejderaktierne.  

 I den anden afgørelse, j. nr. 04/94-4286-00022, fandt  

 Ligningsrådet, at handelsværdien den 19. maj 1993 af aktierne i  

 selskabet, som på daværende tidspunkt havde en aktiekapital  

 på nom. 42 mio. kr.,  kan ansættes til kurs 2.338 i relation til  

 § 19, stk. 3, i lov nr. 421 af 25. juni 1993, som alene kan anvendes ved  

 minoritetsaktionærers salg af aktier, der har været ejet i 3  

 år eller mere.
Kurs 2.338 svarede til en samlet værdi for de i  

 alt nom. 2 mio. kr. medarbejderaktier på 46.760.000 kr.
Heraf  

 repræsenterede en aktiepost på nom. 9.000 kr. 210.420 kr.
I den af sagen omhandlede bindende forhåndsbesked af 25. januar 2000  

 har Ligningsrådet som svar på spørgsmål 1 fundet, at  

 § 19, stk. 4. 1. pkt. i lov nr. 421 af 25. juni 1993 ikke kan anvendes for de  

 nom. 2 mio. kr. fondsaktier, som er tildelt i 1995 vedrørende de i  

 1993 tegnede medarbejderaktier.
Som svar på det herefter stillede  

 spørgsmål 2 har Ligningsrådet fundet, at § 19, stk. 3, i  

 lov nr. 421 af 25. juni 1993  - og dermed kurs 2.338 som værdi pr. 19.  

 maj 1993 - kan vælges anvendt for de nom. 2 mio. kr. moderaktier, som  

 er tegnet i 1993, idet der i øvrigt er henvist til TfS 1996.188, 2.  

 led.
Ligningsrådets svar på spørgsmål 1 - som klagen  

 til Landsskatteretten vedrører - var i overensstemmelse med Told- og  

 Skattestyrelsens indstilling i sagen.
Som begrundelse for besvarelsen af  

 dette spørgsmål er der vedrørende den tidsmæssige  

 rækkevidde af § 19, stk. 4, henvist til, at bestemmelsen efter  

 lovteksten alene omhandler medarbejderaktier, der er båndlagt den 19.  

 maj 1993. Der er endvidere henvist til, at det af cirkulære nr. 137 af  

 19. juli 1994 til aktieavancebeskatningsloven, pkt. 5.3., fremgår, at  

 bestemmelsen finder anvendelse på alle aktier (herunder også  

 fondsaktier), der den 19. maj 1993 er båndlagt i medfør af den  

 pågældende ordning, og at fondsaktier i relation til bestemmelsen  

 anses for anskaffet ved erhvervelsen af den pågældende  

 fondsaktie, således at en medarbejder, der den 19. maj 1993 eller  

 herefter har erhvervet fondsaktier, skal anvende den faktiske anskaffelsessum  

 ved avanceopgørelsen, uanset at den pågældende fondsaktie  

 knytter sig til en moderaktie, der er erhvervet inden den 19. maj 1993. Der  

 er i øvrigt henvist til, at Departementet i TfS 1996.188 har udtalt  

 sig i overensstemmelse hermed, og at dette standpunkt er fastholdt af  

 Departementet i notat af 1. november 1999.
 I Departementets notat af 1. november 1999, hvori der omtales  

 afgørelsen i TfS 1996.188, udtales bl.a.:
"Baggrunden for afgørelsen var, at et synspunkt, hvorefter  

 også fondsaktier, som efter 19. maj 1993 tildeles en medarbejder, er  

 omfattet af reglen, er svært forenelig med lovteksten.
I denne  

 anføres således, at reglen gælder aktier, som "er  

 båndlagt den 19. maj 1993". Senere tildelte fondsaktier eksisterede  

 ikke den 19. maj 1993, og kunne derfor ikke være båndlagt denne  

 dato.
 Departementet var ved afgørelsen bevidst om, at reglen på  

 denne måde bevirker, at en del af værdistigningen i  

 båndlæggelsesperioden beskattes.
Om det er i overensstemmelse med lovens hensigt er ikke utvivlsomt, men en  

 fortolkning, som giver adgang til at anvende værdien ved  

 båndlæggelsens ophør for fondsaktier tildelt efter 19. maj  

 1993, må anses for at være uforenelig med lovteksten.
At fortolke  

 lovteksten således - i en form for logisk strid med formuleringen -  

 kræver stærke holdepunkter i forarbejderne.
Disse nævner  

 intet om fondsaktier, der tildeles medarbejderen efter 19. maj 1993.  

 Forarbejderne leverer således ikke de fornødne holdepunkter.
Selv om fortolkningen næppe kan siges at føre til urimelige  

 resultater, vil den således næppe kunne forsvares juridisk." Selskabets repræsentant har nedlagt påstand om, at  

 spørgsmål 1 besvares bekræftende, idet det er gjort  

 gældende, at overgangsreglen i § 19, stk. 4, i lov nr. 421 af 25. juni  

 1993, som er anset at kunne anvendes på moderaktierne tegnet i 1993,  

 jf.
TfS 1994.448, også kan anvendes på fondsaktierne tildelt i  

 1995.
 Der er tale om medarbejderaktier, der er godkendt og båndlagt efter  

 ligningslovens § 7 A, og samtlige aktier har været båndlagt til  

 den 31. december 1998, jf. de stedlige skattemyndigheders tilladelse af 12.  

 marts 1993. Efter de til og med den 18. maj 1993 gældende  

 aktieavancebeskatningsregler - om minoritetsaktionærers afståelse  

 efter 3 års ejertid - kunne samtlige aktier være afstået  

 skattefrit ved båndlæggelsesperiodens ophør.
 Som led i skattereformen i 1993 blev som en særlig gunstig  

 overgangsregel for medarbejderaktieordninger vedtaget § 19, stk. 4, i lov nr.  

 421 af 25. juni 1993. I bemærkningerne til bestemmelsen (L 289 fremsat  

 den 19. maj 1993) anføres:
 "Der foreslås i § 19, stk. 4, en særlig lempelig  

 overgangsregel for medarbejderaktier, som indgår i en godkendt  

 medarbejderaktieordning efter ligningslovens § 7 A, og som i henhold hertil  

 er båndlagt  den 19. maj 1993. Overgangsreglen gælder dog ikke,  

 hvis der er tale om hovedaktionæraktier.
Det foreslås for sådanne aktier, at fortjeneste og tab  

 vedrørende perioden frem til båndlæggelsens ophør  

 behandles som hidtil.
Det vil sige, at fortjenester ikke beskattes, og at tab  

 ikke kan fradrages eller modregnes i andre fortjenester, når  

 afståelse finder sted tre år eller mere efter erhvervelsen.
Dette sikres ved, at den skattepligtige med henblik på  

 opgørelse af fortjeneste eller tab ved en senere afståelse kan  

 anvende aktiens handelsværdi ved båndlæggelsens  

 ophør i stedet for den faktiske anskaffelsessum. ... " Der står intet i lovmotiverne om, at retstilstanden skal være  

 en anden, såfremt der er udstedt fondsaktier den 19. maj 1993 eller  

 senere.
På baggrund af de klare lovmotiver, hvorefter det har  

 været lovgivers mening, at medarbejderaktier båndlagt før  

 den 19. maj 1993 kunne sælges skattefrit ved  

 båndlæggelsesperiodens udløb, kan Ligningsrådet ikke  

 foretage en indskrænkende fortolkning til skade for medarbejderne i det  

 klagende selskab.
 En fondsaktie anses også for erhvervet samtidig med  moderaktien,  

 jf. aktieavancebeskatningslovens § 5, stk. 3 og § 6, stk. 4, og teknisk  

 knytter fondsaktien sig således til den moderaktie, som blev anskaffet  

 før den 19. maj 1993. Dette må igen medføre, at hele  

 aktiebeholdningen må anses for anskaffet før den 19. maj 1993.  

 Alle medarbejderaktierne findes derfor at skulle tillægges  

 anskaffelsessum svarende til børskursen pr. 31. december 1998.
Overgangsreglen i § 19, stk. 4, skal opfattes som lex specialis  

 sammenlignet med de generelle regler i aktieavancebeskatningsloven.
Det  

 findes ikke at have støtte i forarbejderne til bestemmelsen, når  

 det i cirkulære nr. 137 af 19. juli 1994 til  

 aktieavancebeskatningsloven, under punkt 5.3., afsnit 4 anføres: "I  

 relation til § 19, stk. 4 i lov nr. 421 af 25. juni 1993 anses fondsaktier  

 ... for anskaffet ved erhvervelsen af de pågældende fondsaktier  

 .... . Har medarbejderen den 19. maj 1993 eller herefter erhvervet  

 fondsaktier ..., skal den faktiske anskaffelsessum anvendes ved  

 avanceopgørelsen, uanset at de pågældende fondsaktier ...  

 knytter sig til moderaktier, der er erhvervet inden den 19. maj 1993".
Anvendelse af fondsaktier ændrer ikke på selskabets indre  

 værdi, og medarbejderen har ikke haft indflydelse på  

 fondsaktieemissionen.
Der er i klageskrivelsen til Landsskatteretten vist  

 eksempler til anskueliggørelse af uhensigtsmæssigheden af, at  

 overgangsreglen i § 19, stk. 4, ikke findes anvendelig.
Told- og Skattestyrelsen har indstillet Ligningsrådets svar på  

 spørgsmål 1 stadfæstet.
Der er henvist til, at  

 overgangsbestemmelsen i 19, stk. 4,  i lov nr. 421 af 25. juni 1993 efter sin  

 ordlyd forudsætter, at aktierne var båndlagt den 19. maj 1993,  

 hvilket ikke var tilfældet for de i 1993 udstedte fondsaktier, der ikke  

 eksisterede i 1993. En fortolkning, der går imod lovens ordlyd,  

 kræver faste holdepunkter i forarbejderne, hvilket ikke findes at  

 være tilfældet i den konkrete sag.
Endvidere fremgår af det  

 nu ophævede cirkulære nr. 137 af 19. juni 1993, pkt. 5.3.  

 (indarbejdet i Ligningsvejledningen fra 1999), at har medarbejderen den 19.  

 maj 1993 eller senere erhvervet fondsaktier, skal den faktiske  

 anskaffelsessum anvendes ved avanceopgørelsen, uanset at de  

 pågældende fondsaktier knytter sig til moderaktier erhvervet  

 inden den 19. maj 1993. På samme måde fremgår klart af  

 Departementets udtalelse offentliggjort i TfS 1996.188, at fondsaktier  

 tildelt efter den 19. maj 1993 ikke er omfattet af overgangsbestemmelsen.
 Landsskatteretten udtaler:
I forbindelse med ændringen af aktieavancebeskatningsloven ved lov  

 nr. 421 af 25. juni 1993 bestemmes i lovens § 19, stk. 3, 1. pkt., at  

 skattepligtige - som ved en eventuel afståelse af deres aktier den 18.  

 maj 1993 ikke skulle have opgjort fortjeneste eller tab efter  

 aktieavancebeskatningslovens § 6, og som ikke ville have været omfattet  

 af aktieavancebeskatningslovens §§ 2a - 3 eller kursgevinstloven - ved  

 opgørelse af fortjeneste eller tab ved en senere afståelse af de  

 pågældende aktier kan anvende aktiernes handelsværdi den  

 19. maj 1993 i stedet for anskaffelsessummen.
Ifølge 4. pkt.  

 gælder dette dog kun, hvis aktien afstås tre år eller mere  

 efter erhvervelsen.
 I lovens § 19, stk. 4, 1. pkt. bestemmes, at i tilfælde, hvor lovens  

 § 19, stk. 3, 1. pkt., kan anvendes for medarbejderaktier i en ordning, som  

 er godkendt i henhold til ligningslovens § 7 A, og som i henhold hertil er  

 båndlagt den 19. maj 1993, kan den skattepligtige ved opgørelse  

 af fortjeneste eller tab ved afståelse af aktierne efter  

 båndlæggelsens ophør anvende aktiernes handelsværdi  

 ved båndlæggelsens ophør i stedet for anskaffelsessummen.  

 Ifølge § 19, stk. 4, som ændret ved lov nr. 1117 af 22. december  

 1993, § 12, bortfalder retten til at anvende reglen i 1. pkt., såfremt  

 den skattepligtige i båndlæggelsesperioden tegner nye aktier til  

 overkurs i forhold til aktiernes handelsværdi.
Det bemærkes, at Ligningsrådet tidligere i afgørelsen  

 offentliggjort i TfS 1994.448 har tiltrådt, at de nom. 2 mio. kr.  

 medarbejderaktier i det klagende selskab, som er tegnet i 1993, er omfattet  

 af overgangsbestemmelsen i § 19, stk. 4, 1. pkt.
Det må derfor  

 lægges til grund, at uenigheden alene vedrører, om den  

 pågældende overgangsbestemmelse kan anvendes vedrørende de  

 nom. 2 mio. kr. fondsaktier, som er tildelt  i 1995.
 Ved afgørelsen af dette spørgsmål må det  

 lægges til grund, at de pågældende fondsaktier, uanset at  

 disse efter bestemmelserne i aktieavancebeskatningslovens § 5, stk. 3 og § 6,  

 stk. 4, anses for erhvervet samtidig med de i 1993 tegnede moderaktier, rent  

 faktisk ikke eksisterede før tildelingen i 1995.
For fondsaktierne kan derfor ikke anvendes overgangsbestemmelsen i § 19,  

 stk. 3, 1. pkt., som efter sin ordlyd forudsætter, at der er tale om  

 aktier, som eksisterede den 18. maj 1993, jf. herved bl.a. ordene  

 "Skattepligtige som ved en eventuel afståelse af deres aktier den 18.  

 maj 1993", ligesom kursen pr. 19. maj 1993 for aktierne i det klagende  

 selskab på 2.338 også er beregnet med udgangspunkt i selskabets  

 aktiekapital forinden udvidelsen med fondsaktier.
Ligeledes kan fondsaktierne  

 ikke anses for båndlagt den 19. maj 1993. Det findes i denne  

 forbindelse uden betydning, at betingelsen om båndlæggelse af  

 tildelte fondsaktier knyttet til de tegnede medarbejderaktier fremgår  

 af godkendelsen som en medarbejderaktieordning omfattet af ligningslovens  

 dagældende § 7 A.
 På denne baggrund kan retten tiltræde Ligningsrådets  

 svar på spørgsmål 1, hvorefter bestemmelsen i § 19, stk.  

 4, 1. pkt. efter sin ordlyd ikke kan anvendes på de i 1995 tildelte  

 fondsaktier i  det klagende selskab, således at børskursen  

 ultimo 1998 ikke kan anvendes for disse aktier.
For så vidt det i lovforslagets bemærkninger til bestemmelsen  

 (L 289 fremsat den 19. maj 1993) bl.a. hedder: ".. fortjenester og tab  

 vedrørende perioden frem til båndlæggelsens ophør  

 behandles som hidtil.
Det vil sige, at fortjenester ikke beskattes, og tab  

 ikke kan fradrags eller modregnes i andre fortjenester, når  

 afståelse finder sted tre år eller mere efter erhvervelsen", skal  

 det i øvrigt bemærkes, at det tillige fremgår af  

 bemærkningerne, at der er tale om en overgangsordning for  

 medarbejderaktier, som var båndlagt den 19. maj 1993, jf. også  

 bemærkningerne til § 12 i lov nr. 1117 af 22. december 1993 (L 80  

 fremsat den 18. november 1993).  I øvrigt vil en fortolkning af § 19,  

 stk. 4, 1. pkt., hvorefter denne bestemmelse anses for anvendelig på de  

 i 1995 tildelte fondsaktier, samtidig med, at der efter bestemmelsen i § 19,  

 stk. 3, 1. pkt. for moderaktierne tegnet i 1993 kan vælges anvendt  

 værdien pr. 19. maj 1993, ved afståelse af aktierne efter  

 båndlæggelsesperiodens udløb ultimo 1998 -  i strid med  

 bestemmelsens formål - kunne resultere i skattefrihed for fortjeneste  

 udover værdistigningen indtil båndlæggelsesperiodens  

 udløb.
 Ligningsrådets svar på spørgsmål 1 i den bindende  

 forhåndsbesked af 25. januar 2000 stadfæstes derfor.
