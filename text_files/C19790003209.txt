1. Indledning Ved lov nr. 107 af 29. marts 1978 er lov nr. 372 af 13. juni 1973 om  

 miljøbeskyttelse blevet ændret. Ændringerne trådte for en dels vedkommende i  

 kraft den 1. april 1978. Miljøstyrelsen har i april 1978 til samtlige  

 kommunalbestyrelser, amtsråd og hovedstadsrådet udsendt særtryk af  

 ændringsloven ledsaget af en kortfattet omtale af de nye bestemmelser.
Lovændringen har fundet sted som følge af revisionsbestemmelsen i lovens §  

 96. Der er ikke tale om en større gennemgribende revision, idet  

 miljøministeriet har været af den opfattelse, at loven stort set har virket  

 tilfredsstillende, og at den periode, i hvilken loven har været i kraft, har  

 været for kort til at kunne give erfaringer, der kan danne grundlag for en  

 større revision.
Hovedparten af de myndigheder, organisationer m. v., som  

 spørgsmålet om lovens revision har været forhandlet med, har givet udtryk for  

 samme opfattelse.
 Loven skal herefter optages til revision i folketingsåret 1980-81.
 På enkelte områder har man dog på grundlag af de allerede indhøstede  

 erfaringer kunnet konstatere et særligt behov for ændringer, og det er disse  

 ændringer, der er blevet gennemført ved lov nr. 107 af 29. marts 1978. Dette  

 gælder således bestemmelserne om opsættende virkning ved klage over  

 tilladelser og godkendelser (§ 72), og bestemmelsen om tavshedspligt (§85).
De øvrige ændringer vedrører navnlig bestemmelserne om fordelingen af  

 udgifter ved anlæg, drift og vedligeholdelse af spildevandsanlæg.
Disse  

 regler forventes sat i kraft ved særskilt bekendtgørelse herom.
 Lovændringerne er nærmere omtalt nedenfor under pkt. 3.
 Listen over særligt forurenende virksomheder, der er omfattet af  

 miljøbeskyttelseslovens kapitel 5, jfr. bilaget til loven, er blevet ændret  

 ved miljøministeriets bekendtgørelse nr. 290 af 28. juni 1978. Denne  

 bekendtgørelse er trådt i kraft den 1. august 1978, og miljøstyrelsen har i  

 juli 1978 udsendt en kortfattet omtale af ændringerne af listen til samtlige  

 kommunalbestyrelser, amtsråd og hovedstadsrådet. Ændringerne af listen vil  

 iøvrigt blive omtalt under pkt. 4.
Ved ændringen af § 72 er der givet ministeren hjemmel til at fastsætte  

 regler om, at visse mindre bygge- og anlægsarbejder er undtaget fra lovens  

 hovedregel om, at bygge- og anlægsarbejder ikke må påbegyndes, medens  

 klagefristen løber, eller en klagesag behandles.
Sådanne regler findes nu i  

 miljøministeriets bekendtgørelse nr. 505 af 10. oktober 1978, som omtales  

 nærmere under pkt. 5.
2. Almindelige bemærkninger om lovens administration Miljøstyrelsen skal henlede opmærksomheden på, at folketingets miljøudvalg  

 under lovforslagets behandling drøftede de administrative bestemmelser inden  

 for miljøministeriets område med udgangspunkt i en række konkrete sager.
Som det fremgår af udvalgets betænkning af 15. februar 1978 har et flertal  

 i udvalget opfordret miljøministeren til at arbejde for, at  

 miljøbeskyttelsesloven administreres således, at der på områder, hvor  

 sundhedsmæssige og miljømæssige forhold ikke anfægtes, ikke gribes ind over  

 for normal erhvervsudøvelse.
Ministeriet har med henblik herpå anmodet  

 ministeriets styrelser om at foretage en kritisk gennemgang af eksisterende  

 administrative bestemmelser, samt foreskrevet, at almindelige konkrete sager  

 af styrelserne skal afgøres hurtigst muligt og senest 4 måneder efter, at de  

 er indkommet til styrelserne.
 Som bekendt udgør det altovervejende antal konkrete sager, som  

 miljøstyrelsen behandler efter miljøbeskyttelsesloven, klager over  

 afgørelser, der er truffet af de lokale myndigheder, jfr. lovens kapitel 11.
 Efter lovens § 73 skal klage indgives til den myndighed, hvis afgørelse  

 der klages over.
 Af hensyn til sagsbehandlingstiden skal man - som tidligere tilkendegivet  

 i »Nyt fra miljøstyrelsen« nr. 2/ 1975 samt i miljøstyrelsens  

 ovennævnte cirkulæreskrivelse af april 1978 - henstille til  

 kommunalbestyrelserne og amtsrådene (hovedstadsrådet), at klagesager hurtigt  

 videresendes til miljøstyrelsen, ledsaget af sagens akter, jfr. lovens § 73.
Der forudsættes normalt ikke foretaget behandling af sådanne klager i  

 vedkommende udvalg eller kommunale råd.
Såfremt der ikke umiddelbart kan  

 afgives kommentarer til klagen, bør sagen straks videresendes med bemærkning  

 om, at en sådan udtalelse vil fremkomme senere.
Herefter vil miljøstyrelsen  

 allerede ved modtagelsen kunne indlede den forberedende sagsbehandling.
 Det er endvidere vigtigt, at sagen fra den lokale myndigheds side er så  

 fyldestgørende oplyst, at miljøstyrelsen på grundlag af det modtagne  

 materiale har mulighed for at vurdere de lokale forhold og træffe sin  

 afgørelse.
Der bør således foreligge en beskrivelse af forholdene på stedet, samt et  

 rids med angivelse af forureningskilden og de omliggende områder så vidt  

 muligt med afstandsangivelser og med markering af klagende omboendes bopæl.
I  

 mange tilfælde vil fotos være et værdifuldt supplement hertil.
Foreligger der  

 specielle topografiske forhold, der er af betydning for vurderingen af  

 forureningens udbredelse, bør dette tillige registreres, ligesom oplysninger  

 om forholdene i tilgrænsende områder - efter omstændighederne også i  

 nabokommunen undertiden kan være nødvendige.
Angivelserne kan eventuelt indtegnes eller markeres på allerede  

 foreliggende kortmateriale sammen med angivelse af de lokale stedbetegnelser  

 (f. eks. navne på ejendomme, veje eller vandløb), som er relevante i sagen.  

 Samtidig gives oplysning om den fysiske planlægning for de pågældende områder  

 (byplanvedtægt, lokalplan, § 15 rammer, spildevandsplaner m. v.) I det omfang disse oplysninger ikke allerede foreligger, således at de  

 straks kan sendes sammen med klagen, bør de udarbejdes og indsendes til  

 miljøstyrelsen snarest muligt.
 Hvis der ud over miljølovgivningen har ligget kommunale vedtægter og  

 regulativer til grund for afgørelsen (f. eks. betalingsvedtægter,  

 landvæsenskommissionskendelser m. v.), bør kopi af disse regler vedlægges  

 klagen med angivelse af de bestemmelser, der er relevante i den pågældende  

 sag.
 Andet materiale af betydning for sagens behandling, f. eks. embedslægens,  

 arbejdstilsynets, zonelovsmyndighedens eller fredningsmyndighedens afgørelser  

 eller udtalelser samt rapporter om stedfundne besigtigelser, målinger eller  

 andre undersøgelser bør ligeledes fremsendes til miljøstyrelsen.
Selv om de lokale myndigheder har medsendt det materiale, som er indgået i  

 sagens bedømmelse, kan der i visse tilfælde under miljøstyrelsens behandling  

 af klagesager vise sig behov for at indhente yderligere oplysninger eller  

 foretage undersøgelser.
I den forbindelse skal man henlede opmærksomheden på,  

 at det i almindelighed ligger uden for miljøstyrelsens muligheder at foretage  

 besigtigelser eller målinger af forholdene på stedet.
Sådanne besigtigelser  

 kan kun undtagelsesvis finde sted ved miljøstyrelsens medarbejdere og normalt  

 kun i visse større sager.
 Såfremt miljøstyrelsen skønner, at det foreliggende sagsmateriale ikke  

 giver et fyldestgørende indtryk af forholdene på stedet, eller at der er  

 behov for for eksempel yderligere støjmålinger eller observationer, for at  

 styrelsen kan træffe afgørelse i sagen, ser man sig derfor nødsaget til som  

 hovedregel i det konkrete tilfælde at anmode om, at sådanne foranstaltninger  

 foretages af de lokale myndigheder.
 Man skal henstille, at sådanne anmodninger efterkommes uden ugrundet  

 forsinkelse.
Ansøgninger om godkendelse efter miljøbeskyttelseslovens kapitel 5 skal  

 efter lovens § 40, stk. 2, indsendes til kommunalbestyrelsen, og dette  

 gælder, uanset om kompetencen til at træffe afgørelse i sagen er tillagt  

 amtsrådet eller hovedstadsrådet.
Miljøstyrelsen har tidligere givet udtryk  

 for, at styrelsen finder det hensigtsmæssigt, at tilsvarende fremgangsmåde  

 følges også i tilfælde, hvor dette ikke er direkte foreskrevet, jfr.
Nyt fra  

 miljøstyrelsen nr. 5/ 1976, side 16, hvor man samtidig har understreget  

 vigtigheden af, at ansøgninger hurtigt videresendes til den myndighed, der  

 skal træffe afgørelse i sagen.
 3. De nye bestemmelser i miljøbeskyttelsesloven.
A.
Mulighed for dispensation fra forbudet mod iværksættelse af bygge- og  

 anlægsarbejder under en klagesags behandling, § 72 Bygge- og anlægsarbejder i forbindelse med en godkendelse eller tilladelse  

 efter miljøbeskyttelsesloven må ikke påbegyndes, medens klagefristen på 4  

 uger løber (§ 72, stk. 3, 1. pkt.).
 En rettidigt indgivet klage over en godkendelse eller tilladelse bevirker  

 endvidere, at bygge- og anlægsarbejder ikke må iværksættes, før  

 klagemyndighedens afgørelse foreligger (§ 72, stk. 3, 2. pkt.). Ved en  

 samtidig vedtaget ændring af lovens § 83 er det blevet udtrykkelig  

 præciseret, at overtrædelse af reglerne i § 72, stk. 3, 1. og 2. pkt., er  

 strafsanktioneret.
 Baggrunden for lovens hovedregel er, at det ville være uheldigt, om  

 udførelsen af bygge- og anlægsarbejder skulle lægge bindinger på  

 klagemyndighedens muligheder for at efterprøve og i givet fald omgøre en  

 indbragt afgørelse; klageadgangen kunne derved befrygtes at blive illusorisk.
 Ved ændringen af §72 er der (bortset fra en redaktionel omformulering)  

 ikke sket nogen ændring af reglen om, at bygge- og anlægsarbejder ikke må  

 påbegyndes, medens klagefristen på 4 uger løber; ansøgeren må vente i denne  

 periode og se, om klage indgives.
I tiden efter miljøreformens ikrafttræden den 1. oktober 1974 har det i  

 nogle tilfælde vist sig, at overholdelsen af lovens regel om, at bygge- og  

 anlægsarbejder ikke må udføres, medens en klagesag behandles, har medført en  

 forsinkelse med igangsætningen af et byggeri, som - de givne omstændigheder  

 taget i betragtning - har forekommet unødvendig og dermed urimeligt  

 belastende for ansøgeren.
Med henblik på at åbne mulighed for at kunne undgå  

 sådanne situationer, er der ved den nye bestemmelse i § 72, stk. 4, givet  

 klagemyndigheden (som hovedregel miljøstyrelsen) hjemmel til under en  

 klagesags behandling at tillade påbegyndelse af byggearbejder m. v.
En tilladelse vil ifølge lovbestemmelsen alene kunne meddeles, når særlige  

 omstændigheder taler herfor.
Der tænkes herved f. eks. på tilfælde, hvor  

 virksomhedens muligheder for at opfylde allerede indgåede kontraktlige  

 forpligtelser påvirkes særlig ugunstigt af forsinkelsen, således at denne  

 bevirker et ekstraordinært stort tab.
 Det er efter ordlyden endvidere en forudsætning, at klagemyndigheden på  

 grundlag af en vurdering af sagen skønner det ubetænkeligt ud fra  

 miljømæssige hensyn at fravige lovens hovedregel.
Under lovforslagets behandling i folketinget blev der som eksempler på  

 situationer, hvor en dispensation kunne komme på tale, henvist til tilfælde,  

 hvor en virksomhed agtes placeret midt i et industriområde, der efter  

 planlovgivningen er udlagt til virksomhed af den art, hvortil godkendelse  

 søges, eller til tilfælde, hvor en eksisterende virksomhed søger om  

 godkendelse af en mindre bygningsmæssig udvidelse.
Der er altså tale om  

 situationer, hvor der ikke kan rejses tvivl om virksomhedens hensigtsmæssige  

 lokalisering, og hvor de miljømæssige hensyn vil kunne tilgodeses ved  

 vilkårsfastsættelsen.
Ved afvejningen af, hvorvidt dispensation bør meddeles,  

 vil den omstændighed, at alene virksomheden - og altså ikke de omboende - har  

 påklaget afgørelsen, kunne tillægges en vis, omend ikke afgørende betydning.
 Ansøgning om tilladelse til iværksættelse af bygge- og anlægsarbejder i  

 klagesager bør sendes til den myndighed, hvis afgørelse der klages over.  

 Denne myndighed videresender ansøgningen til klagemyndigheden ledsaget af  

 sine kommentarer efter samme retningslinier, som følges ved behandlingen af  

 klagesager iøvrigt, jfr. foran under afsnit 2.
 Det forhold, at der søges om tilladelse til påbegyndelse af bygge- og  

 anlægsarbejder, understreger selvsagt behovet for, at sagen hurtigt  

 videresendes.
Klagemyndigheden er ikke afskåret fra at afslå eller ændre en påklaget  

 godkendelse eller tilladelse, selv om der er meddelt tilladelse til bygge- og  

 anlægsarbejder.
Det er således ansøgeren, der selv må bære risikoen og  

 ansvaret for, at endelig godkendelse eller tilladelse opnås, og der kan ikke  

 blive tale om erstatningsansvar for vedkommende myndighed, såfremt et projekt  

 kræves ændret, eller en godkendelse eller tilladelse ophæves.
 Klagemyndighedens afgørelse efter stk. 4 er endelig.
 Reglerne om opsættende virkning af klage over godkendelser og tilladelser  

 gælder ikke for klage til miljøankenævnet.
 Bestemmelsen i § 19 i miljøministeriets bekendtgørelse nr. 176 af 29.  

 marts 1974 om godkendelse af særligt forurenende virksomheder m. v., der  

 svarer til den tidligere § 72, stk. 3, i miljøbeskyttelsesloven, må anses for  

 ændret i overensstemmelse med den skete lovændring.
 Visse mindre bygge- og anlægsarbejder er helt undtaget fra forbudet mod  

 påbegyndelse af bygge- og anlægsarbejder efter § 72, stk. 3. Herom henvises  

 nærmere til afsnit 5.
B.
Tavshedspligt En af forudsætningerne ved miljøbeskyttelseslovens vedtagelse var, at der  

 skulle være størst mulig åbenhed og offentlighed omkring miljøbeskyttelsen.  

 For samtidig at tilgodese erhvervenes interesse i, at oplysninger om  

 erhvervsmæssigt vigtige forhold, f. eks. fabrikationshemmeligheder, blev  

 behandlet på forsvarlig og fortrolig måde blev der i § 85 optaget en  

 bestemmelse om tavshedspligt for myndighederne.
 Det viste sig imidlertid, at bestemmelsen lovteknisk havde fået en  

 formulering, der gav tavshedspligten en langt større rækkevidde end  

 tilsigtet.
 Tavshedspligten omfattede principielt alle oplysninger, miljømyndighederne  

 gennem deres arbejde blev vidende om.
 Efter den ændrede bestemmelse omfatter tavshedspligten kun oplysninger,  

 der af særlige grunde bør have krav på hemmeligholdelse.
Miljømyndighederne er til udenforstående afskåret fra at videregive  

 oplysninger af den karakter, som efter straffelovens §§ 152 og 264 b bør  

 behandles fortroligt.
Det vil normalt bero på en konkret vurdering, hvorvidt  

 en oplysning bør have krav på hemmeligholdelse.
I praksis vil det betyde, at  

 f. eks. oplysninger om drifts- eller fabrikationsmæssige forhold, der har  

 væsentlig økonomisk eller konkurrencemæssig betydning for en virksomhed, samt  

 oplysninger om privatlivet tilhørende forhold, skal behandles fortroligt.
 Derimod kan oplysning om det blotte faktum, at miljømyndighederne som led  

 i udøvelsen af deres beføjelser efter loven har truffet en given afgørelse og  

 indholdet heraf, f. eks. vilkårene i en sag om godkendelse efter lovens § 35  

 eller indholdet af et påbud efter § 44, ikke i sig selv betragtes som  

 omfattet af tavshedspligten; hemmeligholdelse bør kun finde sted i det  

 omfang, afgørelsen indeholder oplysninger, som efter en konkret bedømmelse er  

 omfattet af tavshedspligten.
 Den interesse, som en virksomhed i det givne tilfælde kan have i, at  

 offentligheden ikke får kendskab til det faktum, at virksomhedens forurening  

 har givet miljømyndighederne anledning til at skride ind over for  

 virksomheden, er heller ikke værnet af lovens tavshedspligtbestemmelse.
Spørgsmålet om tavshedpligt bør i øvrigt sammenholdes med bestemmelsen i  

 lovens § 65, hvorefter bl. a. privatpersoner, der har en »individuel,  

 væsentlig interesse« i at få kundskab om en afgørelse, skal underrettes,  

 eventuelt ved offentlig annoncering.
Tavshedspligten kan naturligvis ikke  

 være til hinder for, at denne lovmæssigt foreskrevne underretning finder  

 sted, men kan afhængig af omstændighederne - bevirke, at myndighederne må  

 hemmeligholde visse oplysninger i selve afgørelsen eller i sagens øvrige  

 akter, som efter en konkret bedømmelse i overensstemmelse med ovenstående  

 retningslinier betragtes som omfattet af tavshedspligten.
Om den foreslåede bestemmelses forhold til lov om offentlighed i  

 forvaltningen bemærkes, at det allerede følger af de almindelige bestemmelser  

 i offentlighedslovens § 2, der gælder for andre end en sags parter, at  

 adgangen til aktindsigt ikke omfatter dokumenter, der indeholder oplysning om  

 enkeltpersoners personlige og økonomiske forhold, eller dokumenter, der  

 indeholder oplysning om tekniske indretninger eller fremgangsmåder eller om  

 drifts- eller forretningsforhold, for så vidt det er af væsentlig økonomisk  

 betydning for den person eller virksomhed, oplysningen angår, at begæringen  

 ikke imødekommes.
Personer, der er klageberettiget og dermed part i sagen,  

 har en videregående adgang til aktindsigt.
Efter offentlighedslovens § 10 kan  

 parten forlange at blive gjort bekendt med sagens dokumenter uanset de  

 begrænsninger i lovens § 2, der gælder for andre end parten.
Dette gælder dog  

 ikke, »hvis partens interesse i at kunne benytte kendskab til sagens  

 dokumenter til varetagelse af sit tarv findes at burde vige for afgørende  

 hensyn til offentlige eller private interesser«.
Ved denne  

 interesseafvejning vil principperne i lovens § 2 dog kunne få en vis  

 vejledende betydning.
 I tilfælde, hvor der kan være begrundet tvivl om, hvorvidt myndighederne  

 bør imødekomme eller afslå en begæring om aktindsigt efter bestemmelserne i  

 offentlighedsloven, vil det være rimeligt, at der, før afgørelsen træffes,  

 indhentes en udtalelse fra den, hvis interesse eventuelt kunne være til  

 hinder for, at begæringen imødekommes.
 Endvidere kan en virksomhed naturligvis, når den afgiver oplysninger til  

 brug for behandlingen af en sag efter miljøbeskyttelsesloven, tilkendegive,  

 hvilke oplysninger der efter virksomhedens opfattelse bør være undergivet  

 tavshedspligt, men afgørelsen af, hvorvidt en sådan tilkendegivelse skal  

 respekteres, tilkommer myndighederne.
 Afgørelser om aktindsigt kan iøvrigt påklages i overensstemmelse med  

 miljøbeskyttelseslovens almindelige principper.
 Også uden for disse tilfælde kan myndighederne uanset tavshedspligten på  

 eget initiativ gennem pressen eller på anden måde offentligt orientere om  

 såvel konkrete sager og beslutninger som generelle miljøspørgsmål.
 Det er naturligvis også her en forudsætning, at der ikke viderebringes  

 oplysninger om forhold, som efter en konkret bedømmelse har krav på  

 hemmeligholdelse.
Straffelovens bestemmelser om tavshedspligt omfatter kun personer, der  

 virker eller har virket i offentlig tjeneste eller hverv.
Dette begreb  

 omfatter eksempelvis også miljøankenævnets sagkyndige medlemmer.
I de ofte teknisk komplicerede miljøsager søger miljømyndighederne i vidt  

 omfang bistand hos rådgivende firmaer eller sagkyndige personer.
Efter den  

 ændrede bestemmelse gælder tavshedspligten også for disse sagkyndige firmaer  

 og personer, der bistår myndighederne ved disses udøvelse af beføjelser efter  

 loven.
C.
Andre ændringer De øvrige gennemførte lovændringer (§§ 27 og 28) vedrører bl. a. spørgsmål  

 om, fra hvilket tidspunkt opkrævning af bidrag til spildevandsanlæg kan finde  

 sted samt om udgiftsfordelingen. Ændringerne af § 27 er endnu ikke trådt i  

 kraft.
Ikrafttrædelse vil ske i forbindelse med udfærdigelsen af regler i  

 medfør af lovens § 27, stk. 5.
 Endelig indeholder ændringsloven bestemmelser om behandling af  

 erstatningsspørgsmål vedrørende ekspropriation til spildevandsanlæg i  

 Københavns kommune (§ 32) samt en konsekvensændring (§ 70).
4. Ændring af listen over særligt forurenende  

 virksomheder, der er omfattet af miljøbeskyttelseslovens kapitel 5 En række virksomheder anlæg og indretninger skal godkendes efter  

 miljøbeskyttelseslovens kapitel 5 inden de etableres, udvides eller ændres på  

 en måde, der indebærer forøget forurening.
De pågældende virksomheder er  

 optaget på en liste som bilag til loven.
 Ved miljøministeriets bekendtgørelse nr. 290 af 28. juni 1978 er listen  

 blevet ændret.
Ændringerne, der bl. a. er foranlediget af den ny råstoflov, trådte i  

 kraft den 1. august 1978. Grusværker eller stenknuserier, der er placeret ved  

 indvindingsstedet og kræver tilladelse efter råstofloven, skal ikke tillige  

 godkendes efter miljøbeskyttelsesloven, idet der ved amtsrådets  

 (hovedstadsrådets) godkendelse efter råstofloven kan varetages de  

 miljøhensyn, som tidligere var tilgodeset i kraft af en kapitel 5  

 godkendelse.
Der henvises iøvrigt til fredningsstyrelsens cirkulæreskrivelse  

 af 22. september 1978 om etablering af grusværker og stenknuserier på  

 råstofindvindingsstedet.
 Ved ændring af listen har man samtidig søgt at tydeliggøre enkelte  

 punkter, som efter de indhøstede erfaringer har givet anledning til  

 fortolkningsvanskeligheder.
En række nye virksomheder er optaget på listen og er således nu undergivet  

 lovens godkendelsesordning.
Dette gælder eksempelvis overjordiske olietanke  

 på over 10.000 m3, virksomheder, der fremstiller fiberarmerede  

 plastprodukter, visse halm- og træaffaldsforbrændingsanlæg, vindkraftanlæg og  

 entreprenørstationer med kørende materiel.
Se i øvrigt listens punkt B 1, B  

 6-8, E 20, F 7, G 4-5 og H 2-4. På den anden side har man undtaget visse  

 virksomheder, som på grund af mindre størrelse har en beskeden  

 forureningseffekt, fra kravet om godkendelse.
Dette er sket ved  

 kvantitetsbegrænsninger, jfr. f. eks. maskinfabrikker og -værksteder, der nu  

 kun skal godkendes hvis bruttoetagearealet er på mere end 100 m2.
Den tidligere etablerede ordning, hvorefter visse listevirksomheder, hvis  

 forurening var mindre belastende, ikke skulle godkendes efter  

 miljøbeskyttelsesloven, hvis de blev anlagt i overensstemmelse med en  

 byplanvedtægt, er udvidet til også at gælde, hvis virksomhederne anlægges i  

 overensstemmelse med en lokalplan, der udtrykkeligt tillader udøvelsen af  

 erhvervsvirksomhed.
Det skal i denne forbindelse understreges, at det ikke er  

 tilstrækkeligt, at byplanvedtægten eller lokalplanen f. eks. blot tillader  

 blandet bolig og erhverv.
Ordningen gælder for de virksomheder, der på listen  

 er markeret med *. Med hensyn til disse ændringer og kvantitetsbegrænsninger  

 henvises iøvrigt til listens pkt.
A 3-4, B 5, D 9, E 5, E 20-21, F 5, H 1 og  

 I 3.
Godkendelseskompetencen vedrørende listens pkt.
K 2 (skydebaner) er  

 overført til amtsrådet, idet disse anlæg ofte berøres af anden lovgivning,  

 som administreres af amtsrådet.
At amtsrådet har godkendelseskompetencen er i  

 øvrigt i listen markeret med (a) efter den pågældende listekategori.
 Bekendtgørelsen indeholder endelig bestemmelser vedrørende afgørelser, der  

 er truffet efter den tidligere gældende liste.
5. Bekendtgørelse om undtagelser fra forbudet mod  

 påbegyndelse af bygge- og anlægsarbejder efter miljøbeskyttelseslovens § 72,  

 stk. 3 Ved miljøministeriets bekendtgørelse nr. 505 af 10. oktober 1978 er en  

 række bygge- og anlægsarbejder undtaget fra forbudet mod påbegyndelse, så  

 længe klagefristen løber, eller en eventuel klagesag endnu ikke er afgjort.  

 Disse arbejder kan altså påbegyndes straks efter, at 1. instansmyndigheden  

 har meddelt sin tilladelse eller godkendelse.
Bekendtgørelsen trådte i kraft  

 den 27. oktober 1978.
 Det understreges, at bekendtgørelsen kun omfatter mindre bygge- og  

 anlægsarbejder i forbindelse med de typer af afgørelser, der er nævnt i  

 bekendtgørelsen, d. v. s. tilladelser og godkendelser efter miljøreglementet,  

 tilladelser til etablering af nedsivningsanlæg eller samletanke samt til  

 tilslutning til offentlige eller private spildevandsanlæg under nærmere  

 angivne betingelser, se herom bekendtgørelsens tekst.
 Bekendtgørelsen omfatter således ikke opførelsen af de særligt forurenende  

 virksomheder, der skal godkendes efter miljøbeskyttelseslovens kap. 5, men  

 der er som nævnt i afsnit 3 A åbnet mulighed for, at disse virksomheder i  

 visse undtagelsestilfælde kan søge om konkret dispensation.
 Udførelsen af de arbejder, der er omfattet af bekendtgørelsen, sker  

 iøvrigt ligesom udførelsen af bygge- og anlægsarbejder efter en konkret  

 dispensation efter § 72, stk. 4, på ansøgerens risiko, idet klagemyndigheden  

 ikke er afskåret fra at ændre eller ophæve en påklaget godkendelse eller  

 tilladelse.
