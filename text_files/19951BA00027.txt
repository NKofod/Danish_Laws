Nr BSF 27 Forslag til folketingsbeslutning om styrkelse af kravene til opnåelse af  

 dansk statsborgerskab Fremsat af Tom Behnke (FP) Kim Behnke (FP) Aage Brusgaard (FP) Kirsten  

 Jacobsen (FP) den 24. oktober 1995 Folketinget pålægger regeringen at ændre Indenrigsministeriets cirkulære  

 af 6. februar 1992 om dansk indfødsret, således at cirkulæret affattes på  

 følgende måde:
»Kapitel 1 Indledning § 1. Naturalisation kan normalt kun meddeles personer, der har  

 ophold her i landet, og som har erhvervet så godt et kendskab til det danske  

 sprog, at de i alle væsentlige forhold kan klare sig på lige fod med  

 personer, der behersker dansk på modersmålsniveau.
Stk. 2. Naturalisation er aldrig en ret, ansøgere kan gøre krav på  

 med henvisning til, at de opfylder visse betingelser, idet afgørelsen herom  

 udelukkende beror på Folketingets bestemmelse.
Ved ansøgningernes behandling  

 sikres det, at afgørelserne træffes på grundlag af Folketingets individuelle  

 bedømmelse af hver ansøgers forhold.
 Stk. 3. Naturalisation kan kun meddeles personer, der forpligter  

 sig til at give afkald på deres hidtidige statsborgerskab.
Kapitel 2 Almindelige betingelser Ophold § 2. Nordiske statsborgere skal have opholdt sig lovligt her i  

 landet uafbrudt i mindst 2 år, statsborgere fra andre EU-lande i mindst 7 år  

 og andre udlændinge i mindst 12 år for at kunne ansøge om naturalisation.  

 Personer, der er anerkendt som flygtninge i henhold til FN-konventionen af  

 1951 om flygtninges retsstilling, og personer, der må ligestilles hermed, kan  

 ansøge om naturalisation efter 12 års lovligt og uafbrudt ophold her i  

 landet.
 Stk. 2. En ansøger, der ikke er statsborger i et andet nordisk  

 land eller i EU, og som lever i ægteskab med en dansk statsborger, kan dog  

 naturaliseres efter 7 års uafbrudt og lovligt ophold her i landet - under  

 forudsætning af, at ægteskabet har bestået i mindst 6 år.
 Stk. 3. Opholdsbetingelsen kan også lempes for personer, der er  

 kommet hertil inden det 6. år, eller som har fået den væsentligste del af  

 deres almindelige eller faglige uddannelse her i landet.
Stk. 4. Børn, som er blevet adopteret af danske statsborgere, men  

 som ikke automatisk bliver danske i forbindelse med adoptionen, kan  

 naturaliseres uafhængigt af ophold her i landet, hvis ansøgningen indgives,  

 inden de fylder 6 år.
Børn, der er blevet adopteret af danske statsborgere  

 mellem det 6. og 18. år, kan naturaliseres efter 4 års ophold her i landet.
 Stk. 5. Også for andre børn end adoptivbørn kan der ske  

 tilsvarende afvigelse fra de almindelige opholdsbetingelser, hvis en af  

 forældrene, der har del i forældremyndigheden, er dansk.
Stk. 6. Det er i alle tilfælde en betingelse for naturalisation,  

 at ansøgeren har tilladelse til varigt ophold her i landet.
Opholdsfristen  

 regnes fra udgangen af det kalenderår, i hvilket ansøgeren er meddelt  

 opholdstilladelse.
Ung alder § 3. Ud over de tilfælde, der er nævnt i § 2, stk. 4 og 5, kan  

 dansk indfødsret ikke forventes meddelt selvstændigt til personer under 18  

 år, medmindre der foreligger ekstraordinære forhold, der ville gøre det  

 yderst betænkeligt ikke at meddele dem dansk indfødsret.
Kriminalitet § 4. Bødestraf for bagatelforseelser, hvorved forstås bøder på  

 1.000 kr. eller derunder, er ikke til hinder for naturalisation, medmindre  

 der foreligger en flerhed af forseelser.
Bødestraf for grovere forhold,  

 særlig for overtrædelse af straffeloven og skatte- og afgiftslovgivningen -  

 og herunder administrativt fastsatte bøder - udelukker fra naturalisation i  

 mindst 5 år fra gerningstidspunktet.
Bøder i øvrigt er til hinder for  

 optagelse på en indfødsretslov i 5 år fra gerningstidspunktet.
 Stk. 2. Betingede domme og tiltalefrafald i medfør af  

 retsplejelovens § 723 på vilkår af straffri vandel er til hinder for  

 naturalisation i den prøvetid, der er fastsat i dommen eller  

 tiltalefrafaldet, med et tillæg på 5 år.
 Stk. 3. Ubetinget straf af hæfte eller fængsel i indtil 3 måneder  

 er til hinder for naturalisation i 8 år fra gerningstidspunktet.  

 Fængselsstraf på 3 måneder eller derover og andre frihedsberøvende  

 foranstaltninger i medfør af borgerlig straffelov er til hinder for  

 naturalisation i et skønsmæssigt fastsat tidsrum på mindst 10 år fra  

 gerningstidspunktet.
 Stk. 4. Er en ansøger straffet flere gange, forlænges fristen med  

 3 år for hver gang.
 Stk. 5. Efter fængselsstraf på 6 måneder eller derover kan ikke  

 opnås dansk indfødsret.
Offentlig hjælp og arbejdsløshed § 5. Hjælp, som er ydet i henhold til lov om social bistand, og  

 som skal tilbagebetales, er til hinder for naturalisation i 6 år, regnet fra  

 det tidspunkt, hvor hjælpen er ophørt, medmindre hjælpen er tilbagebetalt.  

 Dette gælder også, selv om de sociale myndigheder måtte have eftergivet  

 beløbet.
Stk. 2. Underholdsbidrag, der er udbetalt forskudsvis af det  

 offentlige i henhold til lov om børnetilskud og andre familieydelser, er til  

 hinder for naturalisation af den bidragsskyldige i 6 år fra det tidspunkt, da  

 bidraget blev udbetalt af det offentlige, medmindre den bidragsskyldige har  

 refunderet det offentlige bidragene.
Dette gælder også, selv om bidragsgælden  

 måtte være eftergivet.
 Stk. 3. Selv om der mellem en ansøger og de sociale myndigheder  

 måtte være truffet aftale om tilbagebetaling af hjælpen (bidragene), og  

 uanset at aftale herom overholdes og gælden nedbringes, skal de foranstående  

 frister finde anvendelse.
 Stk. 4. Har en ansøger i en periode af mere end 12 måneder  

 oppebåret arbejdsløshedsdagpenge, er dette til hinder for naturalisation i 3  

 år fra det tidspunkt, hvor modtagelsen af dagpenge er ophørt.
Skatte- og afgiftsrestance § 6. Personer, der er i restance med skatter og afgifter, kan ikke  

 opnå dansk indfødsret.
Sprog § 7. Ansøgere kan ikke naturaliseres, medmindre de ved aflæggelse  

 af en skriftlig og mundtlig prøve har dokumenteret, at de i dagliglivets  

 væsentlige forhold kan klare sig i et acceptabelt omgangssprog med personer,  

 der behersker dansk på modersmålsniveau.
Der lægges herved vægt på  

 talefærdighed, et solidt aktivt ordforråd, et omfattende passivt ordforråd,  

 evne til at læse og forstå almindeligt forekommende skriftsprog og til at  

 formulere sig skriftligt.
Kapitel 3 Særlige betingelser for visse grupper af ansøgere § 8. Personer, som har boet her i landet indtil det fyldte 18. år,  

 og som ved fødslen har fået dansk indfødsret, men som har mistet  

 indfødsretten, kan generhverve denne, når de har opholdt sig 1 år i Danmark.  

 De øvrige betingelser kan lempes eller frafaldes, når særlige grunde i  

 væsentlig grad taler herfor.
 § 9. De almindelige betingelser kan også lempes for personer, der  

 helt eller delvis er af dansk afstamning, eller som - uden at være danskfødte  

 - tidligere har haft dansk indfødsret.
 Stk. 2. Personer fra Sydslesvig, der har særlig tilknytning til  

 danske kredse, kan normalt naturaliseres efter uafbrudt ophold her i landet i  

 mindst 2 år, under forudsætning af at de foranstående betingelser vedrørende  

 kriminalitet, offentlig hjælp og sprog er opfyldt.
Kapitel 4 Slutningsbestemmelser § 10. Myndighederne skal i forbindelse med behandlingen af  

 ansøgninger om naturalisation yde vejledning over for ansøgerne og herunder  

 understrege de forpligtelser, der naturligt påhviler danske statsborgere.  

 Myndighederne skal i denne forbindelse navnlig, både skriftligt og mundtligt,  

 fremhæve pligten til overholdelse af dansk lovgivning og til - såfremt dansk  

 lovgivning måtte stride mod ansøgerens hjemlands lovgivning, religiøse eller  

 kulturelle regler, skikke eller sædvaner - altid at se bort fra sådanne  

 udenlandske regler, skikke eller sædvaner.
 Stk. 2. Ansøgeren underskriver på tro og love en højtidelig  

 erklæring om til enhver tid loyalt at opfylde sine forpligtelser efter dansk  

 lov, også i tilfælde, hvor den måtte stride mod ansøgerens hjemlands regler,  

 jf. stk. 1.
 § 11. Ansøgning om naturalisation indgives til politimesteren i  

 den politikreds, som ansøgeren bor i (i København til politidirektøren).  

 Politimyndigheden kontrollerer ansøgerens personlige forhold og videregiver  

 ansøgningerne, bilagt politiets udtalelse, til Justitsministeriet.
Stk. 2. Ved indgivelse af ansøgning om naturalisation betales et  

 gebyr til politiet, jf.
Indenrigsministeriets bekendtgørelse nr. 184 af 20.  

 marts 1991. Gebyret fastsættes således, at det dækker de med sagsbehandlingen  

 forbundne udgifter.
Stk. 3. Ansøgning om naturalisation af adoptivbørn, der er  

 adopteret af danske statsborgere i henhold til bevilling, som er givet af en  

 dansk myndighed, men som ikke opfylder betingelserne i § 2 A i lov om dansk  

 indfødsret, jf. lovbekendtgørelse nr. 757 af 14. september 1995, kan indgives  

 samtidig med ansøgningen om adoption.
Ansøgningen sendes da af  

 adoptionsmyndigheden direkte til Justitsministeriet.
§ 12. Dette cirkulære træder i kraft den 1. juli 1996. Samtidig  

 ophæves Indenrigsministeriets cirkulære af 6. februar 1992 om dansk  

 indfødsret ved naturalisation.« Bemærkninger til forslaget Almindelige bemærkninger Nærværende beslutningsforslag er en stort set uændret genfremsættelse af  

 tidligere beslutningsforslag, senest B 113 (folketingsåret 1994-95,  

 forhandlingerne sp. 4959, 5630 og 6346 samt tillæg A, sp. 3478 og tillæg B,  

 sp. 946).
Dansk statsborgerskab erhverves af langt de fleste danskere ved fødslen.  

 Sådan har det været i århundreder.
Indimellem har der været behov for, at  

 fremmede, der oprindelig var kommet hertil som gæster, kunne tildeles dansk  

 statsborgerskab eller indfødsret.
Det var naturligt nok for mennesker, der  

 efter mange års ophold og integration i det danske samfund gjorde fyldest som  

 nyttige medborgere.
Grundlovens § 44 fastslår, at ingen udlænding kan få indfødsret uden ved  

 lov.
Dette grundlovsmæssige formkrav forhindrer selvsagt, at lovgivningen  

 overfører kompetencen til at træffe beslutninger om erhvervelse af  

 statsborgerskab til administrative eller judicielle myndigheder.
Derimod er  

 det i god pagt med grundlovsreglen, at Folketinget vælger at fastsætte  

 udfyldende regler, herunder dels kvalitative betingelser for erhvervelse af  

 statsborgerskab, dels kvantitative regler som beskrevet i dette  

 beslutningsforslag.
Der henvises i denne forbindelse til Zahle, Dansk  

 Statsforfatningsret, 2. udg., 1995, Bind I, pag. 101 ff.
Udgangspunktet bør naturligvis være, at fremmede landes statsborgere kun  

 sjældent har behov for at ændre statsborgerskab og blive danskere.
Oftest bør  

 statsborgerskab først tildeles, når en tilflytter og dennes familie i meget  

 lang tid, måske i en eller flere generationer, har levet her i landet og  

 føler sig så dybt indlevet i det danske samfund, at dansk statsborgerskab  

 opleves som en helt naturlig konsekvens.
Under de skiftende regeringer er der sket en stærk lempelse af  

 mulighederne for at opnå dansk statsborgerskab.
Nu er det ikke blot mennesker  

 med naturlig tilknytning til Danmark eller Europa, ikke kun mennesker med  

 ønske om at leve sig ind i det danske samfund og dansk kultur; nu er det  

 mange tusinde personer med oprindelsesland i f.eks.
Pakistan, Iran, Irak,  

 Libanon, Marokko, Etiopien, Sri Lanka, Malaysia, Tyrkiet og det tidligere  

 Jugoslavien, der ansøger om og opnår dansk statsborgerskab.
 På årsbasis tildeles dansk statsborgerskab til ca. 3.000 udlændinge,  

 hvoraf langt de fleste kommer fra de nævnte lande eller andre afrikanske  

 eller asiatiske samfund.
 For den danske befolkning er det overordentlig uheldigt, hvis man fra  

 regeringens og folketingsflertallets side bagatelliserer betydningen af at  

 opnå dansk statsborgerskab ved at sætte kravene til ansøgerne meget lavt.
 Ofte tildeles der dansk statsborgerskab til personer, der er domfældt for  

 straffelovsovertrædelser, og meget ofte til personer, der gennem det meste af  

 deres ophold i Danmark har levet af skatteyderbetalt offentlig hjælp.
Fremskridtspartiet har i årevis markant advaret mod denne tendens.
Dansk  

 statsborgerskab må ikke blive et samlebåndsprodukt, der uddeles til tusinder  

 af ansøgere.
Dansk statsborgerskab er en værdifuld gave, der kun bør tildeles  

 en snæver kreds af mennesker, der hævet over al tvivl bestræber sig for at  

 leve i harmoni med og til gavn for det danske samfund.
Ethvert samfund må  

 værne og beskytte sig selv.
Et af midlerne hertil er at vise den største  

 forsigtighed med tildeling af statsborgerskab til fremmede.
Det er et  

 almindeligt anerkendt princip overalt i verden.
Men i Danmark er udviklingen  

 ved at løbe helt af sporet.
 Det er hensigten med beslutningsforslaget at sikre, at det skal være  

 nogenlunde lige så let - eller lige så svært - at opnå dansk statsborgerskab  

 som at opnå statsborgerskab i andre europæiske lande.
Forslagsstillerne mener - som foran anført - at der gennem de sidste ca.  

 10-15 år er sket en meget betænkelig svækkelse af dansk indvandrer- og  

 udlændingepolitik.
Det politiske flertal har enten ikke gjort sig klart eller  

 ikke ønsket at gøre sig klart, hvilken holdning man har haft til spørgsmålet  

 om indvandring.
Man har fra flertallets side bevidst valgt en helt  

 holdningsløs anvendelse af bl.a. naturalisationsreglerne, hvorved antallet af  

 naturalisationsansøgninger er vokset stærkt.
 I det seneste tiår kan antallet af naturaliserede personer opgøres såldes  

 (Kilde: Torben Steffensen, Lov om Dansk Indfødsret med kommentarer, Jurist-  

 og Økonomforbundets Forlag 1991, pag. 82 ff):
1980/81: 1.224 1981/82: 1.479 1982/83: 1.574 1983/84: 1.689 1984/85: 1.839 1985/86: 2.190 1986/87: 1.985 1987/88: 2.075 1988/89: 2.424 1989/90: 2.542 1990/91: 2.908 1991/92: 2.809 (Kilde: Indenrigsministeriet, Indfødsretskontoret).
 1992/93: 3.175 (Kilde: Justitsministeriet, Indfødsretskontoret).
 1993/94: 2.388 (Kilde: Justitsministeriet, Indfødsretskontoret).
 Det bemærkes, at oversigten ikke omfatter de mindreårige børn, der følger  

 med de voksne ansøgere.
 Supplerende statistisk materiale vil blive tilvejebragt under  

 udvalgsbehandlingen af beslutningsforslaget, ligesom dokumentation vedrørende  

 lovgivningen og administrationen af indfødsretsregler i en række lande vil  

 blive indhentet.
 Uanset statistiske unøjagtigheder og afgrænsningsvanskeligheder er det  

 formentlig korrekt og i alt fald indtil videre ikke imødegået, at der f.eks.  

 i statsminister Poul Schluters regeringstid er sket en tilvækst af 1. og 2.  

 generationsindvandrere - herunder såvel personer, der har søgt naturalisation  

 som andre, der har lovligt ophold i landet - der er større end i hele  

 Danmarkshistorien, før Poul Schluter tiltrådte som statsminister.
 Forslagsstillerne opfordrer Folketingets medlemmer til meget nøje at  

 overveje deres stilling til de enkelte dele af forslagene.
Selv om der på enkelte punkter kan tænkes at være varierende opfattelser  

 af, hvordan regelsættene bør udformes, er der formentlig intet medlem af  

 Folketinget, der er i tvivl om, at den danske befolkning meget stærkt ønsker  

 og forventer en stramning af betingelserne for at opnå dansk statsborgerskab.  

 Holdningsløshed i disse spørgsmål kan ikke længere forsvares.
Det nytter  

 heller ikke at betragte indfødsretsreglerne som et tabuemne.
Den danske  

 befolkning har et indlysende krav på, at landets lovgivende forsamling  

 forhindrer en fortsat løbskkørsel på naturalisationsområdet.
Det er derfor i  

 nogen grad en bunden opgave, der påhviler Folketinget.
Fremskridtspartiet  

 medvirker gerne til, at partierne i fællesskab drøfter og når til enighed om,  

 hvordan denne bundne opgave bedst løses.
Bemærkninger til beslutningsforslagets enkelte bestemmelser Til § 1 Det er i stk. 1 præciseret, at naturalisation normalt kun kan meddeles  

 personer, der i alle væsentlige forhold kan klare sig på lige fod med  

 personer, der behersker dansk på modersmålsniveau.
Det er i stk. 3 gjort til  

 et krav, at ansøgerne skal forpligte sig til at give afkald på hidtidigt  

 statsborgerskab.
Til § 2 Opholdskravene er ændret efter følgende summarisk gengivne retningslinjer:
Til § 3 Reglen har betydning f.eks. for personer under 18 år, der er født og  

 opvokset her i landet sammen med forældre, der ikke ønsker eller ikke er  

 kvalificeret til at opnå dansk statsborgerskab.
Reglen kan også have  

 betydning f.eks. for børn og unge, der ikke har ophold her i landet på det  

 tidspunkt, hvor forældrene har fået tildelt dansk statsborgerskab, f.eks. for  

 pakistanske børn, der er blevet sendt hjem til Pakistan for at gå i skole,  

 men som senere tager ophold i Danmark.
Efter forslaget kan der i sådanne  

 tilfælde ikke selvstændigt meddeles dansk statsborgerret til sådanne  

 ansøgere, medmindre der foreligger ekstraordinære forhold, der ville gøre det  

 yderst betænkeligt ikke at meddele dem dansk indfødsret.
Til § 4 Udformningen af § 4 repræsenterer en væsentlig skærpelse af hidtidig  

 praksis, bortset fra tilfælde, hvor der alene er tale om bagatelforseelser.
Navnlig fremhæves, at ubetinget straf af hæfte eller fængsel i indtil 3  

 måneder er til hinder for naturalisation i 8 år fra gerningstidspunktet mod  

 nu mindst 5 år, og at fængselsstraf på 3 måneder eller derover efter  

 forslaget er til hinder for naturalisation i mindst 10 år mod i øjeblikket 7  

 år fra straffens udståelse.
Samtidig indføres den forbedring, at der efter  

 fængselsstraf på 6 måneder eller derover ikke kan opnås dansk indfødsret.  

 Udformningen af § 4 repræsenterer en skærpelse i forhold til de af  

 regeringspartierne, Venstre og Det Konservative Folkeparti torsdag den 30.  

 marts 1995 aftalte stramninger, som langtfra er tilstrækkelige.
Til § 5 Reglerne om naturalisation for ansøgere, der har modtaget sociale ydelser  

 i henhold til lov om social bistand m.v., ændres efter forslaget, navnlig  

 således at karenstiden forlænges fra 5 til 6 år efter hjælpens ophør.
Der  

 sker tillige den skærpelse af reglerne, at bistand m.v. skal være  

 tilbagebetalt forud for naturalisationen.
Det er således uden betydning, om  

 de sociale myndigheder på mere eller mindre vilkårligt grundlag har  

 eftergivet gælden.
Til § 6 Reglen er præciseret i forhold til den hidtidige regel, der lægger vægt på  

 det ganske uklare kriterium, om skatterestancen skyldes forhold, »der  

 ikke kan lægges ansøgeren til last«.
Til § 7 Som bekendt opgav Folketingets flertal og Indenrigsministeriet for få år  

 siden kravet om, at en ansøger for at blive accepteret skulle være integreret  

 i det danske samfund.
Dengang foretog politiet en meget indgående  

 undersøgelse af, i hvilket omfang ansøgeren havde opbygget relationer til  

 danskerne på sin arbejdsplads og i privatlivet, ligesom politiet aflagde  

 besøg i ansøgerens hjem og beskrev hjemmets indretning i politirapporten.
En  

 så indgående undersøgelse fandt det politiske flertal uværdigt og tog derfor  

 initiativet til at fjerne kravet om integrering i det danske samfund.
Til  

 gengæld er kravet om sprogkundskaber vigtigt.
Den hidtidige administration af kravet om sprogkundskaber er imidlertid  

 ikke tilfredsstillende.
Der stilles i praksis alene krav om, at ansøgeren  

 skal være i stand til uden nævneværdige vanskeligheder at føre en samtale på  

 dansk med den accent, der måtte være naturlig for den pågældende.
Derimod  

 kræves ikke, at ansøgeren skal være i stand til at skrive og læse dansk, og  

 den pågældende behøver ikke at have dansk som hjemmesprog.
Ansøgere, der på grund af manglende sprogkundskaber får afslag på deres  

 ansøgning om indfødsret (og det drejer sig om flere hundrede på årsbasis),  

 bliver normalt tilbudt at møde til en samtale i Justitsministeriet med  

 henblik på en ekstra vurdering af danskkundskaberne.
Begrundelsen er et ønske  

 om at undgå den forskelsbehandling, der kan forekomme, fordi samtalerne med  

 ansøgerne foregår i 54 lokale politikredse samt på de 5 københavnske  

 politistationer.
 I nogle tilfælde bliver samtalen i Justitsministeriet afgørende for, at  

 ansøgningen alligevel imødekommes.
Formålet med den ændrede formulering af § 7 er at sikre, at danske  

 statsborgere både i skrift og tale behersker det danske sprog på et rimelig  

 højt niveau.
Det er af mange grunde yderst uheldigt, hvis en stor, og  

 voksende gruppe af danske statsborgere udgør en sproglig underklasse, der  

 måske ikke forstår det danske skriftsprog og ikke kan formulere sig  

 tilfredsstillende i samkvem med andre danskere.
Ændringen medfører, at der tilrettelægges en skriftlig og mundtlig prøve,  

 hvor kravene er ensartede og kendte.
Ansøgerne får derved mulighed for at  

 forberede sig gennem frivillig undervisning.
Til § 10 Bestemmelsen tager fat om og søger at løse det problem, der for en del  

 ansøgere er yderst reelt, nemlig loyalitetskonflikten mellem på den ene side  

 kravet om loyalitet over for dansk lovgivning og på den anden side det  

 tilsvarende krav om loyalitet over for oprindelseslandets lovgivning,  

 religiøse eller kulturelle regler, skikke og sædvaner.
Den foreslåede regel pålægger danske myndigheder at vejlede ansøgere om,  

 at fremmed ret altid skal tilsidesættes, hvis der foreligger konflikt i  

 forhold til dansk ret.
Samtidig påhviler det ansøgere at underskrive en  

 erklæring, hvori ansøgerne bekræfter at ville overholde denne forpligtelse.  

 Denne regel vil være en hjælp ikke mindst for ansøgere, der ønsker at stræbe  

 frem mod en høj grad af integration i det danske samfund.
