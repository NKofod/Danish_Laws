Den 11. d.
M. er der mellem Danmark, Finland, Island, Norge og Sverige blevet afsluttet følgende Deklaration:
DEKLARATION angaaende ændret Affattelse af Artiklerne I, III og VI i Konventionen af  

 den 28. Januar 1926 mellem Danmark, Finland, Island, Norge og Sverige  

 angaaende Skibes Sødygtighed og Udrustning.
 Hans Majestæt Kongen af Danmark og Island; Præsidenten for Republikken  

 Finland; Hans Majestæt Kongen af Norge; Hans Majestæt Kongen af Sverige har  

 bemyndiget undertegnede til at afslutte følgende Deklaration:
 Artikel I i den under den 28. Januar 1926 afsluttede Konvention mellem  

 Danmark, Finland, Island, Norge og Sverige angaaende Skibes Sødygtighed og  

 Udrustning faar følgende ændrede Ordlyd:
 Enhver af de kontraherende Stater anerkender fuldtud de øvrige  

 Signatarlandes Forskrifter om den offentlige Kontrol med Skibes Sødygtighed,  

 herunder saavel Tilsynet som Forskrifterne om Bygning, Indretning og  

 Udrustning af Skibe af enhver Art og Størrelse; heri indbefattet ogsaa  

 Forskrifter om Indretning og Udrustning, der angaar Skibes Laste- og  

 Losseanordninger og lignende.
 Som Følge heraf skal et Skib, som er hjemmehørende i et af  

 Signatarlandene, og som er forsynet med de i Hjemlandets Lovgivning  

 foreskrevne, gyldige Certifikater eller dertil svarende Bevisligheder for, at  

 Skibet opfylder de i Hjemlandet gældende Forskrifter, være fritaget for  

 Kontrol i ethvert af de øvrige Signatarlande, alene med de nedenfor i Artikel  

 III angivne Undtagelser.
 Bestemmelsen i denne Artikels første Stykke skal ikke være til Hinder for,  

 at enhver af de kontraherende Stater ændrer de nationale Forskrifter om  

 Kontrollen med Skibes Sødygtighed.
 Artikel III i samme Konvention faar følgende ændrede Ordlyd:
 Ethvert Skib, der er forsynet med behørige og gyldige nationale  

 Certifikater eller dertil svarende Bevisligheder som omhandlet i Artikel I,  

 skal forsåvidt angaar ethvert Forhold, for hvilke disse Dokumenter tjener til  

 Bevidnelse, i de andre kontraherende Staters Havne kun være undergivet saadan  

 Kontrol af de offentlige Myndigheder der, som er nødvendig for at konstatere,  

 at de behørige Certifikater eller Bevisligheder findes om Bord.
Uanset foranstaaende Bestemmelse i denne Artikel er enhver af de  

 kontraherende Stater berettiget til at skride ind for at hindre Afgang af et  

 Skib, hjemmehørende i et af de øvrige Signatarlande, naar vedkommende  

 Myndigheder kommer til kundskab om, at det paa Grund af Mangler i nogen af de  

 her omhandlede Henseender maa anses at være forbundet med øjensynlig Fare for  

 Menneskeliv at lade det udføre den forestaaende Rejse.
I ethvert Tilfælde af  

 Indskriden bliver Konsulen for det Land, i hvilket Skibet er hjemmehørende,  

 uopholdelig af Myndighederne at underrette om Sagen, for at han, hvis  

 Skibsføreren ikke i mellemtiden allerede har bragt Skibet i sødygtig Stand,  

 kan træffe de fornødne Forholdsregler i Sagen.
Uanset Bestemmelsen i første Stykke af denne Artikel er enhver af de  

 kontraherende Stater endvidere berettiget til midlertidig at forbyde eller  

 afbryde Lastnings- eller Losningsarbejde i et Skib hjemmehørende i et af de  

 øvrige Signatarlande, naar vedkommende Myndigheder finder, at det paagældende  

 Arbejde udsætter Signatarstatens egne Arbejdere for øjensynlig Fare som Følge  

 af, at Lastnings- eller Losningsmateriel befindes ikke at være i saadan god  

 Stand som krævet ved Skibets nationale Lovgivning, eller at aldeles  

 nødvendige Foranstaltninger af ikke permanent Karakter til Sikring mod  

 Ulykkestilfælde ikke er trufne.
Saafremt det paatalte Forhold ikke straks  

 bringes i Orden til Myndighedernes Tilfredshed, bliver Konsulen for det Land,  

 i hvilket Skibet er hjemmehørende, uopholdelig at underrette, for at han kan  

 træffe de fornødne Forholdsregler i Sagen.
 Artikel VI i samme Konvention faar følgende ændrede Ordlyd: Denne  

 Konvention udfærdiges i eet Eksemplar med dansk, finsk, islandsk, norsk og  

 svensk Tekst, hvilke Tekster alle betragtes som autentiske, og deponeres i  

 det danske Udenrigsministeriums Arkiv.
 En bekræftet Genpart vil af den danske Regering blive tilstillet enhver af  

 de kontraherende Staters Regeringer.
 Ved den danske Regerings Foranstaltning udarbejdes derhos efter  

 Originalteksterne en autentisk fransk Tekst.
 Denne Deklaration, der er udfærdiget i Overensstemmelse med de i  

 Konventionens Artikel VI indeholdte Regler, træder i Kraft den 15. juni 1928.
 Til Bekræftelse heraf har de respektive Befuldmægtigede undertegnet  

 Deklarationen og forsynet den med deres Segl.
 Udfærdiget i København den 11. Juni 1928.
 Udenrigsministeriet, den 18. Juni 1928.
L.
Moltesen.
