Skriftlig fremsættelse (20. februar  

 2003) Kirkeministeren Herved tillader jeg mig for Folketinget at  

 fremsætte:
 Forslag til lov om ændring af lov om folkekirkens økonomi,  

 lov om menighedsråd, lov om folkekirkens kirkebygninger og  

 kirkegårde og lov om ansættelse i stillinger i folkekirken m.v.  

 (Større økonomisk frihed, decentralisering af kompetence  

 m.v.).
(Lovforslag nr.
L 163).
 Hovedintentionen med dette lovforslag er at  

 fortsætte og styrke den udvikling i retning af størst mulig  

 handlefrihed og beslutningskompetence på det lokale, demokratisk valgte  

 niveau i folkekirken, som blev indledt, da Rigsdagen efter forslag fra J.C.  

 Christensen i 1903 vedtog den første lov om menighedsråd.
Den første lov om menighedsråd gav  

 primært menighedsrådet muligheder for og på nogle  

 områder pligt til at udtale sig, før der af andre kirkelige  

 myndigheder blev truffet beslutninger vedrørende sognets kirke og  

 kirkegård eller det kirkelige liv.
I øvrigt var det fastsat, at  

 præsten skulle være formand for rådet.
Med en ny  

 menighedsrådslov i 1912 fik menighedsrådene på flere  

 områder en beslutningskompetence.
De fik således ret til selv at  

 vælge formand og ret til at indstille, hvem der skulle ansættes i  

 et ledigt præsteembede.
Samtidig blev menighedsrådet bestyrelse  

 for kirke og kirkegård og fik kompetence til at fastsætte  

 regulativer for kirke- og kirkegårdsfunktionærer.
 Med det kompleks af kirkelige love, bl.a. en ny  

 menighedsrådslov, som blev vedtaget i 1922 fik menighedsrådene  

 tillagt yderligere kompetence, og denne linie blev fortsat ved en række  

 ændringer af den kirkelige lovgivning i løbet af 1900-tallet.  

 Der er desuden, især siden 1970, gennemført en række  

 lovændringer, hvorved der er sket decentralisering af beslutnings- og  

 godkendelseskompetencer fra Kirkeministeriet til stiftsøvrighederne og  

 til dels til provstiudvalgene.
Til trods for de skete udvidelser af  

 menighedsrådenes kompetence og handlemuligheder forudsætter den  

 kirkelige lovgivning dog fortsat i meget vid udstrækning, at  

 menighedsrådenes beslutninger skal godkendes af andre kirkelige  

 myndigheder.
Godkendelse skal dog som følge af den gennemførte  

 decentralisering som hovedregel ske på stiftsniveau og ikke som  

 tidligere i Kirkeministeriet.
Menighedsrådene har gennem de snart 100 års  

 eksistens tydeligt vist, at de både ønsker og evner at yde en  

 stor indsats til gavn for folkekirken.
De har også tydeligt vist, at de  

 har været i stand til at løfte nye opgaver og yderligere ansvar,  

 efterhånden som de gennem de forskellige ændringer af  

 lovgivningen har fået mulighed for det.
 Det er også gennem de senere års kirkelige og  

 kirkepolitiske debat blevet tydeligt, at menighedsrådene gerne vil have  

 bedre muligheder for at beslutte selvstændigt og handle frit i forhold  

 til såvel administrationen af de fysiske rammer, som sognene  

 råder over, og i forhold til tilrettelæggelse af det kirkelige  

 liv inden for rammerne.
 Det er også i de senere års debat blevet  

 tydeligt, at mange menighedsråd ønsker bedre muligheder -  

 tidsmæssigt såvel som økonomisk - for at opprioritere  

 arbejdet med det kirkelige liv i sognene.
På denne baggrund udarbejdede Kirkeministeriet i  

 foråret 2002 et lovforslag, som indebar, at menighedsrådene ville  

 få vidtgående kompetence til selvstændigt at træffe  

 beslutninger vedrørende fysiske rammer bortset fra kirkebygningerne.  

 Forslaget indebar desuden en væsentlig forøgelse af  

 menighedsrådenes økonomiske handlefrihed gennem  

 indførelse af rammebevillinger i stedet for den nuværende  

 ordning med bevilling på grundlag af specificerede budgetter, der skal  

 godkendes af provstiudvalgene, og hvor efterfølgende omdisponeringer  

 ligeledes skal godkendes.
Den økonomiske handlefrihed blev også  

 understreget gennem forslag om, at den eksisterende bestemmelse om et  

 særskilt rådighedsbeløb, som giver et menighedsråd  

 mulighed for at anvende op til 125.000 kr. til fremme af det kirkelige liv,  

 afskaffes og erstattes af en generel adgang til uden maksimumsgrænse at  

 afholde udgifter vedrørende sognets eller kirkedistriktets kirkelige  

 aktiviteter og til fremme af det kirkelige liv i pastoratet eller kommunen  

 eller kirkelige formål af betydning for stiftet som helhed.
Dette  

 forslag er blevet betegnet som en "sognefuldmagt".
Lovforslaget blev udførligt præsenteret og  

 fremlagt på årsmødet i Landsforeningen af  

 Menighedsrådsmedlemmer i juni 2002 og samtidig udsendt til  

 høring.
I efteråret 2002 blev lovforslaget desuden udsendt til  

 samtlige menighedsråd med opfordring til dem om at give deres meninger  

 til kende.
 I svarene på denne høring - den hidtil mest  

 omfattende høring over et forslag til ændring af den kirkelige  

 lovgivning - var der nogle meget markante tendenser, som naturligvis har haft  

 betydning for lovforslaget i den form, hvormed det nu fremsættes.
 Høringen viste for det første meget bred  

 tilslutning til, at menighedsrådenes økonomiske handlefrihed  

 øges gennem indførelse af rammebevillinger og gennem  

 afskaffelse af det særlige rådighedsbeløb til fordel for  

 en sognefuldmagt, der giver generel adgang til at afholde udgifter  

 vedrørende kirkelige aktiviteter.
Bevilling af rammer for henholdsvis drifts- og  

 anlægsudgifter skal meddeles af provstiudvalget på grundlag af  

 budgetsamråd, hvor provstiudvalget og repræsentanter for  

 menighedsrådene drøfter de enkelte sognes eller kirkedistrikters  

 behov og ønsker sammenholdt med de økonomiske muligheder i  

 ligningsområdet.
Budgetsamrådet kan, hvis menighedsrådene  

 ønsker det, tillægges den besluttende myndighed i forhold til  

 fastsættelse af bevillinger, som efter hovedreglen er provstiudvalgets  

 kompetence.
Rammebevilling indebærer, at menighedsråd  

 får større frihed til at prioritere mellem udgifter, der  

 vedrører sognenes fysiske rammer, og udgifter, der vedrører det  

 kirkelige liv.
Menighedsråd vil desuden i årets løb frit  

 kunne omdisponere inden for den ramme, der er meddelt for driftsudgifter.
 I høringen blev der dernæst meget bredt  

 tilkendegivet den opfattelse, at kirke og kirkegård udgør en  

 enhed, som på grund af den særlige karakter og også den  

 store kulturhistoriske værdi bør være beskyttet på  

 samme måde som hidtil, hvilket bl.a. indebærer, at  

 menighedsråds beslutninger om arbejde ved kirke eller kirkegård  

 skal godkendes, som hovedregel af stiftsøvrigheden efter inddragelse  

 af relevante konsulenter.
 Samtidig blev det i høringen bredt tilkendegivet,  

 at beslutninger vedrørende præsteboliger samt bygninger til brug  

 for kirke eller kirkegård udmærket kan træffes og  

 gennemføres blot med godkendelse af provstiudvalget.
 Som konsekvens af disse udbredte tilkendegivelser  

 indeholder det foreliggende lovforslag derfor bemyndigelse til  

 kirkeministeren til at fastsætte regler, hvorefter  

 godkendelseskompetencen kan tillægges provstiudvalget.
Ud over de allerede beskrevne elementer indeholder  

 lovforslaget enkelte bestemmelser af særlig karakter.
Det  

 foreslås således, at menighedsråd kan beslutte at  

 tillægge den valgte kontaktperson, som udøver  

 menighedsrådets arbejdsgiverfunktion i forhold til kirke- og  

 kirkegårdsfunktionærer, et honorar.
Det foreslås desuden,  

 at provstiudvalg kan beslutte at tillægge et lægt medlem, der er  

 valgt som provstiudvalgsformand, et honorar.
Endelig foreslås det, at  

 kirkeministeren får mulighed for at henlægge kompetence i forhold  

 til medarbejdere, der er ansat ved stiftsøvrighederne, til  

 stiftsøvrighederne.
 Idet jeg i øvrigt henviser til lovforslaget og de  

 bemærkninger, der ledsager det, skal jeg indstille dette til velvillig  

 behandling i det høje Ting.
