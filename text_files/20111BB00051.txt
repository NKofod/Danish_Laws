Fremsat den 13. marts 2012 af Erling Bonnesen (V), René Christensen (DF) og Lene Espersen (KF) Forslag til folketingsbeslutning om en ny YJ-ordning Folketinget pålægger regeringen at fremsætte lovforslag i indeværende folketingssamling inden sommerpausen om oprettelse af en selvfinansierende statsgarantiordning for yngre landmænd, der ønsker at etablere sig som selvstændige jordbrugere, med udgangspunkt i det i Fødevareministeriets »Rapport om mulige scenarier for en selvfinansierende yngre jordbrugerordning« beskrevne scenario 3.
Bemærkninger til forslaget Forslagsstillerne foreslår, at der oprettes en ny selvfinansierende garantiordning, hvor der gives garanti til et lån med et maximum loft på, så den nyetablerende landmand kan bruge det i sin samlede finansiering ved opstart.
Ordningen skal være selvfinansierende, idet de landmænd, der er med i ordningen, løbende skal betale et gebyr, der dækker de tab, der måtte komme i ordningen.
Der skal derfor ikke afsættes penge på finansloven til løbende dækning af eventuelle tab.
 Gebyret skal justeres f.eks. en gang årligt for alle, der er med i ordningen, således at der er penge til at dække eventuelle tab, ligesom det kan overvejes ved udformningen af lovforslaget at indføre en stiftelsesprovision ved opstart, således at ordningen bliver økonomisk robust.
 Den gamle YJ-ordning eksisterede indtil den 1. januar 2012, hvor Folketinget nedlagde den pga. bl.a. vigende benyttelse og modstrid med EUs statsstøtteregler, jf. lov nr. 602 af 14. juni 2011. Ordningen gav statsgaranti for lån  til yngre jordbrugere, der ville etablere sig.
Der er et stort ønske om at etablere en ny ordning, som kan hjælpe unge landmænd i gang, og derfor har Landbrug & Fødevarer også fremsendt et konkret forslag til Folketinget og regeringen, jf.
L 159  bilag 8 (samlingen 2010-11). Den daværende fødevareminister iværksatte på den baggrund i maj 2011 et arbejde, som skulle beskrive konkrete forslag til en ny selvfinansierende ordning, som lever op til EUs statsstøtteregler.
På den baggrund har Fødevareministeriet udarbejdet en rapport, som beskriver tre scenarier, jf.
FLF alm. del  bilag 72.
Fødevareministeren har udtalt, at Natur- og Landbrugskommissionen skal forholde sig til behovet for en nyetableringsordning, jf. artiklen »Ingen afløser for YJ-ordningen foreløbigt«, Landbrugsavisen den 21. december 2011, men i kommissoriet er der kun nævnt yngre økologiske landmænd, jf. http://www.fvm.dk/Default.aspx? ID=18480&PID=167616&year=&NewsID=7072.  Desuden afsluttes arbejdet i kommissionen først i 2013, hvorfor der vil gå mere end et år, før regeringen reelt vil tage stilling til behovet for en ny YJ-ordning.
Det er uhensigtsmæssigt for erhvervet.
Forslagsstillerne foreslår derfor, at en ny ordning etableres hurtigst muligt.
Forslagsstillerne foreslår, at den nye YJ-ordning etableres med udgangspunkt i scenario 3 i Fødevareministeriets rapport, idet forslagsstillerne er lydhøre over for forslag til de nærmere detaljer.
Scenariet beskrives i rapporten som følger:
»Scenario 3 begrænser denne bredde og fleksibilitet [i scenario 2] en smule, idet fokus her i højere grad er på at sikre, at ordningens selvfinansiering opretholdes, hvormed den sikres bedre imod at blive ulovlig statsstøtte.
De landmænd, som optages i ordningen under scenario 3 vil, alt andet lige, være beskyttet bedre i forhold til at komme til at skulle dække eventuelle tab på ordningen.« Som følge af selvfinansieringen og jf. svar på FLF alm. del  spørgsmål 67 er der derfor ikke behov for at afsætte finansiering til YJ-ordningen.
Skriftlig fremsættelse Erling Bonnesen (V) Som ordfører for forslagsstillerne tillader jeg mig herved at fremsætte:
 Forslag til folketingsbeslutning om en ny YJ-ordning.
(Beslutningsforslag nr.
B 51) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
