Skriftlig fremsættelse (7. oktober 2020) Boligministeren (Kaare Dybvad Bek):
 Herved tillader jeg mig for Folketinget at fremsætte:
Forslag til lov om ændring af byggeloven (Hjemmel til, at kommunalbestyrelsen kan henlægge kompetencen til at udstede påbud og forbud til redningsberedskaberne ved brandsyn m.v.) (Lovforslag nr.
L 8) Lovforslaget har til formål at indføre administrative forenklinger på det kommunale myndighedsarbejde på brandområdet.
Som reglerne er i dag, skal ulovlige driftsmæssige forhold, som også er byggetekniske, og som konstateres i forbindelse med brandsyn, indberettes af redningsberedskaberne til kommunerne, som herefter kan udstede påbud og forbud.
Driftsmæssige foranstaltninger skal sikre, at brandsikkerheden er tilstrækkelig, når bygninger og lokaler anvendes.
 De gældende regler medfører således dobbeltarbejde for kommuner og beredskaber og udgør dermed en unødig administrativ byrde.
Med lovforslaget foreslås det derfor, at kommunalbestyrelsen får hjemmel til at henlægge kompetencen til at udstede påbud og forbud vedr. driftsmæssige foranstaltninger til redningsberedskaberne.
Kommunerne vælger selv, om de vil henlægge kompetencen til beredskaberne.
Den forslåede hjemmel indebærer, at redningsberedskaberne med henlæggelsen kan træffe afgørelse på stedet i forbindelse med brandsyn uden kommunal sagsbehandling.
Lovforslaget vil således kunne gøre sagsgangen ved udstedelse af påbud og forbud i forbindelse med brandsyn enklere hos både beredskab og kommune.
Derudover foreslås det, at byggelovens hjemmel til at fastsætte regler om driftsmæssige forhold i bestående bebyggelse præciseres.
Bygningsreglementets regler om driftsmæssige foranstaltninger finder pr. definition anvendelse for såvel bestående som ny bebyggelse, da de driftsmæssige foranstaltninger vedrører den nuværende og fremadrettede brug af en bygning.
Det fremgår imidlertid ikke udtrykkeligt, at hjemlen omfatter bestående bebyggelse.
Det forslås derfor, at det præciseres, at hjemlen både omfatter bestående og ny bebyggelse, så der ikke opstår tvivl om anvendelsesområdet.
Præciseringen medfører ikke en ændring i praksis, da den foreslåede præcisering allerede efterleves i dag.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings hurtige og velvillige behandling.
