 Udtalt over for Socialstyrelsen, at dagplejemødre må anses for som  

 lønmodtagere at være omfattet af loven om Arbejdsmarkedets Tillægspension, og  

 at ATP-bidraget bør beregnes efter reglerne i ATP-lovens pgf. 15, stk. 1-2.
 I påtegningsskrivelse af 24. marts 1972 har Socialstyrelsen, børne- og  

 ungdomsforsorgen anmodet ATP om en udtalelse om, efter hvilke regler bidrag  

 til ATP skal beregnes for plejemødre under anerkendt formidling af privat  

 dagpleje.
Det er til sagen oplyst, at de enkelte dagplejeformidlinger følger  

 forskellige regler ved beregning af bidrag for dagplejemødre.
Det er  

 endvidere oplyst, at dagpleje kan være etableret som halvdagspleje (med en  

 varighed på indtil 25 timer pr. uge pr. barn) eller som heldagspleje (med en  

 varighed på indtil 45 timer pr. uge pr. barn). Endelig har ATP modtaget  

 nærmere oplysning om dagplejemødrenes aflønning.
 På denne baggrund finder ATP, at bidraget til Arbejdsmarkedets  

 Tillægspension for de her omhandlede dagplejemødre bør beregnes efter  

 reglerne i ATP-lovens § 15, stk. 1-2, således at der - uanset antallet af  

 børn i pleje - svares halvt bidrag for dagplejemødre med halvdagspleje og  

 fuldt bidrag for dagplejemødre med heldagspleje.
