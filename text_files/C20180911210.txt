Cirkulæreskrivelse om kassation af dokumenter i kommunernes it-systemer Til samtlige kommunalbestyrelser I medfør af bilag 1, pkt. 1.4, i bekendtgørelse nr. 183 af 26. januar 2018 om bevaring og kassation af digitalt skabte data og dokumenter i kommunerne, fastsættes følgende bestemmelser, som giver kommunerne mulighed for kassation af dokumenter i it-systemer ud over den mulighed for kassation, som i øvrigt er fastsat i bekendtgørelsen:
1. Dokumenter, der er registreret efter kommunernes fælles journalplan KLE Dokumenter, som tilhører en saggruppe og en handlingsfacet, der i bilag 1 begge er bevaringsmarkeret, skal bevares.
 Dokumenter, som tilhører en saggruppe og en handlingsfacet, der i bilag 1 begge er kassationsmarkeret, kan kasseres.
 Dokumenter, som er registreret tilhørende en saggruppe og en handlingsfacet, hvoraf den ene i bilag 1 er bevaringsmarkeret, skal bevares.
 Kassation af dokumenter forudsætter, at dokumentregistreringen i it-systemet muliggør en sikker udsondring af de dokumenter, der kan kasseres, og at kommunalbestyrelsen efter drøftelse med modtagende arkiv træffer afgørelse om eventuel kassation.
2. Dokumenter, der ikke er registreret efter kommunernes fælles journalplan KLE Dokumenter, der tilhører emner, der i bilag 1 er bevaringsmarkeret, skal bevares.
 Dokumenter, der tilhører emner, der i bilag 1 er kassationsmarkeret, kan kasseres.
3. Kassation af dokumenter Kassation af digitalt skabte dokumenter efter retningslinjerne i pkt. 1 og 2 kan gennemføres, når opbevaringspligten efter andre bestemmelser er opfyldt, og når dokumenterne efter kommunens egen vurdering i øvrigt ikke længere har retlig eller administrativ betydning.
 4. Ikrafttræden m.v.
 Cirkulæreskrivelsen træder i kraft 1. april 2018.
 Samtidig ophæves cirkulæreskrivelse af 12. juni 2014 om kassation af dokumenter i kommunernes it-systemer.
