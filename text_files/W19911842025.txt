 En lærer, der underviste i musik, blev anset for berettiget til  

 fradrag for afskrivning på 50% af udgiften til anskaffelse af et el-piano  

 (keyboard), idet anskaffelsen heraf blev anset for at have en umiddelbar  

 forbindelse med det indtægtsgivende erhverv.
 Lærer A klagede over, at de stedlige skattemyndigheder ikke havde godkendt  

 den af ham for indkomståret 1987 foretagne afskrivning med 2.225 kr. på  

 el-piano.
Det var oplyst, at klageren i 1987 var ansat som lærer i X kommune, hvor  

 han især underviste i musik.
Klageren havde således bl.a. forestået ledelsen  

 af skolens Big Band, hvor op til 12 instrumenter skulle spille sammen, og  

 hvor det også var nødvendigt for klageren at kunne gennemøve stemmerne  

 hjemme.
Klageren underviste også nogle elever i skolen i klaver, ligesom han  

 i øvrigt underviste klasser i musik.
 I 1987 havde klageren anskaffet et el-piano (keyboard) for 17.800 kr.  

 Klageren havde anset 50% af udgiften til el-pianoet for at have forbindelse  

 med hans indtægtsgivende erhverv, svarende til en afskrivning i 1987 på 2.225  

 kr.
 De stedlige skattemyndigheder havde nægtet den af klageren foretagne  

 afskrivning, idet det herved var lagt til grund, at der ikke stilledes krav  

 om, at lærere skulle anskaffe instrumenter, som fandtes på skolen.
Klageren påstod over for Landsskatteretten det selvangivne fradrag  

 godkendt, og anførte bl.a., at han som underviser skulle kunne klaverledsage  

 til sang/instrumenter, ligesom han skulle kunne udskrive stemmer og forberede  

 sammenspil m.v.
Hver undervisningstime forudsatte 1/2 - 1 times forberedelse  

 foran klaveret.
 Da skolens piano var optaget til andre undervisningsformål en stor del af  

 ugens timer, var det praktisk umuligt at anvende skolens piano, hvorfor  

 anskaffelsen af el-pianoet måtte anses for fradragsberettiget som  

 driftsudgift som selvangivet.
 Efter det oplyste fandt Landsskatteretten, at det måtte lægges til grund,  

 at det havde været nødvendigt for klageren at have adgang til et piano for at  

 forberede sig til undervisningen, og at han ikke havde haft praktisk mulighed  

 for at benytte skolens piano.
 Retten fandt derfor, at den afholdte udgift havde haft en sådan umiddelbar  

 forbindelse med klagerens indtægtsgivende erhverv, at den kunne anses som  

 afskrivningsberettiget som driftsudgift i medfør af bestemmelsen i  

 afskrivningslovens § 8. Den selvangivne afskrivning blev herefter godkendt.
 LV 1991, L 5.1. & 3.
