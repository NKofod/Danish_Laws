Ikke fundet hensigtsmæssigt at ændre den praksis, hvorefter en  

 eventuel beholdning på kommunens kontor for kirkelige afgifter forrentes til  

 fordel for alle skatteydere.
En bogstavelig opfyldelse af bestemmelsen om, at  

 en sådan beholdning skal anvendes til nedbringelse af det følgende års  

 ligning er ikke praktisk gennemførlig.
 Kirkeministeriets skrivelse af 30. april 1990 til statsautoriseret  

 ejendomsmægler Valther Schou.
 I skrivelse af 8. marts 1990 har De i fortsættelse af Deres tidligere  

 spørgsmål om den kirkelige ligning i Kalundborg kommune anmodet om svar på  

 det spørgsmål, om en beholdning på kommunens konto for kirkelige afgifter  

 forrentes til fordel for alle skatteyderne i kommunen eller kun  

 kirkeskatteyderne.
De har endvidere gjort gældende, at De ikke kan acceptere den passus i  

 ministeriets skrivelse til Dem af 22. februar 1990, hvori ministeriet har  

 givet udtryk for den opfattelse, at det ikke er muligt i praksis bogstaveligt  

 at overholde reglen i § 19, stk. 1, sidste punktum, i lov om folkekirkens  

 økonomi.
Efter denne bestemmelse skal en eventuel beholdning på kommunens  

 kirkelige ligningskonto anvendes af kommunalbestyrelsen til nedbringelse af  

 det følgende års ligning.
 I denne anledning skal man bemærke følgende:
Beholdninger på kommunens konto for kirkelige afgifter forrentes til  

 fordel for kommunen, d.v.s. til fordel for alle skatteydere, ikke kun  

 kirkeskatteydere.
Omvendt kan kommunen ikke beregne renter af en eventuel  

 negativ beholdning på denne konto, og der tilkommer ikke kommunen noget  

 vederlag fra folkekirken (kirkeskatteyderne) for opkrævning af kirkeskat.
 På den baggrund har man ikke fundet det hensigtsmæssigt at søge ændring af  

 den praksis, hvorefter en eventuel beholdning på kommunens konto for  

 kirkelige afgifter forrentes til fordel for alle skatteydere.
Spørgsmålet nævnes i den betænkning, der ligger til grund for den  

 nugældende lov om folkekirkens økonomi (betænkning nr. 952/1982). I  

 betænkningen stilles (side 32, spalte 2, jf. vedlagte fotokopi) forslag om,  

 at kirkelige afgifter udbetales fra statsskattedirektoratet til stifterne,  

 således at renterne ville tilfalde kirkeskatteyderne.
Men dette forslag i  

 betænkningen blev ikke medtaget i forslaget til lov om folkekirkens økonomi.
Hvad angår ministeriets tidligere udtalelse om, at en bogstavelig  

 opfyldelse af reglen i lovens § 19 ikke er praktisk gennemførlig, bemærkes,  

 at ministeriet kan tiltræde Deres eksempel på inddragelse af beholdningen ved  

 beregningen af det kommende års kirkeskat.
Men denne fremgangsmåde sikrer  

 ikke, at der ikke påny opstår en beholdning ved udgangen af det følgende år.  

 Vurderingen af beskatningsgrundlaget er jo nemlig skønsmæssig, og skønnet  

 udøves af kommunalbestyrelsen, uden at nogen kirkelige myndighed har  

 indflydelse herpå.
Ministeriet mener derfor at kunne fastholde det synspunkt, at en  

 bogstavelig overholdelse af reglen i praksis ikke med sikkerhed medfører  

 »nulstilling« af beholdningen på den kirkelige ligningskonto fra år  

 til år.
Man kan således også fastholde udtalelsen af 5. december 1989 til  

 Tilsynsrådet i Vestsjællands amt som citeret i ministeriets skrivelse af 22.  

 februar 1990 til Dem.
