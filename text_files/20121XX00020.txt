Skriftlig fremsættelse (3. oktober 2012) Kulturministeren: (Uffe Elbæk):
 Herved tillader jeg mig for Folketinget at fremsætte:
Forslag til lov om ændring af lov om bygningsfredning og bevaring af bygninger og bymiljøer (Mulighed for digital bekendtgørelse, bemyndigelse til at bygningsarbejder kan ske efter skriftlig underretning m.v.) (Lovforslag nr.
L 9) Det hermed fremsatte forslag er et led i Kulturministeriets implementering af regeringens plan om effektiv administration.
Forslaget indeholder administrative forenklinger af bygningsfredningsloven til gavn for både ejere og administration.
Der stilles forslag om, at ministeren gives hjemmel til at fastsætte nærmere regler om, at visse, mindre indgribende bygningsarbejder på fredede bygninger kan iværksættes på baggrund af skriftlig underretning.
I dag kræver alle bygningsarbejder, der går ud over almindelige vedligeholdelse, tilladelse.
Hjemlen vil alene omhandle bygningsarbejder, der ikke berører de bærende fredningsværdier.
Der stilles forslag om, at offentliggørelse af fredninger, affredninger m.v. kan ske udelukkende digitalt.
I dag er der krav om, at der bl.a. skal ske offentliggørelse via lokale aviser.
Det er i overensstemmelse med regeringsgrundlaget om målsætningen om digitalisering af kommunikation mellem borgere og det offentlige og er identisk med tilsvarende ændringer på miljøområdet.
Forslaget ændrer ikke på, at de berørte parter skal underrettes direkte om fredninger m.v.
 Der stilles forslag om, at det ikke længere skal indberettes til Kulturstyrelsen, hvis der sker nedrivning eller afhændelse af offentligt ejede bygninger, idet styrelsen sædvanligvis modtager information herom via andre kanaler, og på baggrund heraf vil kunne iværksætte en eventuel fredning.
 Sluttelig stilles der forslag om nogle tekniske præciseringer af loven.
 Det foreslås, at loven træder i kraft den 1. januar 2013.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
