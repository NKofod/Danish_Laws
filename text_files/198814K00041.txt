Nr BTL 41 Betænkning over Forslag til filmlov   

 Nr L 41 1988-89, 1. samling Afgivet af Kulturudvalget Afgivet: 19890310 Udvalget har behandlet lovforslaget i en række møder og har herunder stillet spørgsmål til kulturministeren, som denne har besvaret dels skriftligt, dels i samråd.
 Udvalget har endvidere modtaget mundtlige og/eller skriftlige henvendelser  

 fra:
Danske Børnefilmklubber, Filmbranchens Samarbejds- og Ideudvalg, Fogtdal, Palle, København, Kommunernes Landsforening, Sammenslutningen af Scenografer, Instruktører og Filmarbejdere, Statens Filmcentral og Værkstedssammenslutningen.
 Udvalget har i forbindelse med behandlingen af lovforslaget været på en  

 studietur »Ud i filmen« arrangeret af Det Danske Filminstitut og  

 har endvidere besøgt Statens Filmcentral.
 Udvalget har tidligere (folketingsåret 1987-88, 1. samling) behandlet et  

 tilsvarende lovforslag, som udvalget afgav betænkning over den 7. april 1988.  

 På grund af udskrivelse af valg til Folketinget nåede lovforslaget ikke at  

 komme til 2. og 3. behandling.
 Der er af kulturministeren stillet ændringsforslag, hvorom henvises til de  

 ledsagende bemærkninger.
Kulturministeren har givet tilsagn om, at der efter ønske fra et flertal  

 (Socialdemokratiets, Det Konservative Folkepartis, Venstres og Det Radikale  

 Venstres medlemmer af udvalget) overføres i alt 4 mio. kr. fra den  

 eksisterende bevilling til spillefilmproduktion med henblik på at sikre  

 biografernes eksistensgrundlag bl.a. ved at fremme film, der kan tiltrække et  

 større publikum.
De 4 mio. kr. anvendes således, at 3 mio. kr. anvendes til  

 50-50 pct.-ordningen, dvs. støtte til filmproduktion uden forudgående  

 konsulentbehandling, og at 1 mio. kr. anvendes til fremstilling af  

 ekstrakopier af spillefilm.
 Kulturministeren har endvidere givet tilsagn om, at der efter ønske fra  

 flertallet afsættes 1 mio. kr. til produktion af kortfilm ved Statens  

 Filmcentral.
 Herefter indstiller et flertal (Socialdemokratiets, Det  

 Konservative Folkepartis, Venstres, Det Radikale Venstres og Kristeligt  

 Folkepartis medlemmer af udvalget) lovforslaget til vedtagelse med de  

 stillede ændringsforslag.
Det Konservative Folkepartis, Venstres og Det Radikale Venstres medlemmer  

 af udvalget ønsker at fremhæve, at der med vedtagelsen af den nye filmlov  

 sker en klar opprioritering af dansk film og videoproduktion.
I en tid med  

 knappe ressourcer - også på Kulturministeriets budget - er det positivt, at  

 der sikres dansk film ekstra 26 mio. kr. pr. år.
Især har partierne store forventninger til nyskabelsen med 50-50  

 pct.-ordningen.
Hvor der hidtil kun har været een vej for filmfolk, der  

 ønskede produktionsstøtte til spillefilm, skabes der nu et alternativ uden  

 dørvogtere i form af konsulenter.
Dermed håber vi også, at der gives mulighed  

 for film, som ikke ellers ville blive produceret efter de hidtil gældende  

 bestemmelser.
Med i alt 18 mio. kr. om året i 50-50 pct.-ordningen har den  

 fået en størrelse, der skulle give gode betingelser for en vellykket  

 forsøgsordning, og således at der forhåbentlig kan produceres ca. 5  

 spillefilm ekstra pr. år.
Et sådant styrket filmudbud i disse år, hvor dansk  

 film tiltrækker sig positiv national og international opmærksomhed, mener vi  

 er et tiltrængt skub.
Endvidere ønsker partierne at fremhæve styrkelsen af videoproduktionen  

 samt den ekstra million til kortfilmproduktionen.
Endelig har vi gennem 1  

 mio. kr. til kopifonden ønsket at sikre en hurtigere distribution af film  

 også til de mindre biografer.
Med vedtagelsen af lovforslaget lægges der altså op til en klar styrkelse  

 af dansk film.
Da partierne imidlertid er opmærksomme på, at dansk  

 producerede film også i de kommende år vil blive udsat for hård konkurrence  

 fra udenlandske film, ønsker vi i forbindelse med vedtagelsen af denne lov at  

 opfordre kulturministeren til at undersøge mulighederne for gennem en afgift  

 ved udlejning af videofilm at sikre yderligere ressourcer til produktion af  

 danske spille-, video- og kortfilm.
Socialdemokratiets medlemmer af udvalget hilser den styrkelse af dansk  

 filmproduktion, som denne ændring af filmloven indebærer, velkommen.
I  

 forhold til situationen før denne lovændring tilføres ekstra midler til dette  

 vigtige område.
Vi er glade for, at der i loven stadig sker en prioritering af  

 filmproduktion for børn og unge. 25 pct. af midlerne til filmproduktion  

 afsættes til dette formål.
Det finder vi rigtigt i en tid, hvor stærke  

 kommercielle kræfter appellerer direkte til børn og unge.
Kopiordningen forbedres ved afsættelse af 1 mio. kr. til flere kopier af  

 nye film.
Det betyder, at mindre biografer landet over bliver tilgodeset,  

 således at de vil have mulighed for, når en ny film har premiere, at være  

 med.
Formidlingen af filmtilbud forbedres på denne måde.
Kortfilmproduktionen forbedres ligeledes med 1 mio. kr.
Det er stærkt  

 tiltrængt, og vi er glade for, at denne forbedring er kommet igennem.
Dansk  

 kortfilmproduktion bidrager til styrkelsen af dansk kultur og bør have gode  

 produktionsvilkår.
Socialdemokratiet er godt tilfreds med, at filmfaglige repræsentanter  

 fremover tilforordnes bestyrelserne i Det Danske Filminstitut og Statens  

 Filmcentral.
Dermed sikres det faglige element i bestyrelsens arbejde.
Vi havde gerne afsat endnu flere midler til denne kulturaktivitet, som  

 efter vores opfattelse bør styrkes, men lovændringen er et skridt i den  

 rigtige retning, og lovforslaget er blevet væsentlig forbedret siden  

 fremsættelsen på de nævnte punkter, som vi finder væsentlige.
Derfor står  

 Socialdemokratiet bag den aftale, som er indgået om styrkelsen af dansk  

 filmproduktion.
 Et mindretal (Socialistisk Folkepartis medlemmer af udvalget)  

 tilslutter sig, at der af pengene til spillefilmproduktion overføres 1 mio.  

 kr. til kopiering af spillefilm, og at der afsættes yderligere 1 mio. kr. til  

 Statens Filmcentrals produktion.
Derimod tager mindretallet afstand fra forslaget om at flytte 3 mio. kr.  

 fra spillefilmproduktionen til 50-50 pct.-ordningen.
Mindretallet er af den  

 mening, at den foreløbige forsøgsordning bør gennemføres på de betingelser,  

 som er angivet i lovforslaget.
Dertil kommer, at der i spillefilmproduktionen  

 er brug for et budget, der kan gøre det muligt at efterleve behovet for  

 danske kvalitetsfilm for børn og voksne.
 Mindretallet vil redegøre for sin stilling til lovforslaget ved 2.  

 behandling.
 Et andet mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling med følgende  

 bemærkninger:
Det er fuldstændig horribelt i sparetider at øse flere penge ud til  

 filmproduktion.
Siden vi har fået filmkonsulenter, har fiaskoerne været klart  

 i overtal, så hvis man vil gavne dansk filmproduktion fremover, er det ikke  

 ved at støtte disse tåbelige projekter.
 Et tredje mindretal (Centrum-Demokraternes medlem af udvalget) vil  

 redegøre for sin stilling ved lovforslagets 2. behandling.
Ændringsforslag Af kulturministeren, tiltrådt af et flertal (S, KF, V, RV og  

 KRF):
Til § 2 1) Stk. 1, nr. 2, affattes således:
 »2) at yde støtte til produktion af danske spilefilm,».
Til § 3 2) Efter stk. 3 indsættes som nyt stykke:
»Stk. 4. Kulturministeren beskikker 2 filmfaglige repræsentanter til  

 bestyrelsen som tilforordnede uden stemmeret.
For hver af de tilforordnede  

 udpeges en suppleant.
De tilforordnede beskikkes efter forslag fra de  

 organisationer, der repræsenterer filmproducenterne, filminstruktørerne,  

 filmteknikerne, biografindehaverne og filmudlejerne.« Til § 10 3) Efter stk. 3 indsættes som nyt stykke:
»Stk. 4. Kulturministeren beskikker 2 filmfaglige repræsentanter til  

 bestyrelsen som tilforordnede uden stemmeret.
For hver af disse tilforordnede  

 udpeges en suppleant.
De filmfaglige repræsentanter beskikkes efter  

 indstilling fra de organisationer, der repræsenterer filmproducenterne,  

 filminstruktørerne og filmteknikerne.« Til § 25 4) Stk. 1 affattes således:
»Loven træder i kraft den 1. maj 1989.« Ny paragraf 5) Efter § 25 indsættes som ny paragraf:
» § 01. I forbindelse med omlægningen af støtten til  

 produktion af danske spillefilm fra udlån til tilskud, jf. § 2, stk. 1, nr.  

 2, omlægges også tidligere udbetalte statslån til tilskud.« Bemærkninger Til nr. 1 Ændringsforslaget er af redaktionel karakter og skal ses på baggrund af de  

 overvejelser, der for tiden pågår om en omlæggelse af støtten til  

 spillefilmproduktion fra lån og garantier for lån til tilskud med  

 tilbagebetalingsforpligtelse.
 Overvejelserne indgår som en del af regeringens oplæg til  

 afbureaukratisering af den offentlige sektor og indebærer, at man søger at  

 begrænse de administrationsomkostninger, som har været forbundet med ydelsen  

 af egentlige statslån.
 På dette grundlag forekommer det naturligt ikke at skelne mellem de  

 hidtidige forskellige former for støtte til spillefilmproduktion, og  

 formuleringen af bestemmelsen paralleliseres herefter til formuleringerne af  

 de øvrige bestemmelser i § 2 vedrørende Det Danske Filminstituts  

 opgaveområder.
Til nr. 2 Der har fra flere sider været udtrykt ønske om at bevare den nugældende  

 ordning med filmfaglige repræsentanter i bestyrelsen for herved at sikre  

 bestyrelsen en særlig filmfaglig indsigt.
Dette ønske imødekommes bedst ved,  

 at der tilforordnes filmfaglige repræsentanter til bestyrelsen uden  

 stemmeret.
Af hensyn til at sikre det faglige rådgivende element i  

 bestyrelsens arbejde også i tilfælde, hvor en tilforordnet anses for inhabil,  

 foreslås det, at der udpeges suppleanter for de tilforordnede.
Det foreslås  

 at fastholde den nuværende kreds af organisationer, der kan fremkomme med  

 forslag om de faglige repræsentanter.
Til nr. 3 Bestemmelsen svarer til den foreslåede ordning for Det Danske  

 Filminstituts bestyrelse.
Også vedrørende Statens Filmcentrals bestyrelse har  

 der været udtrykt ønske om at bevare en filmfaglig repræsentation i  

 bestyrelsen.
For Statens Filmcentrals bestyrelses vedkommende foreslås  

 kredsen af organisationer, der kan fremkomme med forslag til tilforordnede,  

 begrænset til producenter, instruktører og teknikere, da udlejere og  

 biografindehavere ikke antages at have væsentlige interesser i forhold til  

 Statens Filmcentrals område.
Til nr. 4 Det er hensigten med ændringsforslaget, at ikrafttrædelsestidspunktet  

 fastsættes således, at loven kan få fuld virkning allerede for 1989, samtidig  

 med at der sikres den fornødne tid til forberedelsen af iværksættelsen af de  

 nye ordninger, der er indeholdt i loven.
Til nr. 5 Bestemmelsen følger af ændringen af § 2, stk. 1, nr. 2, hvorefter  

 Filminstituttets støtte til spillefilmproduktion omlægges fra udlån til  

 tilskud med tilbagebetalingsforpligtelse.
På statsregnskabet for 1987  

 figurerer et statsligt tilgodehavende på udlån til spillefilmproduktion på  

 366 mio. kr., som udgør den udbetalte støtte siden udlånsordningens  

 oprettelse i 1972. Dette beløb samt de lån, der er udbetalt frem til den nye  

 lovs ikrafttræden, omlægges herefter til tilskud, ved at det samlede beløb  

 optages på en indtægtskonto under Filminstituttet og udgiftsføres som  

 udbetalte tilskud med tilbagebetalingspligt.
Tilbagebetalingspligten  

 administreres herefter af Det Danske Filminstitut efter samme regler, som  

 gælder for fremtidige udbetalinger af tilskud til filmproduktion.
