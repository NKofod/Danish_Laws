Betænkning afgivet af Klima-, Energi- og Forsyningsudvalget den 14. maj 2020 Betænkning over Forslag til lov om ændring af lov om fremme af vedvarende energi, lov om elforsyning, ligningsloven og personskatteloven (Afholdelse af udbud af pristillæg i 2020-2024, ændring af værditabsordning, ophævelse af køberetsordning og oprettelse af salgsoptionsordning, VE-bonusordning, grøn puljeordning m.v.) [af klima-, energi- og forsyningsministeren (Dan Jørgensen)]:
1. Ændringsforslag Klima-, energi- og forsyningsministeren har stillet 4 ændringsforslag til lovforslaget.
2. Indstillinger Et flertal i udvalget (udvalget med undtagelse af NB) indstiller lovforslaget til vedtagelse med de stillede ændringsforslag.
Et mindretal i udvalget (NB) indstiller lovforslaget til forkastelse ved 3. behandling.
Mindretallet vil stemme for de stillede ændringsforslag.
 Alternativet, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Nye Borgerlige Nye Borgerliges medlem af udvalget bemærker, at lovforslaget indeholder tiltag, som er både fornuftige og rimelige.
De nye ordninger, som fremgår af lovforslaget, sikrer et rimeligt hensyn til naboer, som påvirkes af byggeri af vedvarende energianlæg.
Og dem, der ønsker at sælge deres bolig som en konsekvens af energiprojekter, får også mulighed for det.
Derudover er den skattefrie årlige bonus til visse naboer til energiprojekter også en god ordning.
Lovforslaget skaber dog også grundlag for, at der kan afholdes udbud af pristillæg for elektricitet produceret af VE for 4,2 mia. kr.
Dette kan Nye Borgerlige ikke støtte.
Nye Borgerlige kan derfor ikke stemme for lovforslaget.
4. Ændringsforslag med bemærkninger Ændringsforslag Til § 1 Af klima-, energi- og forsyningsministeren, tiltrådt af udvalget:
 1) I den under nr. 3 foreslåede affattelse af § 6, stk. 1, indsættes efter »opstilling af«: »følgende«.
[Lovteknisk ændring og ændring i bemærkningerne om hegn omkring solcelleanlæg] 2) I den under nr. 6 foreslåede § 6 a ændres i stk. 2, nr. 1 og 2, »tildelt et krav på betaling af værditab« til: »tilkendt værditabsbetaling«.
[Tydeliggørelse] 3) I den under nr. 6 foreslåede § 6 a affattes stk. 5, 2. pkt., således:
»Tidsfristen er dog for landbrugsejendomme altid mindst 6 måneder og for øvrige ejendomme altid mindst 3 måneder fra det tidspunkt, hvor taksationsmyndighedens afgørelse efter § 7 foreligger.« [Tydeliggørelse af, at ejere af landbrugsejendommes betænkningstid altid er mindst 6 måneder ved tilbud om salgsoption] Til § 5 4) I stk. 1 ændres »stk. 2-11« til: »stk. 2 og 3«.
[Lovteknisk ændring] Bemærkninger Til nr. 1 Der er tale om en nødvendig lovteknisk ændring, der dog samtidig anvendes til at ændre bemærkningerne vedrørende, hvilke accessoriske anlæg til et solcelleanlæg der kan betragtes som en del af solcelleanlægget, der kan påføre beboelsesejendomme værditab. Ændringen vedrørende de accessoriske anlæg sker på baggrund af en henvendelse fra taksationsmyndigheden.
I bemærkningerne til den foreslåede affattelse af § 6, stk. 1, i det fremsatte lovforslag er det anført: »For så vidt angår solcelleanlæg i forslaget til § 6, stk. 1, nr. 2-4, omfattes også paneler, stativer, invertere og transformere af værditabsordningen.
Hvis inverter og transformer er placeret i en teknikbygning, vil denne udgøre en del af anlægget, for så vidt angår dette lovforslag.
Omgivende hegn vil til gengæld ikke kunne regnes som en del af anlægget.« Taksationsmyndigheden har efter fremsættelsen af lovforslaget gjort Klima-, Energi- og Forsyningsministeriet opmærksom på, at taksationsmyndigheden i forbindelse med konkrete besigtigelser har konstateret, at hegn og afskærmning etableret af en opstiller omkring et solcelleanlæg, herunder beplantningsbælter, i visse tilfælde i sig selv kan indebære en visuel dominans og en visuel gene, der kan medføre værditab, og derfor bør disse betragtes som en del af solcelleanlægget, der er omfattet af værditabsordningen.
Bemærkningerne ændres derfor, for så vidt angår omgivende hegn omkring solcelleanlæg.
Hegn og afskærmning, herunder beplantningsbælter, som opstilleren etablerer i forbindelse med et solcelleanlæg, skal også kunne regnes som en del af solcelleanlægget, der kan påføre beboelsesejendomme værditab.
Til nr. 2 Med ændringen ensrettes terminologien i de foreslåede § 6 a, stk. 2, nr. 1 og 2, med terminologien i den foreslåede affattelse af § 9, stk. 8, sidste pkt.
Det har ikke været hensigten, at der skal være forskel ved brugen af ordene »tildelt et krav på betaling af værditab« i de foreslåede § 6 a, stk. 2, nr. 1 og 2, og ordene »tilkendes værditabsbetaling« i den foreslåede affattelse af § 9, stk. 8, sidste pkt.
Der menes i begge tilfælde, at værditabsbetaling er tilkendt eller tilkendes af taksationsmyndigheden.
For at tydeliggøre dette foreslås ordene »tildelt et krav på betaling af værditab« i § 6 a, stk. 2, nr. 1 og 2, ændret til »tilkendt værditabsbetaling«.
Til nr. 3 Med ændringen tydeliggøres, at ejere af landbrugsejendomme altid skal have mindst 6 måneder til at tage stilling til, om de vil benytte en tilbudt salgsoption.
 Tydeliggørelsen er nødvendig, fordi den i lovforslaget foreslåede tekst i § 6 a, stk. 5, 2. pkt., kunne give anledning til den misforståelse, at ejere af landbrugsejendomme kun ville have mindst 6 måneders betænkningstid, hvis taksationsmyndighedens afgørelse efter § 7 forelå efter 9 måneder efter første producerede kilowatt-time, men ikke hvis afgørelsen f.eks. forelå efter 7 måneder efter første producerede kilowatt-time.
Til nr. 4 Med ændringen henvises der i stk. 1 kun til stk. 2 og 3, som også indeholder regler om lovens ikrafttræden.
Stk. 4-11 indeholder kun overgangsregler og ikke nogen regler om lovens ikrafttræden.
Der skal derfor i stk. 1 kun være en henvisning til stk. 2. og 3 og ikke til stk. 4-11.
5. Udvalgsarbejdet Lovforslaget blev fremsat den 26. februar 2020 og var til 1. behandling den 23. april 2020. Lovforslaget blev efter 1. behandling henvist til behandling i Klima-, Energi- og Forsyningsudvalget.
Oversigt over lovforslagets sagsforløb og dokumenter Lovforslaget og dokumenterne i forbindelse med udvalgsbehandlingen kan læses under lovforslaget på Folketingets hjemmeside www.ft.dk.
Møder Udvalget har behandlet lovforslaget i 1 møde.
Høringssvar Et udkast til lovforslaget har inden fremsættelsen været sendt i høring, og klima-, energi- og forsyningsministeren sendte den 3. december 2019 dette udkast til udvalget, jf.
KEF alm. del  bilag 113. Den 26. februar 2020 sendte klima-, energi- og forsyningsministeren høringssvarene og et høringsnotat til udvalget.
Bilag Under udvalgsarbejdet er der omdelt 9 bilag på lovforslaget.
Skriftlige henvendelser Udvalget har under udvalgsarbejdet modtaget 3 skriftlige henvendelser om lovforslaget.
Spørgsmål Udvalget har under udvalgsarbejdet stillet 6 spørgsmål til klima-, energi- og forsyningsministeren til skriftlig besvarelse, som ministeren har besvaret.
Anders Kronborg (S) Anne Paulin (S) Bjarne Laustsen (S) Tanja Larsson (S) Henrik Møller (S) Jesper Petersen (S) Jens Joel (S) Orla Hav (S) Ruben Kidde (RV) Zenia Stampe (RV) Rasmus Helveg Petersen (RV) fmd.
Signe Munk (SF) Carl Valentin (SF) Søren Egge Rasmussen (EL) Mai Villadsen (EL) Rasmus Nordqvist (SF) Gitte Willumsen (V) Christoffer Aagaard Melson (V) Lars Christian Lilleholt (V) Marie Bjerre (V) Tommy Ahlers (V) Carsten Kissmeyer (V) nfmd.
Morten Messerschmidt (DF) Jens Henrik Thulesen Dahl (DF) Mette Abildgaard (KF) Orla Østerby (KF) Katarina Ammitzbøll (KF) Peter Seier Christensen (NB) Alex Vanopslagh (LA) Alternativet, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
