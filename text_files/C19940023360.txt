1. Indledning 1.1. Repatrieringsordningerne for flygtninge og indvandrere Ved lov nr. 464 af 30. juni 1993 om ændring af lov om social bistand, lov  

 om social pension og udlændingeloven er der med virkning fra 1. august 1993  

 indført en permanent repatrieringsordning for flygtninge m.fl., som ønsker at  

 vende tilbage til deres hjemland eller tidligere opholdsland.
Lovens  

 bestemmelser trådte i kraft den 1. august 1993.
Ved lov nr. 362 af 18. maj 1994 om ændring af lov om social bistand er der  

 tillige indført en repatrieringsordning for indvandrere, der ønsker at vende  

 tilbage til deres hjemland eller tidligere opholdsland.
Samtidig er der sket  

 en forbedring af repatrieringsordningen for flygtninge m.fl.
Lovens  

 bestemmelser om repatriering trådte i kraft den 1. august 1994.
 Repatrieringsordningerne er gennemført ved indsættelse af nye bestemmelser  

 i bistandslovens §§ 47 a og 47 b om den hjælp, der kan ydes, en ny  

 bestemmelse i pensionslovens § 3 a om retten for flygtninge m.fl. til at  

 medtage optjent folkepension samt en ny bestemmelse i udlændingelovens § 17 a  

 om muligheden for flygtninge m.fl. for at fortryde repatrieringen.
Repatrieringsordningerne skal administreres af kommunerne undtagen i de  

 tilfælde, hvor den pågældende udlænding endnu modtager integrationsbistand  

 fra Dansk Flygtningehjælp.
I disse tilfælde er administrationen fortsat  

 henlagt til Dansk Flygtningehjælp.
Dansk Flygtningehjælp, der har erfaring med rådgivningsarbejdet på  

 repatrieringsområdet, har en vigtig opgave i tilknytning til  

 repatrieringsordningerne.
Det er således Dansk Flygtningehjælps opgave at  

 forestå den individuelle rådgivning og vejledning over for personer, der  

 ønsker at repatriere, herunder også indvandrere, om de aspekter og  

 støttemuligheder, der er i forbindelse med repatrieringen.
I det følgende vil det nærmere indhold af repatrieringsordningerne,  

 herunder betingelserne for og omfanget af hjælpen, blive gennemgået.
De  

 relevante lovbestemmelser fremgår af bilag 1.
1.2. Hjælp til tilbagevenden til personer fra det tidligere  

 Jugoslavien med midlertidig opholdstilladelse Ved lov nr. 425 af 1. juni 1994 er der indført en ordning, hvorefter der  

 kan ydes økonomisk hjælp til personer fra det tidligere Jugoslavien, som er  

 meddelt midlertidig opholdstilladelse her i landet, og som ønsker at vende  

 tilbage til det område, som de stammer fra.
Ordningen trådte i kraft den 8.  

 juni 1994.
Ordningen er nærmere beskrevet i punkt 12 i denne vejledning.
De relevante  

 lovbestemmelser fremgår af bilag 1.
2. Baggrund I en række af de lande, hvorfra Danmark har modtaget flygtninge, har der  

 fundet en politisk udvikling sted, der har gjort det muligt for flygtninge at  

 vende tilbage dertil.
Nogle flygtninge nærer derfor et ønske om på ny at  

 bosætte sig i deres hjemland.
 Endvidere har mange - især ældre - indvandrere udtrykt ønske om at vende  

 tilbage til deres hjemland for at tilbringe alderdommen der.
 Efter reglerne i bistandslovens § 47 kan der ydes hjælp til flytning til  

 personer, der ikke selv har midler hertil, hvis flytningen medfører en  

 forbedring af den pågældendes eller familiens boligmæssige eller  

 erhvervsmæssige forhold.
 Der kan herunder ydes hjælp til flytning til udlandet under forudsætning  

 af, at den pågældende er statsborger i eller har særlig tilknytning til  

 vedkommende land, eller at der er sikret den pågældende varige  

 arbejdsmuligheder i landet.
 Denne hjælp efter bistandsloven har for så vidt angår de persongrupper,  

 der er nævnt i bistandslovens § 134 a, dvs. flygtninge m.fl, været suppleret  

 af en hjælp til etablering m.v. i hjemlandet.
 Der har været tale om en midlertidig ordning, der blev indført i 1990 i  

 kraft af bevilling på et aktstykke, som blev optaget på  

 tillægsbevillingsloven for 1990 og videreført på senere finanslove.
3. Hvem er omfattet af ordningen? 3.1. Flygtninge m.fl.
 Den personkreds, som er omfattet af bestemmelsen i bistandslovens § 47 a,  

 svarer til den personkreds, som er nævnt i bistandslovens § 134 a, stk. 1.  

 Det drejer sig primært om flygtninge, personer med humanitær  

 opholdstilladelse samt personer, som er blevet familiesammenført med personer  

 med en sådan opholdstilladelse.
Endvidere er personer, som oprindelig har ansøgt om asyl, men som er  

 blevet meddelt opholdstilladelse efter udlændingelovens § 9, stk. 2, nr. 4,  

 omfattet.
Denne gruppe består navnlig af mindreårige uledsagede asylansøgere.
Endelig er personer, der i medfør af udlændingelovens § 9, stk. 2, nr. 4,  

 har fået opholdstilladelse som følge af tilknytning til en mindreårig  

 asylsøgende udlænding, der er givet opholdstilladelse i Danmark, omfattet af  

 ordningen.
Denne gruppe består navnlig af forældre eller søskende til  

 mindreårige asylansøgere, der oprindelig er indrejst her i landet uden  

 ledsagelse.
Det skal bemærkes, at de personer, der har fået opholdstilladelse på  

 grundlag af deres familiemæssige tilknytning til en herboende person, alene  

 er omfattet af ordningen, hvis de repatrierer sammen med  

 »hovedpersonen«.
Børn under 18 år meddeles normalt ikke selvstændig  

 opholdstilladelse, hvis de er indrejst og har ophold her i landet sammen med  

 begge eller en af deres forældre.
Disse børn vil være omfattet af ordningen,  

 hvis forældrene er omfattet heraf.
Der stilles ikke krav om, at opholdet her i landet skal have haft en vis  

 varighed, for at der kan ydes hjælp til repatriering.
For så vidt angår  

 retten til at medtage en tillagt folkepension, jf. nedenfor punkt 7, bemærkes  

 dog, at pensionens størrelse vil afhænge af antal bopælsår i Danmark, inden  

 pensionen bliver tillagt.
3.2. Indvandrere Den personkreds, som er omfattet af bistandslovens § 47 b, omfatter  

 udlændinge, som har opholdstilladelse efter udlændingelovens § 9.
 Personer, der er statsborgere i lande inden for Norden, EU og EØS-området,  

 er ikke omfattet.
 Det er endvidere et krav, at de pågældende med henblik på varigt ophold  

 har boet her i landet i mere end de sidste 3 år.
 For så vidt angår personer, der er gift med eller samlever med en person  

 med fast bopæl her i landet, kan der alene ydes hjælp til repatriering, hvis  

 de vender tilbage til hjemlandet sammen med ægtefællen eller samleveren.
 For så vidt angår børn under 18 år, der som nævnt ovenfor normalt ikke  

 meddeles selvstændig opholdstilladelse, gælder, at de pågældende - uanset  

 varigheden af opholdet her i landet - er omfattet af repatrieringsordningen,  

 når de repatrierer sammen med en eller begge forældre, hvis forældrene  

 opfylder kravene i bistandslovens § 47 b, herunder at forældrene med henblik  

 på varigt ophold har boet her i landet i mere end de sidste 3 år.
3.3. Forholdet mellem bistandslovens §§ 47 a og 47 b Repatrieringsordningen for flygtninge m.fl. omfatter efter bistandslovens  

 § 47 a ud over flygtninge med opholdstilladelse efter udlændingelovens §§ 7  

 og 8 en nærmere angiven personkreds, som har opholdstilladelse efter  

 udlændingelovens § 9. Det drejer sig som nævnt ovenfor typisk om personer,  

 der er familiesammenført med herboende flygtninge.
Disse personer vil tillige  

 være omfattet af repatrieringsordningen for indvandrere efter bistandslovens  

 § 47 b under de betingelser, som er anført i bestemmelsen, herunder kravet  

 om, at de pågældende med henblik på varigt ophold har boet her i landet i  

 mere end de sidste 3 år.
 Opfylder en person betingelserne efter begge ordninger, må den pågældende  

 selv ved ansøgningen tage stilling til, hvilken af ordningerne der ønskes  

 benyttet.
Anmoder den pågældende om repatrieringshjælp efter § 47 b, vil det f.eks  

 ikke som efter § 47 a være et krav, at vedkommende repatrierer sammen med den  

 herboende, som den pågældende er familiesammenført med.
Til gengæld vil den,  

 der repatrierer efter § 47 b, ikke kunne udnytte den fortrydelsesret, som  

 gælder for flygtninge m.fl. efter udlændingelovens § 17 a, jf. nedenfor under  

 punkt 9.
3.4. Danske statsborgere og personer med midlertidig  

 opholdstilladelse Danske statsborgere kan ikke modtage repatrieringshjælp efter  

 repatrieringsordningerne.
Dette gælder, uanset om de pågældende personer  

 eventuelt - forinden erhvervelse af dansk statsborgerskab - har tilhørt den  

 personkreds, der er omfattet af ordningerne.
Danske statsborgere vil i stedet  

 være henvist til at søge hjælp til flytning efter bistandslovens § 47, stk.  

 3. Danske statsborgere vil således heller ikke kunne medtage pension til  

 udlandet efter reglerne i pensionslovens § 3 a, men derimod efter  

 pensionslovens almindelige bestemmelser, forudsat at betingelserne i øvrigt  

 er opfyldt.
I lov om midlertidig opholdstilladelse til visse personer fra det  

 tidligere Jugoslavien m.v. er der fastsat særlige bestemmelser om hjælp til  

 tilbagevenden til personer, der er meddelt midlertidig opholdstilladelse  

 efter denne lov.
De pågældende personer er dermed ikke omfattet af de  

 generelle repatrieringsordninger.
For så vidt angår økonomisk støtte til  

 personer fra det tidligere Jugoslavien med midlertidig opholdstilladelse her  

 i landet henvises til punkt 12.
3.5. Hvem administrerer ordningerne? Ansvaret for udbetalingen af repatrieringsstøtte ligger hos kommunerne.
 I de tilfælde, hvor de pågældende personer endnu modtager  

 integrationsbistand fra Dansk Flygtningehjælp, er det dog Dansk  

 Flygtningehjælp, der står for administrationen.
 Forinden der udbetales repatrieringshjælp, bør kommunen eller Dansk  

 Flygtningehjælp sikre sig dokumentation for, at ansøgeren tilhører den  

 personkreds, der er berettiget til repatrieringshjælp.
 Der henvises i den forbindelse til bilag 2, der indeholder en oversigt  

 over, i hvilke dokumenter den fornødne dokumentation kan findes.
 Oplysning om en udlændings opholdsgrundlag kan eventuelt fås ved  

 henvendelse til Direktoratet for Udlændinge.
Det skal endvidere undersøges, om ansøgeren tidligere har benyttet sig af  

 den fortrydelsesret, der er et led i repatrieringsordningen for flygtninge  

 m.v.
Dette hænger sammen med, at støtte efter ordningen som altovervejende  

 hovedregel kun kan gives en gang.
Der henvises herom til punkt 5 og 9  

 nedenfor.
Oplysning om, hvorvidt en person tidligere har benyttet sig af sin  

 fortrydelsesret, kan eventuelt fås ved henvendelse til Direktoratet for  

 Udlændinge.
Det forudsættes, at kommunen eller Dansk Flygtningehjælp indberetter til  

 Direktoratet for Udlændinge, når der er udbetalt støtte til repatriering.  

 Endvidere forudsættes kommunen eller Dansk Flygtningehjælp at påse, at de  

 repatrierende frameldes folkeregisteret fra det tidspunkt, hvor de pågældende  

 forlader landet.
Dette har sammenhæng med behovet for nøjagtigt at kunne  

 fastlægge det tidsrum, i hvilket den pågældende har fortrydelsesret, jf.  

 punkt 9.
4. Hvilket land kan den repatrierende få støtte til at  

 vende tilbage til? I lovteksten er betegnelsen »hjemland eller tidligere  

 opholdsland« anvendt.
Herved er det tilkendegivet, at en tilbagevenden  

 ikke i alle tilfælde behøver at ske til det land, hvor den repatrierende er  

 født, eller hvortil vedkommende har statsborgerskabsmæssig tilknytning.
 Har en person i mange år forud for indrejsen i Danmark haft bopæl i et  

 andet land, vil vedkommende kunne modtage repatrieringshjælp med henblik på  

 tilbagevenden til dette land.
 Statsløse, der ikke har noget hjemland at vende tilbage til, vil ligeledes  

 være omfattet af ordningen ved en tilbagevenden til det land, hvor  

 vedkommende tidligere har boet.
5. Hvad omfatter repatrieringshjælpen? Hjælpen omfatter betaling af billet til fly, tog m.v. til det sted i  

 hjemlandet eller det tidligere opholdsland, hvor bosættelsen skal ske.
Det er forudsat, at rejsen så vidt muligt arrangeres med bistand af IOM  

 (International Organization for Migration), der får betydelige rabatter hos  

 flyselskaber.
Dansk Flygtningehjælp administrerer den særlige rabatordning på  

 flybilletter til flygtninge gennem IOM.
 Hjælpen omfatter endvidere betaling for udgifter til transport af  

 personlige ejendele og erhvervsudstyr.
Der kan ydes hjælp til transport til bosættelsesstedet med skib, tog,  

 lastvogn m.v. (overfladetransport) af personlige ejendele op til 1 m3 pr.  

 voksen og op til 1/2 m3 pr. barn.
Stort set al transport af gods foregår i  

 dag som container-transport, hvor der regnes i kubikmeter.
Der kan endvidere ydes støtte til transport af forskelligt udstyr, der er  

 nødvendigt for den pågældendes eller familiens erhverv i hjemlandet eller det  

 tidligere opholdsland.
Støtten til transport af udstyr kan maksimalt andrage  

 5.000 kr. pr. familie.
Der kan herudover ydes et kontantbeløb til etablering i hjemlandet eller  

 det tidligere opholdsland og til rejseudgifter i øvrigt.
Beløbet kan udgøre  

 indtil 15.000 kr. pr. person over 18 år og indtil 5.000 kr. pr. person under  

 18 år.
Ved familie forstås ægtepar og eventuelle børn under 18 år.
Der er ved  

 repatrieringsordningen for flygtninge m.fl. åbnet mulighed for, at  

 etableringshjælpen kan erstattes af tilbud om arbejde ved et bistandsprojekt.  

 Dette er omtalt nærmere nedenfor under punkt 6.
 De ovenfor nævnte beløb reguleres en gang årligt med  

 satsreguleringsprocenten, jf. lov om en satsreguleringsprocent.
 Endelig kan der ydes dækning af udgifter til sygeforsikring i 1 år i  

 hjemlandet eller det tidligere opholdsland, hvor det er muligt at tegne en  

 sådan forsikring, og såfremt der ikke på anden måde er tegnet forsikring.
Det er forudsat, at forsikringen så vidt muligt tegnes via en  

 international organisation.
IOM har således en forsikringsordning for  

 flygtninge, der vender tilbage til Chile.
IOM tilbyder en sådan forsikring i  

 forbindelse med, at organisationen påtager sig at arrangere rejsen.
Dansk  

 Flygtningehjælp vil kunne vejlede kommunerne om mulighederne for at tegne  

 sygeforsikring.
 De nye repatrieringsordninger træder i stedet for ydelse af flyttehjælp  

 efter bistandslovens § 47, stk. 3. De personer, der er omfattet af  

 bistandslovens §§ 47 a og 47 b, vil således alene kunne ydes  

 repatrieringshjælp efter disse bestemmelser.
Den hjælp, der kan ydes efter bistandsloven med henblik på repatriering,  

 vil alene kunne ydes, hvis den pågældende ikke selv er i besiddelse af  

 tilstrækkelige midler.
Denne betingelse er uddybet i Socialministeriets  

 vejledning nr. 188 af 30. november 1993 om kontanthjælp efter bistandsloven.
Af vejledningens punkt 27 fremgår, at en person anses for ikke selv at  

 have midler, hvis (flytte-)udgifterne ikke kan afholdes af den pågældendes  

 indtægter og familiens løbende indtægter eller af midler, der med rimelighed  

 kan anses for at være opsparet til dækning af flytteudgifter.
Vurderingen af,  

 om en person har tilstrækkelige midler, vil således bero på en konkret  

 vurdering af blandt andet udgiftens størrelse sammenholdt med, hvad ansøgeren  

 selv råder over.
Afgørelsen kan således ikke træffes alene på grundlag af en  

 takstmæssig kontanthjælpsberegning.
 Det bemærkes, at der ved vurderingen ikke skal lægges vægt på  

 udgiftsniveauet i hjemlandet eller det tidligere opholdsland.
 Hjælpen, der ydes efter §§ 47 a og 47 b i bistandsloven, vil være  

 skattefri, jf. ligningslovens § 7, litra j.
For så vidt angår flygtninge m.v. er der, som nærmere omtalt nedenfor  

 under punkt 9, i en tidsbegrænset periode mulighed for at fortryde  

 beslutningen om repatriering.
Det er samtidig fastsat, at en udlænding, der  

 benytter sig af fortrydelsesretten, kun kan modtage hjælp efter ordningen en  

 gang.
Dette gælder ikke for udlændinge, som vender tilbage til Danmark og  

 opnår opholdstilladelse på andet grundlag end fortrydelsesretten.
Sådanne  

 personer vil i særlige tilfælde kunne ydes repatrieringshjælp igen, hvis de  

 pågældende efter nogen tid på ny måtte ønske at vende tilbage til deres  

 hjemland eller tidligere opholdsland.
 For så vidt angår indvandrere er det som en absolut regel bestemt, at  

 repatrieringshjælp efter § 47 b, stk. 1, kun kan ydes en gang.
6. Særligt om muligheden for ansættelse ved  

 bistandsprojekter Flygtninge m.fl., der er omfattet af bistandslovens § 47 a, vil eventuelt  

 i stedet for etableringshjælp kunne tilbydes arbejde ved et bistandsprojekt i  

 hjemlandet eller det tidligere opholdsland.
Det er naturligvis en  

 forudsætning, at der findes egnede bistandsprojekter i det pågældende land,  

 og at den pågældende er kvalificeret til at bestride det arbejde, der vil  

 være mulighed for at tilbyde.
Ansættelse vil skulle ske på tilsvarende  

 vilkår, som måtte være gældende for personer, der er ansat i tilsvarende  

 stillinger ved det pågældende projekt.
 Det vil være frivilligt for den repatrierende, om vedkommende vil tage  

 imod tilbuddet om arbejde, men der vil ikke være mulighed for både at modtage  

 etableringshjælp og udnytte et tilbud om arbejde.
Muligheden for ansættelse ved et bistandsprojekt vedrører i første række  

 Danmarks bilaterale bistandsprojekter.
Det bemærkes i denne forbindelse, at  

 denne type dansk bistand alene ydes til programsamarbejdslandene, der er:  

 Bangladesh, Benin, Bhutan, Bolivia, Burkina Faso, Egypten, Eritrea, Etiopien,  

 Ghana, Indien, Kenya, Mozambique, Nepal, Nicaragua, Niger, Tanzania,  

 Thailand, Uganda, Vietnam, Zambia og Zimbabwe.
Derudover vil der eventuelt  

 være mulighed for ansættelse ved andre bistandsprojekter såsom projekter, der  

 føresaf private danske hjælpeorganisationer elleraf internationale  

 organisationer som f.eks.
FN's Flygtningehøjkommissær (UNHCR) eller IOM.
Der  

 vil eventuelt kunne være tale om arbejde som led i disse organisationers  

 repatrieringsprogrammer i forskellige lande.
 I forarbejderne til lov nr. 464 af 30. juni 1993 om repatrieringshjælp til  

 flygtninge m.fl. er det forudsat, at vejledning om dette alternativ til  

 udbetaling af etableringshjælp bør indgå som en del af Dansk Flygtningehjælps  

 rådgivning i forbindelse med repatriering, jf. nærmere nedenfor punkt 9 om  

 den individuelle vejledning af personer, der ønsker at repatriere.
 Som led i denne rådgivning vil der være et samarbejde mellem Dansk  

 Flygtningehjælp og Udenrigsministeriet (Danida), der varetager det danske  

 udviklingssamarbejde og således vil kunne give oplysninger om eventuelle  

 muligheder for i det konkrete tilfælde at tilbyde ansættelse ved bilaterale  

 eller andre udviklingsprojekter.
 Alternativet om ansættelse i et bistandsprojekt i stedet for ydelse af  

 kontantbeløbet til etablering gælder ikke for personer, der repatrierer efter  

 bistandslovens § 47 b.
7. Retten til at medtage folkepension 7.1. Flygtninge m.fl.
 I medfør af § 3 a i lov om social pension har flygtninge m.fl. en  

 begrænset adgang til at medtage optjent folkepension til hjemlandet eller det  

 tidligere opholdsland.
Hvilke ydelser kan medtages? Retten til at medtage pension gælder alene folkepension, der er tillagt,  

 inden den pågældende vender tilbage til hjemlandet eller det tidligere  

 opholdsland.
Der er ikke adgang til at medtage pensionstillæg eller personligt tillæg  

 til pensionen.
Det særlige pensionstillæg til reelt enlige, som fra 1. januar  

 1994 erstatter det særligt forhøjede personfradrag til enlige, vil heller  

 ikke kunne medtages ved repatriering.
Der er endvidere ikke adgang til at  

 medtage førtidspension.
Optjent pension Af den tillagte pension kan kun medtages den del af grundbeløbet, der  

 efter pensionslovens regler er optjent her i landet.
Bopælstid i  

 oprindelseslandet eller i andre lande indgår ikke ved fastsættelsen af den  

 pension, der kan medtages.
 Reglen i pensionslovens § 9, hvorefter bopæl i oprindelseslandet  

 sidestilles med bopæl i Danmark for personer med opholdstilladelse efter  

 udlændingelovens §§ 7 og 8, så længe de pågældende har ophold her i landet,  

 finder således ikke anvendelse ved beregningen af den pension, der kan  

 medtages til hjemlandet.
 For personer med opholdstilladelse efter udlændingelovens §§ 7 og 8 skal  

 der som udgangspunkt foretages en ny beregning af grundbeløbet, således at  

 alene optjeningstiden i Danmark lægges til grund.
 Ved opgørelsen af bopælstiden anvendes i øvrigt pensionslovens almindelige  

 bestemmelser.
Indtægtsregulering Den pensionsydelse, der kan medtages efter § 3 a, indtægtsreguleres, hvis  

 pensionisten har indtægter af en vis størrelse ved personligt arbejde, jf.  

 pensionslovens § 27.
Retten til pension ved tilbagevenden til Danmark Benytter den repatrierede sig af sin fortrydelsesret, jf. nedenfor punkt  

 9, er vedkommende berettiget til at få udbetalt pension på samme grundlag som  

 før repatrieringen, idet vedkommende efter udlændingelovens § 17 a bevarer  

 opholdstilladelse i Danmark uden tab af status.
Ophør af retten til at modtage pension Retten til at oppebære pension efter § 3 a ophører, hvis den repatrierede  

 tager ophold i et andet land end det, hvortil repatrieringen er sket.
Samspil med bilaterale aftaler Danmark har med en række lande indgået aftaler om mulighed for at medtage  

 en i Danmark optjent pension ved flytning til disse lande.
Retten for  

 repatrierende til at medtage pension efter pensionslovens § 3 a indskrænker  

 ikke muligheden for at medtage pension efter en en sådan aftale.
Er en person  

 således i henhold til en bilateral aftale berettiget til at medtage pension,  

 kan den pågældende uanset § 3 a benytte sig af denne ret.
Eksempel på anvendelsen af pensionslovens § 3 a En flygtning med opholdstilladelse efter § 7 i udlændingeloven ønsker at  

 vende tilbage til sit hjemland.
Vedkommende er 67 år og modtager fuld  

 folkepension (beregnet ud fra optjeningsreglen i § 9) samt varmetillæg.  

 Vedkommende har opholdt sig her i landet i knap 20 år, heraf 19 år før det  

 fyldte 67. år.
 Efter reglen i § 3 a er det alene den del af grundbeløbet af en tillagt  

 folkepension, der er optjent i Danmark, der kan medtages.
Bopælstiden i Danmark opgjort efter pensionslovens almindelige  

 bestemmelser, dvs. §§ 5 og 8, udgør 19 år.
Der er således ret til at medtage  

 19/40 af fuldt grundbeløb ved repatriering til hjemlandet.
Det forudsættes  

 herved, at den pågældende ikke inden det fyldte 67. år har modtaget  

 førtidspension.
Pensionstillæg samt varmetillæg kan ikke medtages.
 Fortryder vedkommende repatrieringen inden for den i udlændingeloven  

 fastsatte frist og vender tilbage til Danmark, vil vedkommende være  

 berettiget til at få udbetalt fuld pension, varmetillæg m.v. fra det  

 tidspunkt, hvor vedkommende vender tilbage, forudsat at pensionslovens regler  

 i øvrigt er opfyldt.
7.2. Indvandrere Pensionslovens § 3 a gælder ikke for personer, der repatrierer efter  

 bistandslovens § 47 b.
For så vidt angår indvandrere vil retten til at medtage pension til  

 hjemlandet eller det tidligere opholdsland derfor afhænge af lovgivningens  

 almindelige regler herom, herunder om der er indgået en overenskomst herom  

 mellem Danmark og det pågældende land.
Hovedparten af indvandrerne i Danmark  

 har ret til at medtage pension i medfør af sådanne overenskomster.
I bilag 3  

 er det angivet, hvilke lande der er indgået sådanne overenskomster med.
 Oplysning om, hvilke lande der er indgået overenskomster med, og om det  

 nærmere indhold af disse overenskomster vil i øvrigt kunne fås ved  

 henvendelse til Socialministeriet.
8. Klage Klage over en kommunes eller Dansk Flygtningehjælps afgørelse efter  

 bistandslovens §§ 47 a og 47 b og pensionslovens § 3 a kan ske efter de  

 almindelige regler.
 En kommunes afgørelser efter de nævnte bestemmelser kan i medfør af  

 henholdsvis bistandslovens § 15, stk. 1, og pensionslovens § 50, stk. 1,  

 indbringes for vedkommende sociale ankenævn, i Københavns og Frederiksberg  

 Kommuner til Direktoratet for Social Sikring og Bistand.
 Dansk Flygtningehjælps afgørelser kan efter bistandslovens § 15 c  

 indbringes for samme myndigheder.
 Klage skal indgives gennem kommunen inden 4 uger efter, at klageren har  

 fået meddelelse om afgørelsen.
 Der henvises i øvrigt til Den Sociale Ankestyrelses klagevejledning på det  

 sociale område.
9. Fortrydelsesret 9.1. Flygtninge m.fl.
I udlændingelovens § 17, stk. 1, findes en særlig regel om, hvornår en  

 opholdstilladelse bortfalder.
Det gør den bl.a., når en udlænding opgiver sin  

 bopæl i Danmark.
Efter udlændingelovens § 17, stk. 3, ophører en  

 opholdstilladelse, der er givet i medfør af udlændingelovens §§ 7-8, dvs. en  

 opholdstilladelse til en flygtning, først efter stk. 1, når udlændingen  

 frivilligt har taget bopæl i hjemlandet eller har opnået beskyttelse i et  

 tredje land.
 Efter udlændingelovens § 17, stk. 2, kan det efter ansøgning bestemmes, at  

 en opholdstilladelse ikke skal anses for bortfaldet i de i stk. 1 nævnte  

 tilfælde.
 Som led i repatrieringsordningen for flygtninge m.fl. er der indføjet en  

 ny og mere lempelig bestemmelse i udlændingelovens § 17 a om bortfald af  

 opholdstilladelser for personer, der er omfattet af bistandslovens § 47 a.
 Efter udlændingelovens § 17 a har en person, der er omfattet af  

 bistandslovens § 47 a, således fortrydelsesret, når vedkommende forlader  

 Danmark med henblik på at tage varigt ophold i sit hjemland eller tidligere  

 opholdsland.
Fortrydelsesretten indebærer, at den repatrierende i en periode kan bevare  

 sin opholdstilladelse i Danmark uden tab af status.
Flygtninge, der benytter  

 sig af fortrydelsesretten, vil således bevare deres status som flygtninge her  

 i landet.
Retten er tidsbegrænset.
For personer, der lovligt har boet her i landet i  

 mere end de sidste 6 år, bevares opholdstilladelsen, indtil de pågældende har  

 opholdt sig uden for landet i mere end 12 på hinanden følgende måneder.
Andre  

 personer bevarer opholdstilladelsen, indtil de har opholdt sig uden for  

 landet i mere end 6 på hinanden følgende måneder.
 Reglen om fortrydelsesret gælder for alle persongrupper, der er omfattet  

 af bistandslovens § 47 a, uanset om de, fordi de er i besiddelse af  

 tilstrækkelige midler, er afskåret fra at modtage repatrieringshjælp.
 Såfremt en person benytter sig af sin fortrydelsesret og vender tilbage  

 til Danmark, kan vedkommende som nævnt ovenfor under punkt 5 ikke på ny  

 modtage hjælp efter ordningen.
9.2. Indvandrere For indvandrere gælder der ingen særlig fortrydelsesret.
En indvandrer,  

 der repatrierer og dermed opgiver sin bopæl i Danmark, vil miste sin  

 opholdstilladelse i medfør af den almindelige bestemmelse herom i  

 udlændingelovens § 17, stk. 1.
 Såfremt en indvandrer, hvis opholdstilladelse er bortfaldet efter  

 udlændingelovens § 17, på ny ønsker opholdstilladelse her i landet, må den  

 pågældende indgive ansøgning herom efter udlændingelovens almindelige  

 bestemmelser.
9.3. Unge, der repatrierer sammen med deres forældre I de tilfælde, hvor en ung udlænding repatrierer sammen med sine forældre,  

 vil vedkommendes opholdstilladelse som udgangspunkt bortfalde efter den  

 ovenfor nævnte bestemmelse i udlændingelovens § 17, stk. 1, når familien  

 vender hjem med henblik på at tage varigt ophold i hjemlandet eller det  

 tidligere opholdsland, og således opgiver bopælen i Danmark.
 Unge, der repatrierer efter reglerne i bistandslovens § 47 a, vil dog være  

 omfattet af den ovenfor nævnte bestemmelse i udlændingeloven § 17 a.
 Som nævnt ovenfor kan det i øvrigt i medfør af udlændingelovens § 17, stk.  

 2, bestemmes, at en opholdstilladelse, der er bortfaldet efter § 17, stk. 1,  

 alligevel ikke skal anses for bortfaldet.
Ifølge forarbejderne til lov nr. 362 af 18. maj 1994 bør en ansøgning om,  

 at en opholdstilladelse for en ung indvandrer efter udlændingelovens § 17,  

 stk. 2, alligevel ikke skal anses for bortfaldet efter repatrieringen,  

 imødekommes, hvis vedkommende har haft den største del af sin opvækst her i  

 landet, og hvis vedkommende som følge af forældrenes beslutning om at vende  

 tilbage til hjemlandet eller det tidligere opholdsland har forladt Danmark  

 som 15-17-årig.
Herudover må der stilles krav om, at ansøgning skal være  

 indgivet højst 6 måneder efter ansøgerens 18-års fødselsdag.
Det må samtidig  

 være et krav, at ansøgeren både på tidspunktet for repatrieringen og ved sin  

 tilbagevenden til Danmark er ugift.
 Børn af flygtninge m.fl., der repatrierer sammen med deres forældre, vil  

 under samme betingelser kunne få tilladelse til på ny at tage ophold her i  

 landet.
 Der er efter § 17, stk. 2, ikke tale om noget retskrav for de pågældende  

 på at kunne vende tilbage til Danmark, men udlændingemyndighederne vil ved  

 administrationen være bundet af det, der er anført i lovens forarbejder.
 10. Rådgivning og vejledning om muligheden for  

 repatriering m.v.
Hvis repatrieringen skal lykkes, er det nødvendigt, at den forberedes  

 meget grundigt.
Denne forberedelse må omfatte oplysninger om økonomiske,  

 sociale og politiske forhold i oprindelseslandet og om lokale  

 hjælpeprogrammer for hjemvendte flygtninge.
Udlændinge, der typisk har boet  

 her i landet i mange år, skal endvidere forberedes på de vanskeligheder, der  

 erfaringsmæssigt er ved at falde til i hjemlandet både som følge af  

 udviklingen i hjemlandet siden udrejsen og udlændingens egen udvikling i  

 Danmark.
Herudover skal der rådgives om støttemuligheder efter loven,  

 konsekvenser med hensyn til den pågældendes opholdstilladelse i Danmark,  

 muligheden for at få billetter gennem den internationale organisation IOM  

 m.v.
Den enkelte kommune vil typisk ikke have de oplysninger og internationale  

 kontakter, der er nødvendige for en sådan rådgivning og vejledning.
Det er  

 derfor forudsat, at denne rådgivning og vejledning, der også har været en del  

 af den hidtidige midlertidige ordning, bibeholdes, og at den fortsat  

 varetages af Dansk Flygtningehjælp.
 Kommunerne bør således henvise en udlænding, der viser interesse for at  

 repatriere, til Dansk Flygtningehjælp for så vidt angår den individuelle  

 rådgivning og vejledning om de forskellige aspekter, der er forbundet med en  

 beslutning om at repatriere.
 Henvendelse skal ske til Dansk Flygtningehjælps Asylafdeling på følgende  

 adresse og telefonnummer:
Dansk Flygtningehjælp Asylafdelingen Borgergade 10, 3.
Postboks 53 1002 København K Tlf. 33 91 27 00 Informationsindsatsen i forbindelse med repatrieringsordningerne må  

 tillægges stor betydning.
Det gælder den rådgivning og vejledning, som  

 forudsættes givet af Dansk Flygtningehjælp, men derudover er der utvivlsomt  

 behov for en mere bred og generel information, der kan medvirke til at  

 udbrede kendskabet til repatrieringsordningerne.
Det vil således være værdifuldt, at kommunerne, der bl.a. gennem  

 administrationen af ydelser efter bistandsloven i mange tilfælde har løbende  

 kontakt med indvandrere og flygtninge, gør opmærksom på ordningernes  

 eksistens og de muligheder, de indebærer.
Kommunerne bør således ved  

 behandlingen af sager vedrørende indvandrere og flygtninge være opmærksomme  

 herpå.
Det samme gælder andre myndigheder, der er i kontakt med flygtninge og  

 indvandrere.
 Indenrigsministeriet vil til styrkelse af informationsindsatsen udarbejde  

 en folder, der vejleder om elementerne i repatrieringsordningerne.
11. Refusion Repatrieringsordningen for flygtninge m.fl. efter bistandslovens § 47 a  

 omfatter den samme personkreds, som er nævnt i bistandslovens § 134 a, stk.  

 1.
Efter bistandslovens § 134 a, stk. 2, afholder staten udgifterne til  

 bistand efter lovens afsnit III, herunder § 47 a, til flygtninge m.fl. i de  

 første 18 måneder efter datoen for opholdstilladelsen.
Herefter afholder  

 staten 75 pct. af kommunernes udgifter.
 De kommunale udgifter til repatrieringshjælp til udlændinge efter  

 bistandslovens § 47 b, der er omfattet af bistandslovens afsnit III, vil som  

 udgangspunkt blive refunderet af staten med 50 pct. efter reglerne i  

 bistandslovens § 133, stk. 2. For personer, der er omfattet af den i  

 bistandslovens § 134 a nævnte personkreds, og som er omfattet af § 47 a, men  

 som anmoder om hjælp efter § 47 b, vil refusionen dog i almindelighed være 75  

 pct.
 Der henvises for så vidt angår bistandslovens § 134 a til  

 Socialministeriets informationsbrev af 16. juni 1992 til kommuner og  

 amtskommuner.
 Af pensionslovens § 52, stk. 4, fremgår, at staten afholder kommunernes  

 udgifter til pension til personer, der har fast bopæl i udlandet.
12. Hjælp til tilbagevenden til personer fra det  

 tidligere Jugoslavien med midlertidig opholdstilladelse 12.1. Hvem er omfattet af ordningen? Efter §§ 16 a og 16 b i lov om midlertidig opholdstilladelse til visse  

 personer fra det tidligere Jugoslavien m.v. kan der ydes støtte til personer,  

 der er meddelt midlertidig opholdstilladelse efter loven, og som frivilligt  

 ønsker at vende tilbage til det område, som de stammer fra.
Det er en  

 forudsætning for, at der kan ydes støtte, at ansøgeren på ny ønsker at  

 bosætte sig i det område, som vedkommende stammer fra.
Det er ikke  

 tilstrækkeligt, at vedkommende tager midlertidigt ophold i det tidligere  

 Jugoslavien.
12.2. Hvad omfatter hjælpen? Hjælpen omfatter udgifter til billet til fly, tog, bus m.v. i forbindelse  

 med tilbagerejsen, udgifter til overfladetransport af personlige ejendele op  

 til 1 m3 pr. voksen og op til 1/2 m3 pr. barn, højst 5.000 kr. pr. familie  

 til transport af udstyr, der er nødvendigt for den pågældendes eller  

 familiens erhverv i det område, vedkommende stammer fra, samt 2.000 kr. pr.  

 person over 18 år og 1.000 kr. pr. person under 18 år til dækning af andre  

 udgifter i tilknytning til tilbagerejsen og den umiddelbare tilbagevenden.  

 Der skal ikke foretages nogen individuel behovsvurdering.
12.3. Den særlige fortrydelsesret Efter lovens § 8, stk. 2, bortfalder opholdstilladelsen for en person, der  

 vender tilbage til det område, som vedkommende stammer fra, først, når  

 vedkommende har opholdt sig uden for Danmark i mere end tre på hinanden  

 følgende måneder.
Denne fortrydelsesret kan efter § 8, stk. 3, kun udnyttes  

 en gang.
Personer, der ønsker at udnytte fortrydelsesretten, skal rette  

 henvendelse herom til den nærmeste danske repræsentation.
Til personer, der er vendt tilbage til det område, som de stammer fra, og  

 som har midlertidig opholdstilladelse, kan der ydes støtte til tilbagerejse  

 til Danmark.
Denne støtte omfatter hjælp til udgifter til billet til fly,  

 tog, bus m.v. i forbindelse med tilbagerejsen og udgifter til  

 overfladetransport af personlige ejendele op til 1 m3 pr. voksen og op til  

 1/2 m3 pr. barn.
Der skal heller ikke i denne forbindelse foretages nogen  

 behovsvurdering.
 Der vil under særlige omstændigheder kunne ydes økonomisk støtte efter §  

 16 a til tilbagevenden til det tidligere Jugoslavien mere end en gang.
12.4. Hvem administrerer ordningen? Dansk Flygtningehjælp forestår rådgivning og vejledning af personer med  

 midlertidig opholdstilladelse, der ønsker at vende tilbage til det område, de  

 pågældende stammer fra, jf. vejledningens pkt. 10. Det er væsentligt, at hver  

 enkelt person og familie, der overvejer at vende tilbage til det tidligere  

 Jugoslavien, får et så fyldestgørende grundlag som muligt for at træffe deres  

 beslutning.
Rådgivningen skal derfor omfatte oplysninger om forholdene i det  

 område, som vedkommende ønsker at vende tilbage til, og om betydningen af  

 vedkommendes hjemvenden for opholdstilladelsen i Danmark.
Selve afgørelsen om udbetaling af støtte efter § 16 a og 16 b i lov om  

 midlertidig opholdstilladelse til visse personer fra det tidligere  

 Jugoslavien m.v. træffes af Direktoratet for Udlændinge.
Afgørelserne kan  

 indbringes for Indenrigsministeriet.
Indenrigsministeriet, den 20. december  

 1994 Birte Weiss / Claes Nilas Bilag 1 Lovbestemmelser vedrørende repatrieringsordningerne m.v.
 Bistandsloven:
§ 47 a.  Til udlændinge, der har opholdstilladelse  

 efter men som ønsker at tage varigt ophold i deres hjemland eller tidligere  

 opholdsland, kan der i stedet for flyttehjælp efter § 47, stk. 3, ydes hjælp  

 til repatriering, såfremt de pågældende ikke selv har midler hertil.
Til de  

 personer, der er nævnt i nr. 4-6 og 8, kan hjælp til repatriering dog kun  

 ydes, når de vender tilbage til hjemlandet eller det tidligere opholdsland  

 sammen med den person, til hvem de har den familiemæssige tilknytning, som  

 har dannet grundlag for opholdstilladelsen.
Stk. 2.  Hjælpen efter stk. 1 omfatter Stk. 3.  Såfremt der er mulighed herfor, kan en  

 udlænding i stedet for hjælp til etablering efter stk. 2, nr. 3, tilbydes  

 arbejde ved et bistandsprojekt i hjemlandet eller det tidligere opholdsland.
 Stk. 4.  En udlænding, der har benyttet muligheden for  

 at bevare sin opholdstilladelse i henhold til udlændingelovens § 17 a, kan  

 kun modtage hjælp efter stk. 1 en gang.
 Stk. 5.  Beløbene i stk. 2, nr. 2 og 3, reguleres en  

 gang årligt med satsreguleringsprocenten, jf. lov om en  

 satsreguleringsprocent.
 § 47 b.  Til udlændinge, som har opholdstilladelse  

 efter udlændingelovens § 9, stk. 1 eller 2, og som med henblik på varigt  

 ophold lovligt har boet her i landet i mere end de sidste 3 år, men som  

 ønsker at tage varigt ophold i deres hjemland eller tidligere opholdsland,  

 kan der, såfremt de pågældende ikke selv har midler hertil, i stedet for  

 flyttehjælp efter § 47, stk. 3, ydes hjælp til repatriering efter § 47 a,  

 stk. 2.
 Stk. 2.  Stk. 1 gælder ikke for udlændinge, der er  

 statsborgere i en stat, som er tilsluttet Det Europæiske Fællesskab, eller  

 udlændinge, der er omfattet af aftalen om Det Europæiske Økonomiske  

 Samarbejdsområde.
 Stk. 3.  Personer, som er gift eller lever i fast  

 samlivsforhold med en her i landet fastboende person, kan kun modtage hjælp  

 til repatriering efter stk. 1, når de vender tilbage til hjemlandet eller det  

 tidligere opholdsland sammen med ægtefællen eller samleveren.
 Stk. 4.  En udlænding kan kun modtage hjælp efter stk. 1  

 en gang.
 Lov om social pension:
 § 2.  Retten til pension er betinget af, at modtageren  

 har dansk indfødsret.
 Stk. 2.  Dette gælder dog ikke:
 § 3 a.  Udlændinge omfattet af § 2, stk. 2, nr. 2, som  

 tager bopæl i hjemlandet eller det tidligere opholdsland efter at have fået  

 tillagt folkepension, bevarer retten til at modtage folkepensionens  

 grundbeløb fastsat på grundlag af bopælstiden her i riget, jf. § 5.
Stk. 2.  Tilsvarende ret har udlændinge omfattet af § 2,  

 stk. 2, nr. 1, der har opholdstilladelse efter udlændingelovens Retten til at bevare pensionen for personer nævnt i nr. 3-5 og nr. 7 er  

 betinget af, at de pågældende vender tilbage til hjemlandet eller det  

 tidligere opholdsland sammen med den person, til hvem de har den  

 familiemæssige tilknytning, som har dannet grundlag for opholdstilladelsen.
 Udlændingeloven:
 § 7.  Efter ansøgning gives der opholdstilladelse til  

 en udlænding, hvis udlændingen er omfattet af flygtningekonventionen af 28.  

 juli 1951.
 Stk. 2.  Efter ansøgning gives der endvidere  

 opholdstilladelse til en udlænding, som ikke er omfattet af  

 flygtningekonventionen af 28. juli 1951, men hvor det af lignende grunde som  

 anført i konventionen eller af andre tungtvejende grunde ikke bør kræves, at  

 udlændingen vender tilbage til sit hjemland.
 Stk. 3.  Opholdstilladelse kan nægtes, såfremt  

 udlændingen allerede har opnået beskyttelse i et andet land eller på grund af  

 længerevarende ophold, derboende nære slægtninge eller andre tilsvarende  

 forhold har nærmere tilknytning til et andet land, hvor udlændingen må  

 antages at kunne opnå beskyttelse.
 Stk. 4.  Stk. 1 og 2 finder tilsvarende anvendelse på en  

 udlænding, som ikke befinder sig her i landet, såfremt Danmark på grund af  

 udlændingens tidligere længerevarende lovlige ophold her i landet, herboende  

 nære slægtninge eller anden tilsvarende tilknytning må anses for nærmest til  

 at yde den pågældende beskyttelse.
 Stk. 5.  Til en udlænding, der er afvist eller udvist i  

 henhold til § 48, stk. 1, gives der kun opholdstilladelse efter stk. 4.
 § 8.  Efter ansøgning gives der opholdstilladelse til  

 udlændinge, der kommer hertil som led i en aftale med De Forenede Nationers  

 Højkommissær for Flygtninge eller lignende international aftale.
 § 9.  Efter ansøgning gives der opholdstilladelse til:
 Stk. 2.  Der kan efter ansøgning gives opholdstilladelse  

 til andre udlændinge:
 Stk. 3.  Opholdstilladelse efter stk. 1, nr. 5, eller  

 stk. 2, nr. 1, skal betinges af, at den person, der bor i Danmark, påtager  

 sig at forsørge ansøgeren og godtgør at være i stand hertil.
 Stk. 4.  Opholdstilladelse efter stk. 1, nr. 2, til en  

 samlever og opholdstilladelse efter stk. 1, nr. 4, kan betinges af, at den  

 person der bor i Danmark, påtager sig at forsørge ansøgeren.  

 Opholdstilladelse efter stk. 1, nr. 2-4, kan endvidere betinges af, at den  

 herboende person, som det påhviler at forsørge ansøgeren, godtgør at være i  

 stand hertil.
Stk. 5.  Har en herboende person (garanten) påtaget sig  

 at forsørge ansøgeren, jf. stk. 3 og 4, og ydes der senere ansøgeren hjælp  

 efter lov om social bistand til forsørgelse, skal kommunalbestyrelsen pålægge  

 garanten at yde betaling for hjælpen.
Sådan betaling skal af  

 kommunalbestyrelsen inddrives hos garanten efter reglerne om inddrivelse af  

 personlige skatter.
 Stk. 6.  Ved behandlingen af en ansøgning om  

 opholdstilladelse efter stk. 2, nr. 2, kan akterne, der er indgået i sagen om  

 opholdstilladelse til ansøgeren efter § 7, indhentes uden ansøgerens  

 samtykke.
Stk. 7.  Opholdstilladelse efter stk. 1 og stk. 2, nr. 1  

 og nr. 3-4, skal være opnået inden indrejsen.
Indenrigsministeren kan dog  

 fastsætte regler om, i hvilke tilfælde ansøgning om opholdstilladelse kan  

 indgives her i landet.
§ 17.  En opholdstilladelse bortfalder, når  

 udlændingen opgiver sin bopæl i Danmark.
Tilladelsen bortfalder endvidere,  

 når udlændingen har opholdt sig uden for landet i mere end 6 på hinanden  

 følgende måneder.
Har udlændingen med henblik på varigt ophold lovligt boet  

 mere end 2 år her i landet, bortfalder opholdstilladelsen dog først, når  

 udlændingen har opholdt sig uden for landet i mere end 12 på hinanden  

 følgende måneder.
I de nævnte tidsrum medregnes ikke fravær på grund af  

 værnepligt eller tjeneste, der træder i stedet herfor.
 Stk. 2.  Det kan dog efter ansøgning bestemmes, at en  

 opholdstilladelse ikke skal anses for bortfaldet i de i stk. 1 nævnte  

 tilfælde.
 Stk. 3.  En opholdstilladelse, der er givet i medfør af  

 §§ 7-8, ophører først efter stk. 1, når udlændingen frivilligt har taget  

 bopæl i hjemlandet eller har opnået beskyttelse i et tredje land.
§ 17 a.  For en udlænding, der tilhører den gruppe af  

 personer, der er nævnt i § 47 a i lov om social bistand, og som med henblik  

 på at tage varigt ophold vender tilbage til hjemlandet eller det tidligere  

 opholdsland, bortfalder opholdstilladelsen først, når vedkommende har opholdt  

 sig uden for landet i mere end 6 på hinanden følgende måneder.
Har  

 udlændingen lovligt boet her i landet i mere end de sidste 6 år, bortfalder  

 opholdstilladelsen dog først, når udlændingen har opholdt sig uden for landet  

 i mere end 12 på hinanden følgende måneder.
For personer, der er nævnt i § 47  

 a, stk. 1, nr. 4-6 og 8, i lov om social bistand, finder reglerne i 1. og 2.  

 pkt. kun anvendelse, såfremt de vender tilbage til hjemlandet eller det  

 tidligere opholdsland sammen med den person, til hvem de har den tilknytning,  

 der har dannet grundlag for opholdstilladelsen.
 Stk. 2.  En udlænding kan kun en gang bevare sin  

 opholdstilladelse i henhold til stk. 1.
 Lov om midlertidig opholdstilladelse til visse personer fra det  

 tidligere Jugoslavien m.v.
§ 8.  En opholdstilladelse efter denne lov bortfalder,  

 når personen opgiver sin bopæl i Danmark.
Tilladelsen bortfalder endvidere,  

 når personen har opholdt sig uden for landet i mere end tre på hinanden  

 følgende måneder.
 Stk. 2.  For en person, der er meddelt opholdstilladelse  

 efter denne lov, og som vender tilbage til det område, vedkommende stammer  

 fra, bortfalder opholdstilladelsen først, når vedkommende har opholdt sig  

 uden for landet i mere end tre på hinanden følgende måneder.
 Stk. 3.  En person, der er meddelt opholdstilladelse  

 efter denne lov, kan kun udnytte den i stk. 2 nævnte ret en gang.
 Stk. 4.  Det kan dog efter ansøgning bestemmes, at  

 opholdstilladelsen ikke skal anses for bortfaldet.
 § 16 a.  Til personer, der er meddelt  

 opholdstilladelse efter denne lov, og som ønsker at vende tilbage til det  

 område, vedkommende stammer fra, kan der ydes økonomisk støtte.
Stk. 2.  Hjælpen efter stk. 1 omfatter Stk. 3.  Til de i stk. 1 nævnte personer kan der under  

 særlige omstændigheder ydes økonomisk støtte mere end en gang.
 § 16 b.  Til personer, der er vendt tilbage til det  

 område, vedkommende stammer fra, og som efter reglerne i denne lov har  

 opholdstilladelse her i landet, kan der ydes økonomisk støtte til deres  

 tilbagerejse her til landet i det i § 16, stk. 2, nr. 1 og 2, nævnte omfang.
Bilag 2 Bilag 3 Oversigt over lande uden for norden og EU, som der er indgået bilaterale  

 konventioner om social sikring med:
- Canada (overenskomst af 12. april 1985 (omhandler kun pensionsydelser)) - Jugoslavien (konvention af 22. juni 1977) - Marokko (konvention af 26. april 1982 samt tillægskonvention af 15.  

 februar 1988) - Pakistan (konvention af 1. marts 1982) - Quebec (Overenskomst af 23. november 1987 (omhandler ikke  

 pensionsydelser)) - Schweiz (konvention af 5. januar 1983, ændret ved tillægskonvention af  

 18. september 1985) - Tyrkiet (konvention af 22. januar 1976) - Østrig (konvention af 16. juni 1987) Der forhandles endvidere med Australien, Chile, Egypten, Israel og New  

 Zealand.
