Fremsat den 11. april 2000 af  

 Knud Erik Hansen (SF), Anne Baastrup (SF),  

 Jes Lunde (SF) og Holger K.
Nielsen (SF) Forslag til folketingsbeslutning om en aktiv europæisk flygtningepolitik Folketinget opfordrer regeringen til at arbejde for, at EU  

 tager initiativ til en mellemstatslig aftale om en aktiv europæisk  

 flygtningepolitik indeholdende en model for fordeling af flygtninge i Europa,  

 en tilhørende økonomisk byrdefordeling samt en generel  

 forpligtelse over for UNHCR til at tage et fast antal flygtninge om  

 året med tilhørende minimumsbetingelser vedrørende  

 integration af flygtningene og deres sociale rettigheder i den  

 forbindelse.
Bemærkninger til forslaget Sidste års tragedie i Kosovo -  

 årtiers største humanitære katastrofe i Europa - viste med  

 al tydelighed, at EU og de enkelte lande i Europa står alt for  

 dårligt rustet til at kunne håndtere en situation, hvor  

 hundredetusinder eller bare titusinder af flygtninge har akut behov for  

 beskyttelse.
Men EU var ikke bare dårligt rustet til at løse  

 opgaven, det var også forstemmende at opleve, at ledetråden for  

 landene i EU ikke var, hvordan man kunne hjælpe flygtningene bedst og  

 hurtigst muligt, men at landene var langt mere optagede af, hvordan man kunne  

 forhindre flygtningene i at komme ind, end af, hvordan man kunne føre  

 en humanitær flygtningepolitik Det var samtidig problematisk, at Europa-Kommissionen slet  

 ikke levede op til sit ansvar.
Kommissionen var to måneder om blot at  

 sørge for, at de penge, der var bevilget til flygtningene fra Kosovo,  

 også blev udbetalt.
Kommissionen gik på ingen måde forrest  

 i løsningen af problemerne, og der er ingen grund til at tro, at blot  

 fordi et område bliver overstatsligt, vil der ske noget.
De humanistisk indstillede partier og lande må  

 forholde sig til, hvordan vi etablerer og sikrer en anstændig  

 flygtningepolitik i de europæiske lande.
En flygtningepolitik, som  

 håndterer de konkrete problemer, i stedet for at landene hele tiden  

 venter på hinanden.
Efterårets EU-topmøde i Tampere tog skridt  

 hen imod skabelsen af en fælles asyl- og migrationspolitik i EU.
SF  

 fastholder, at en sådan politik bør være mellemstatsligt  

 baseret, men finder i øvrigt, at der er en række positive tiltag  

 i form af samarbejde med hjemlande og transitlande omkring forbedring af  

 menneskerettigheder, social udvikling, fattigdomsbekæmpelse m.m.
Der er  

 også elementer omkring fælles minimumsvilkår for modtagelse  

 af asylansøgere.
Derudover opfordres Kommissionen af Det  

 Europæiske Råd til at undersøge mulighederne for at stille  

 en eller anden form for finansiel reserve til rådighed i situationer  

 med massiv tilstrømning af flygtninge.
Dette har senere  

 udmøntet sig i et forslag om en Europæisk Flygtningefond med  

 midler til udligning af udgifterne mellem landene.
 Disse forslag er interessante, men helt  

 utilstrækkelige, og der er behov for hurtigt at få etableret  

 procedurer til at håndtere store flygtningestrømme i  

 fremtiden.
 SF mener, at følgende 3 tiltag - alle baseret  

 på mellemstatslige aftaler/konventioner, hvor også ikke-EU-lande  

 kan deltage - vil være hensigtsmæssige elementer i en aktiv  

 europæisk flygtningepolitik:
 1.	En frivillig aftale om fordeling af flygtninge mellem EU-landene i  

 tilfælde af en akut krise i nærområdet.
2.	En aftale om økonomisk byrdefordeling mellem landene.
Midler  

 tilføres ud over det nuværende EU-budget.
 3.	En frivillig aftale mellem landene i Europa om  

 flygtningepolitik.
1. Fordeling af flygtninge Fordeling af flygtninge i Europa f.eks. omkring Bosnien og  

 Kosovo viste sig at være et stort problem.
På den baggrund kan  

 det synes nødvendigt at tvinge landene til at tage flygtninge, men det  

 vil have svært ved at fungere i praksis.
Det kan risikere at give  

 modvilje mod flygtningene, og man kan risikere, at landene ikke vil behandle  

 dem anstændigt.
Der kan også være særlige grunde til,  

 at et bestemt land ikke kan tage imod flygtninge.
Det kan skyldes, at landet  

 netop har modtaget mange flygtninge   som f.eks.
Sverige, der modtog op imod  

 80.000 flygtninge fra Bosnien, eller Grækenland, hvor modtagelsen af et  

 stort antal albanske eller måske makedonske flygtninge kan skubbe til  

 egne etniske konflikter.
Derfor vil en overstatslig tvungen fordeling af flygtninge  

 være en dårlig idé. Det gælder dog ikke en frivillig  

 model baseret på en overstatslig aftale.
De enkelte EU-lande kan  

 vælge at stå uden for aftalen, men samtidig er det så  

 klart, at de står uden for en humanistisk, europæisk  

 flygtningepolitik.
 Konkret foreslår SF, at stats- og regeringscheferne  

 fra EU-landene og andre interesserede lande i Europa vedtager en aftale om  

 fordeling af flygtninge fra en akut europæisk konflikt, hvor det er et  

 oplagt europæisk ansvar, at de skal sikres beskyttelse i Europa.
Der er nu gået et år, siden krigen i Kosovo  

 startede, og de akutte flygtningeproblemer i den forbindelse er løst,  

 om end genopbygningen fortsat er utilstrækkelig.
Der er dog ingen  

 garanti for, at tilsvarende situationer ikke vil opstå igen.
Der er  

 fortsat store spændinger i f.eks.
Montenegro og Vojvodina.
Derfor er  

 det fortsat vigtigt at finde modeller for håndtering af  

 flygtningestrømme i fremtiden.
Hvis vi ser på den konkrete situation med  

 flygtningene fra Kosovo, så ville følgende procedure have  

 været mulig at anvende: Landene havde på forhånd vedtaget  

 en mellemstatslig fordeling af flygtningene, hvor det blev sikret, at alle  

 ville tage deres andel af de flygtninge, som UNHCR mente det var  

 nødvendigt at få ud af nærområdet.
I tilfældet  

 Kosovo havde det altså været de flygtninge, som UNHCR havde  

 skønnet ikke kunne huses i Albanien og Makedonien.
Når UNHCR  

 havde givet meddelelse om, at et antal flygtninge skulle tilbydes asyl i  

 andre europæiske lande, kunne disse lande umiddelbart fordele dem  

 imellem sig og begynde at skaffe transport og ordne andre tekniske  

 arrangementer.
Fordelingen ifølge denne aftale skal være  

 ligelig i forhold til landenes BNP.
Aftalen skal være bindende,  

 så landene ikke skal kunne unddrage sig deres forpligtigelser,  

 når de er med til at vedtage denne aftale.
En vedtagelse fra de interessede parter skal ikke afvente  

 den næste krise i Europa.
Den kan blive vedtaget på et kommende  

 topmøde med invitation af relevante stats- og regeringsledere eller  

 med mulighed for, at de kan tilslutte sig senere.
Så har man en model  

 klar til anvendelse, hvis det bliver nødvendigt.
En sådan  

 vedtagelse bør samtidig indeholde nogle minimumskrav til, hvordan  

 flygtningene skal behandles med hensyn til bolig, undervisning og andre  

 rettigheder.
Derudover bør en aftale indeholde elementer til  

 støtte for flygtningenes tilbagevenden, støtte til at  

 hjælpe dem i gang igen.
 Hvis man havde haft en sådan aftale, ville EU have  

 undgået den helt uværdige situation omkring flygtningene fra  

 Kosovo, hvor landene nærmest kappedes om at yde beskyttelse til  

 færrest mulige flygtninge   vist med Finlands bud på 50  

 flygtninge som bundskraber.
Når denne aftale skal være mellemstatslig, kan  

 også lande uden for EU (Norge, Schweiz eller ansøgerlandene)  

 tilslutte sig på lige vilkår.
Samtidig betyder en mellemstatslig  

 aftale, at Danmark kan deltage, uden det får problemer med hensyn til  

 Danmarks forbehold i forhold til retlige og indre anliggender.
2. Økonomisk byrdefordeling I det tilfælde, hvor enkelte lande af  

 ovennævnte helt særlige grunde ikke er i stand til at modtage  

 flygtninge fra en given konflikt, vil det heller ikke være  

 hensigtsmæssigt at tvinge disse lande.
Derfor skal det så at sige  

 være muligt at betale sig fra det, så landet i stedet for at tage  

 et antal flygtninge i forhold til deres andel af EU's samlede BNP betaler et  

 beløb svarende til deres andel af EU's BNP.
Dette beløb kan  

 enten indgå i en fond til støtte for flygtninge andre steder  

 eller til genopbygning, eller det kan blive betalt som en slags kompensation  

 til de lande, der modtager flygtninge.
Det sidste svarer i grove træk  

 til indholdet af et forslag fra Europa-Kommissionen om etablering af en  

 flygtningefond, som er positivt, men også utilstrækkeligt.
 Det skal understreges, at selv om økonomisk  

 byrdefordeling indeholder et element af, at man kan købe sig fri,  

 så er det kun i helt særlige tilfælde, hvor det skal  

 være muligt at sige nej til at modtage flygtninge, og at enkeltlande  

 ikke ensidigt kan meddele dette; det skal godkendes af de andre parter i  

 aftalen.
3. Aftale mellem landene i Europa om flygtningepolitik Ved siden af disse to initiativer bør der laves en  

 mere generel aftale om europæisk flygtningepolitik, herunder modtagelse  

 af flygtninge fra lande uden for Europa.
SF mener, at de nordiske lande kan  

 gå forrest med at lave en sådan aftale om en anstændig  

 europæisk flygtningepolitik.
Optimalt bør aftalen dog laves som  

 en mellemstatslig aftale på initiativ af EU, som andre lande skal kunne  

 tilslutte sig.
Denne mere generelle aftale bør ideelt ser  

 gælde for akutte flygtningeproblemer, uanset hvor på kloden de  

 opstår.
Aftalen indebærer, at landene skal tilkendegive over for  

 UNCHR, hvor mange flygtninge de vil være i stand til at tage i akutte  

 situationer   ud over det begrænsede antal, de allerede tager.
Det skal  

 være et politisk bindende løfte, som betyder, at UNHCR kan  

 planlægge efter et bestemt beredskab.
UNHCR skal hvert år kunne  

 regne med, hvor mange flygtninge fra akutte kriser som kan gives beskyttelse  

 i Europa.
Det vil være en stor hjælp for UNHCR i  

 planlægningen af deres arbejde.
En generel aftale skal samtidig sikre, at landene skal  

 være bedre forberedt på at modtage flygtninge, så man kan  

 reagere hurtigt uden at skabe uværdige og kaotiske forhold.
Samtidig  

 skal det sikres, at flygtninge behandles anstændigt, hvilket igen  

 kræver fælles minimumsnormer omkring boliger, arbejde,  

 uddannelse, social tryghed, sprogundervisning etc.
I modsætning til konklusionerne fra Tampere skal  

 denne aftale være baseret på et samarbejde med UNHCR og indeholde  

 klare forpligtigelser over for FN-systemet med hensyn til antal og  

 vilkår i forbindelse med modtagelse af flygtninge.
Derudover vil det  

 være relevant at supplere med samarbejde omkring menneskerettigheder,  

 social udvikling etc. med hjem- og transitlande.
En tanke, som man også  

 fra EU's side er inde på i forbindelse med udarbejdelsen af de  

 såkaldte handlingsplaner vedrørende asyl og indvandring for  

 bl.a.
Afghanistan og Sri Lanka.
 Fordelen ved den foreslåede aftale vil være,  

 at landene ikke behøver frygte et uforholdsmæssigt stort antal  

 flygtninge fra en konflikt, men at landene kan deles om byrden, og samtidig  

 kan det betyde, at landene kan trække hinanden op ved at samarbejde om  

 fordelingen.
Skriftlig fremsættelse Knud Erik Hansen (SF):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om en aktiv  

 europæisk flygtningepolitik.
(Beslutningsforslag nr.
B 144).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
