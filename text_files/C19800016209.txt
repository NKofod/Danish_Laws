(Til samtlige vejbestyrelser) Ifølge ministeriet for offentlige arbejders cirkulære af 4. september 1963  

 skal der »i betimelig tid« gives kirkeministeriet underretning om  

 forestående vejanlæg (vejforlægninger og vejudvidelser) umiddelbart op til  

 kirker og kirkegårde.
Denne underretning gives sædvanligvis i form af  

 fremsendelse af et eksemplar af det pågældende vejprojekt, eventuelt et  

 foreløbigt projekt.
Formålet med denne ordning er at give de kirkelige instanser lejlighed til  

 at fremkomme med eventuelle indvendinger allerede på det tidlige  

 projekteringsstadium.
Forholdet i praksis har imidlertid ofte været, at  

 projekteringsarbejdet er så vidt fremskredet på det tidspunkt, hvor projektet  

 fremkommer til udtalelse, at det frembyder betydelige vanskeligheder at ændre  

 projektet.
Planlovgivningen, navnlig lov om kommuneplanlægning (lov nr. 287 af 26.  

 juni 1976), sikrer i dag, at også de kirkelige myndigheder får kendskab til  

 vejanlæg på et forholdsvis tidligt tidspunkt i planlægningen.
Det er dog ikke  

 alle vejanlæg, der skal gennemføres i overensstemmelse med planlovgivningens  

 skrifter.
 Da kirkerne og kirkegårdene ikke mindst i landdistrikterne repræsenterer  

 betydelige kulturelle og landskabelige værdier, jfr. nærmere  

 kirkeministeriets skrivelse af 12. december 1977, der er optrykt som bilag  

 til dette cirkulære, har nærværende ministerium efter forhandling med  

 kirkeministeriet, Kommunernes Landsforening og Amtsrådsforeningen i Danmark  

 derfor udarbejdet følgende retningslinjer for vejplanlægning i forhold til  

 kirker og kirkegårde.
 Der skal som hidtil på så tidligt et tidspunkt som muligt gives  

 kirkeministeriet meddelelse om forestående vejanlæg (herunder vejforlægninger  

 og vejudvidelser) umiddelbart op til en kirke eller kirkegård ved  

 fremsendelse til nævnte ministerium af skitseforslag til det pågældende  

 vejanlæg.
 Hvis det må påregnes, at vejanlæg vil gribe forstyrrende ind i miljøet  

 omkring kirker og kirkegårde, bør vejbestyrelsen optage forhandling med de  

 kirkelige myndigheder allerede inden skitseprojekt udarbejdes.
 Vejanlæg, der kan forstyrre det nævnte miljø, er navnlig vejanlæg, der  

 forudsætter hævning eller sænkning af terrænet, etablering af vejbroer og  

 lignende indgribende foranstaltninger i områdets umiddelbare nærhed, samt  

 vejanlæg, der forudsætter indgreb i selve kirkegården, herunder  

 arealafståelse, fjernelse af hegn og beplantning, lukning af indgange,  

 etablering af ændret belægning på veje og pladser i kirkernes umiddelbare  

 nærhed m.v.
Ifølge lov om vedligeholdelse af kirker og kirkegårde m.v.  

 (lovbekendtgørelse nr. 455 af 23. september 1947 med senere ændringer, senest  

 ved lov nr. 651 af 21. december 1977) § 28, stk. 3, jfr. forordning af 23.  

 april 1845 om jords afståelse til kirkegårdes udvidelse, kan kirkeministeriet  

 anordne ekspropriation af jord til anlæg og udvidelse af kirkegårde samt til  

 parkeringspladser og adgangsveje til disse.
Arealer, der er udlagt til nævnte  

 formål, vil derfor ikke uden videre kunne påregnes erhvervet ved  

 ekspropriation i henhold til vejlovgivningen.
Pålæg af byggelinier på kirkegårde i medfør af vejlovgivningen, der har  

 til formål at forberede en senere arealerhvervelse til nyanlæg af vej eller  

 udvidelse af bestående vej, bør derfor søges gennemført ved en mellem  

 vejbestyrelsen og kirkegårdebestyrelsen indgået overenskomst, der er godkendt  

 af stiftsøvrigheden eller kirkeministeriet.
Opnås der ikke enighed mellem  

 vejbestyrelsen og kirkegårdsbestyrelsen, må sagen af vejbestyrelsen indsendes  

 til ministeriet for offentlige arbejder, der i samråd med kirkeministeriet  

 træffer den endelige afgørelse.
Såfremt der opnås enighed om, at der skal lægges byggelinieservitut på  

 arealer, der ejes af en kirke, vil byggeliniebestemmelserne - foruden de  

 sædvanlige retsvirkninger med hensyn til bebyggelse - bevirke, at det areal,  

 der er omfattet af bestemmelserne, ikke må tages i anvendelse som kirkegård,  

 jfr. vejlovens § 34, stk. 3, 2. pkt.
Er arealet i brug som kirkegård,  

 medfører byggeliniepålægget - såfremt andet ikke i det enkelte tilfælde  

 fastsættes, jfr. nedenfor - at der ikke må etableres nye gravsteder på  

 arealet, og at de på dette værende hjemfaldne gravsteder ikke må tages i brug  

 på ny.
Derimod bevarer brugerne af eksisterende gravsteder deres rettigheder  

 i henhold til § 25, stk. 2, i lov om vedligeholdelse af kirker og kirkegårde  

 m.v., herunder retten til at foretage begravelse i gravstedet og til at kræve  

 brugsretten fornyet.
 Såfremt der må påregnes at ville hengå et længere åremål mellem pålægget  

 af byggelinie på et kirkegårdsareal og iværksættelsen af det vejanlæg, som  

 byggelinien skal sikre, vil det undertiden være rimeligt at meddele  

 dispensation for kirkegårdsbestyrelsen til fortsat at bortfæste gravsteder,  

 herunder såvel hjemfaldne som nye, idet der i modsat fald kan påføres  

 kirkegården et betydeligt økonomisk tab.
 Den i indledningen nævnte cirkulæreskrivelse af 4. september 1963 ophæves.
Ministeriet for offentlige arbejder, den  

 17. oktober 1980 J.
RISGAARD KNUDSEN /Leif Larsen Bilag Kirkeministeriets skrivelse af 12. december 1977 til ministeriet for  

 offentlige arbejder På dertil given anledning skal kirkeministeriet understrege betydningen  

 af, at vejmyndighederne ved alt planlægningsarbejde tager vidtgående hensyn  

 til kirkegårdene og miljøet omkring disse.
 Kirkegårdene repræsenterer - navnlig i landdistrikterne - på grund af  

 deres beliggenhed, beplantning og indhegning betydelige kulturelle og  

 landskabelige værdier.
Flertallet af landsbykirkerne er middelalderlige og de omgivende  

 kirkegårde ligeledes af betydelig ælde.
Ved deres beliggenhed - i et  

 landsbymiljø eller i det åbne land, ofte på et højdedrag - udgør kirker og  

 kirkegårde meget betydningsfulde elementer i landskabsbilledet, ikke mindst  

 hvor kirkegårdene er beplantet med højstammede træer.
Landsbykirkegårdene er  

 desuden ofte omgivet af middelalderlige mure eller stablede stendiger og  

 forsynet med gamle, murede indgangsportaler af stor arkitektonisk værdi.
 Disse værdier er der værnet om i århundreder, bl.a. gennem et stedse mere  

 effektivt tilsyn fra de overordnede kirkelige instanser, støttet på råd og  

 vejledning fra særligt sagkyndige. Ændringer i den bestående tilstand  

 tillades således normalt kun, hvor dette - alt efter sagens beskaffenhed -  

 tiltrædes af den kgl. bygningsinspektør, nationalmuseet og kunstakademiets  

 udvalg for landskabs- og havekunst.
 Kirkegårdene, deres hegn og træbeplantning er ganske vist ikke fredet i  

 henhold til naturfredningsloven eller undergivet fredskovspligt, men dette  

 skyldes, at kirkegårdene, med hvad dertil hører anses for fredede allerede i  

 henhold til den kirkelige lovgivning, navnlig lov om vedligeholdelse af  

 kirker og kirkegårde m.v. (lovbekendtgørelse nr. 455 af 23. september 1947  

 med ændringer senest ved lov nr. 260 af 4. juni 1970) og den i henhold til  

 loven udstedte kgl. anordning nr. 143 af 20. april 1953 om kirkegårde.
 Som yderligere værn om kirkegårdene er der i vid udstrækning ad frivillig  

 vej foretaget fredning af kirkerne og kirkegårdene omgivende arealer for  

 derved at hindre opførelse af skæmmende bebyggelse, anbringelse af  

 transformatorstationer og ledningsmaster samt opstilling af skure, boder og  

 lignende skønhedsforstyrrende genstande i kirkegårdens umiddelbare nærhed.  

 Men også anlæggelse af vej over sådanne arealer kan være uforenelig med disse  

 fredninger og dermed hensynet til kirken, hvilket i nogle tilfælde har  

 medført, at projekterede vej- eller gadeanlæg ikke har kunnet gennemføres.
