Bekendtgørelse om kompensation af elkunder for netvirksomhedernes nødvendige omkostninger til nettilslutning, nettab, drift og vedligehold for anlæg omfattet af § 30 i VE-loven og de nødvendige omkostninger til nettilslutning af anlæg omfattet af elforsyningslovens § 67 I medfør af § 6 e i lov om elforsyning, jf. lovbekendtgørelse nr. 984 af 12. maj 2021, som ændret ved lov nr. 2605 af 28. december 2021, fastsættes efter bemyndigelse i henhold til § 4, stk. 1, i bekendtgørelse nr. 1068 af 25. oktober 2019 om Energistyrelsens opgaver og beføjelser:
Kapitel 1 Anvendelsesområde og definitioner § 1. Energistyrelsen kan kompensere elkunder for omkostninger som følge af netvirksomhedernes nødvendige omkostninger til nettilslutning, nettab, drift og vedligehold for anlæg omfattet af § 30 i VE-loven samt for nødvendige omkostninger til nettilslutning af anlæg omfattet af § 67 i elforsyningsloven.
Stk. 2. Kompensationen udbetales til netvirksomhederne, som kompenserer elkunderne for nødvendige omkostninger.
Der kan kompenseres for følgende:
 1) Nødvendige omkostninger afholdt i 2022 eller tidligere til etablering af nettilslutning af anlæg omfattet af VE-lovens § 30 og anlæg omfattet af elforsyningslovens § 67, og hvor anlæggets nettilslutningstidspunkt er i perioden 1. januar 2022 til og med den 31. december 2022.
 2) Nødvendige omkostninger til nettab, drift og vedligeholdelse i ledningsforbindelser fra anlæg omfattet af VE-lovens § 30, hvortil der ikke er tilsluttet elkunder eller andre elproducenter end vindmøller, solcelleanlæg, bølgekraftanlæg og vandkraftværk på land og på havet, som er afholdt i perioden fra 1. januar 2022  til og med den 31. december 2022.
 3) Nødvendige omkostninger afholdt i 2022 til etablering af nettilslutninger af anlæg omfattet af VE-lovens § 30 og anlæg omfattet af elforsyningslovens § 67, hvor anlæggets nettilslutningstidspunkt er 2021 eller tidligere.
 § 2. I denne bekendtgørelse forstås ved:
 1) Afholdte omkostninger: Den økonomiske forpligtelse til betaling, der er opstået som følge af udført arbejde, der ønskes kompenseret.
 2) Fyldestgørende ansøgning: Når Energistyrelsen har modtaget alle nødvendige oplysninger til at  kunne træffe afgørelse om kompensation for omkostninger til anlæg og forstærkning eller kompensation for nettab, drift og vedligehold.
 3) Nettilslutningstidspunkt: Det tidspunkt, hvor et VE-elproduktionsanlæg første gang leverer elektricitet til det kollektive elforsyningsnet, jf. § 5, stk. 1, nr. 7, i lov om fremme af vedvarende energi.
Kapitel 2 Ansøgning om kompensation for omkostninger til etablering af nettilslutning § 3. Fyldestgørende ansøgning om kompensation for omkostninger til etablering af nettilslutning omfattet af § 1 skal indsendes til Energistyrelsen senest den 13. januar 2023. Ansøgningen skal indgives på et ansøgningsskema, som findes på Energistyrelsens hjemmeside www.ens.dk og sendes med elektronisk post til Energistyrelsen.
Energistyrelsen kan anmode ansøger om at indsende supplerende oplysninger og dokumentation inden for en fastsat frist.
 Stk. 2. Har ansøger ikke nået fristen efter stk.1, og har ansøger senest den 13. januar 2023 indsendt et dokumenteret skøn over forventede nødvendige omkostninger, der forventes ansøgt om kompensation for, kan ansøger endvidere senest den 1. april 2023 indsende ansøgning om kompensation efter stk. 1.
 § 4. Ansøgninger efter § 3 skal som minimum indeholde følgende:
 1) Navn på det ansvarlige selskab.
 2) Projektets navn og anlægstype.
 3) GSRN-numre for de omfattede anlæg.
 4) Beskrivelse af projektet.
 5) Oplysninger om anlægget, herunder angivelse af om anlægget er et nyt anlæg, om der tidligere er foretaget udligning, samt hvor meget der kan overføres i eventuelt eksisterende anlæg.
 6) Oplysninger om tilslutningen, herunder de beregnede nettilslutningsløsninger og begrundelse for den valgte løsning.
 7) Angivelse af kompensationsbeløb.
 8) Lokalplan og byggetilladelse.
 9) Nettilslutningsaftale.
 10) Selskabets Transfer Pricing Politik.
 11) Kort over området med x- og y-koordinator på 50-60 kV stationer.
 12) Dokumentation for faktiske omkostninger.
 13) Samlet regnskab for projektet.
 14) Revisorerklæring.
 15) Beregning på alternative løsninger.
Stk. 2. Revisorerklæringen efter stk. 1, nr. 14, skal påtegnes af en godkendt revisor, og udgifterne hertil kan medtages som en omkostning i kompensationsbeløbet.
Revisorerklæringen skal udarbejdes på baggrund af den revisionsinstruks, som fremgår af bilag 1.
Kapitel 3 Ansøgning om kompensation for nettab, drift og vedligehold § 5. Fyldestgørende ansøgning om kompensation for nettab, drift og vedligehold af nettilslutninger skal indsendes til Energistyrelsen senest den 10. januar 2023. Ansøgningen skal indgives på et ansøgningsskema, som findes på Energistyrelsens hjemmeside www.ens.dk og sendes med elektronisk post til Energistyrelsen.
Energistyrelsen kan anmode ansøger om at indsende supplerende oplysninger og dokumentation inden for en fastsat frist.
 § 6. Ansøgninger efter § 5 skal som minimum indeholde følgende:
 1) Navn på det ansvarlige selskab.
 2) Angivelse af anlæg omfattet af ansøgningen, herunder navn og anlægstype.
3) Sagsopstilling pr. sag.
Sagsopstillingen skal indeholde de oplysninger, der er nødvendige for beregning af det udligningsberettigede beløb for nettab, drift og vedligeholdelse.
Kapitel 4 Afgørelse om og udbetaling af kompensation § 7. Energistyrelsen træffer afgørelse om kompensation på baggrund af ansøgninger modtaget efter §§ 3- 6.
Stk. 2. Det er en betingelse for at opnå kompensation efter stk. 1, 1) at anlægget er nettilsluttet senest den 31. december 2022, 2) at de omkostninger til etablering af nettilslutning, der anmodes om kompensation for er afholdt og betalt, 3) at de omkostninger til etablering af nettilslutning, der anmodes om kompensation for alene vedrører arbejder udført senest den 31. december 2022, 4) at fristerne for indsendelse af opgørelse, ansøgning og fremsendelse af dokumentation er overholdt, og 5) at det ved ansøgning om kompensation for nettab, drift og vedligeholdelse erklæres, at de fremsendte oplysninger og oplysningerne i Stamdataregistret er korrekte.
 Stk. 3. For ansøgninger efter § 6 er det desuden en betingelse, at der er modtaget udligning eller kompensation for omkostninger til etablering af nettilslutning af vindmøller, solcelleanlæg, bølgekraftanlæg på land og på havet samt vandkraftværker i 2022 eller tidligere.
Kapitel 5 Tilsyn, oplysningspligt og tilbagebetaling § 8. Energistyrelsen kan foretage stikprøvekontrol af afsluttede sager om kompensation.
 § 9. Enhver netvirksomhed, der ansøger om, eller modtager kompensation efter denne bekendtgørelse, er forpligtet til efter anmodning fra Energistyrelsen at afgive enhver oplysning, der efter Energistyrelsens vurdering har betydning for vurderingen af ansøgningen eller tilsyn med, at de fastsatte vilkår overholdes samt overholdelse af denne bekendtgørelse.
 Stk. 2. Det påhviler enhver netvirksomhed, der ansøger eller modtager kompensation efter denne bekendtgørelse, at underrette Energistyrelsen om ændrede forhold af betydning for ansøgningen eller for overholdelse af betingelserne for at modtage kompensation.
 Stk. 3. Underretninger efter stk. 2 skal ske straks fra det tidspunkt, hvor netvirksomheden er blevet bekendt med, at forholdet er indtruffet, eller at forholdet vil indtræffe.
 § 10. Energistyrelsen kan træffe afgørelse om helt eller delvist bortfald af kompensationen efter § 7, hvis netvirksomheden har givet urigtige eller vildledende oplysninger eller fortiet oplysninger af betydning for Energistyrelsens behandling af ansøgning om kompensation.
 Stk. 2. Hvis der er udbetalt en kompensation, der bortfalder efter stk. 1, kan kompensationen kræves helt eller delvist tilbagebetalt.
Stk. 3. Tilbagebetaling af kompensationen skal ske senest 14 dage efter påkrav.
Tilbagebetales det skyldige beløb ikke rettidigt, tillægges beløbet rente efter forfaldsdagen svarende til den rente, der er fastsat i medfør af § 5 i lov om renter ved forsinket betaling m.v.
Den tillagte rente udgør dog mindst 50 kr.
Kapitel 6 Klageadgang § 11. Afgørelser truffet efter denne bekendtgørelse kan påklages til Energiklagenævnet og kan ikke indbringes for anden administrativ myndighed.
 Stk. 2. Klager over afgørelser efter stk. 1 skal indgives skriftligt til Energiklagenævnet inden 4 uger efter, at afgørelsen er meddelt.
Kapitel 7 Ikrafttræden § 12. Bekendtgørelsen træder i kraft den 1. januar 2022.
Energistyrelsen, den 28. december 2021 Kristoffer Böttzauw / Mogens Uhd Nielsen Bilag 1 Revisionsinstruks 1. Denne instruks finder anvendelse på godkendte revisorers ydelser i tilfælde, hvor Energistyrelsen har stillet krav om revision i forbindelse med kompensation af omkostninger til etablering af nettilslutning i henhold til bekendtgørelsens § 4, stk. 2.
Revisionen udføres efter aftale mellem netvirksomheden og den godkendte revisor.
Det påhviler den godkendte revisor at påse, at forudsætningerne for, at revisor kan acceptere og gennemføre opgaven, er opfyldt.
Det påhviler netvirksomheden at give revisor de oplysninger, som må anses at have betydning for revisors opgave.
 2. Den godkendte revisors opgave angår de regnskaber, som netvirksomheden har udarbejdet på baggrund af bestemmelsen om kompensation af omkostninger til etablering af nettilslutning efter reglerne i denne bekendtgørelse.
Revisionen omfatter det endelige samlede regnskab, der udgør grundlaget for ansøgningen om kompensation.
Af regnskabet skal det tydeligt fremgå hvilke poster, der vedrører den ansøgte kompensation.
Regnskabet udarbejdes til brug for Energistyrelsen med det formål at give Energistyrelsen et sikkert grundlag for kontrol med beløbets anvendelse.
Regnskabet skal være rigtigt og udarbejdet i overensstemmelse med reglerne i denne bekendtgørelse.
Dette indebærer, at regnskabets oplysninger om gennemførte aktiviteter og opnåede resultater er korrekte, og at de indtægter og udgifter, der indgår i regnskabet, er afholdt og betalt i overensstemmelse med de fastsatte betingelser for opnåelsen af kompensation.
3. Revisionen udføres i overensstemmelse med almindeligt gældende krav og standarder for godkendte revisorers virksomhed samt standarderne for offentlig revision.
Standarderne for offentlig revision præciserer de særlige krav til en revision af et tilskudsregnskab, der følger af god offentlig revisionsskik, således som dette begreb er fastlagt i § 3 i lov om revisionen af statens regnskaber m.m. (lovbekendtgørelse nr. 101 af 19. januar 2012). Dette indebærer, at revisor gennemfører juridisk-kritiske revisioner og forvaltningsrevisioner som led i opgaven.
 4. Revisor skal udarbejde en erklæring om den udførte revision, hvoraf det skal fremgå, at opgaven udføres på grundlag af bestemmelserne i denne bekendtgørelse.
Revisor skal oplyse i erklæringen, at revisor har udført sin revision i overensstemmelse med standarderne for offentlig revision.
Revisor skal ved revisionen særligt efterprøve:
 1. At pengene er gået til formålet.
 2. At der foreligger fakturaer/afregningsbilag samt dokumentation for betaling for udgifter, som udgør grundlaget for ansøgningen om kompensation efter denne bekendtgørelse.
 5. Revisor skal udarbejde beretning, der skal indeholde de oplysninger, som revisor skriftligt   kommunikerer til netvirksomhedens øverste ledelse som led i opgaven.
 Beretningen skal indeholde revisors rapportering af konklusionerne af alle juridisk-kritiske revisioner og forvaltningsrevisioner, som revisor gennemfører i overensstemmelse med standarderne for offentlig revision.
 Revisor skal påse, at netvirksomheden indsender en genpart af beretningen til Energistyrelsen sammen    med revisors erklæring og det reviderede regnskab.
6. Bliver revisor under sit arbejde opmærksom på lovovertrædelser eller tilsidesættelser af forskrifter af væsentlig betydning i forbindelse med midlernes forvaltning, påhviler det revisor straks at give netvirksomheden meddelelse herom og at påse, at netvirksomhedens ledelse inden 3 uger giver Energistyrelsen meddelelse herom.
I modsat fald er det revisors pligt at orientere Energistyrelsen.
Revisors bemærkninger indsendes sammen med meddelelsen.
 Det samme gælder, hvis:
1) gennemførelsen af det projekt eller den samlede aktivitet, hvortil der ydes kompensation, er usikker af økonomiske eller andre årsager 2) revisor agter at fratræde opgaven, fordi forudsætningerne for gennemførelsen af en revision i overensstemmelse med gældende etiske og faglige krav og standarder ikke længere er til stede, og dette skyldes forhold hos netvirksomheden.
