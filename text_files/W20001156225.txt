Kendelse fra Pressenævnet i sag nr.  

 78/2000 Advokat [K] har klaget til Pressenævnet over, at  

 Ekstra Bladet ikke har bragt et genmæle i anledning af en artikel bragt  

 i bladet den 14. maj 2000.
 Af artiklen bragt i Ekstra Bladet den 14. maj 2000 med  

 overskriften "Kaput handel ophævet" fremgår bl.a. at:
 "Få dage efter Ekstra Bladet Bilers omtale af  

 bilsagen fra Ålborg, hvor det et halvt år efter en glasklar  

 kendelse i Forbrugerklagenævnet endnu ikke var lykkedes bilkøber  

  Lars  Bryldt at få refunderet 31.500 kroner for en defekt bil  

 købt hos Skindbjerg Auto, Nørresundby, fandt sagen langt om  

 længe en lykkelig afslutning.
Onsdag formiddag byttede  Lars  Bryldt og direktør  

 for Skindbjerg Auto,  Jens  Skindbjerg, langt om længe bil og penge.  

 Det skete efter Ekstra Bladets omtale af sagen i søndags, hvor vi  

 dokumenterede at Skindbjerg Auto uberettiget havde holdt de 31.500 kroner  

 tilbage siden kendelsen den 17. november i fjor.
Den pålagde uden et  

 eneste forbehold Skindbjerg Auto at refundere  Lars  Bryldts penge.
Mystik om restgæld Lars  Bryldt har siden uden held forsøgt at  

 få beløbet.
 I mellemtiden har Skindbjerg Auto og dennes advokat  

 derimod forhalet sagen og dermed undermineret kendelsen ved dels at antyde,  

 at bilens værdi kan være blevet forringet og dels at kræve  

 en hidtil uoplyst restgæld i  Lars  Bryldts gamle byttebil modregnet i  

 det beløb, som Forbrugerklagenævnet tilkender  Lars  Bryldt.
Ikke desto mindre har Skindbjerg Autos Advokat[K],  

 Ålborg, bebudet, at han vil indklage Ekstra Bladet for  

 Pressenævnet." Klageren har formuleret følgende genmæle:
"Ekstrabladet har i en artikel den 14. maj 2000 ukorrekt  

 oplyst, at advokat [K], Aalborg, har været med til at forhale en sag om  

 tilbagebetaling af en købesum i forbindelse med en ophævet  

 bilhandel." Klageren har anført, at det er helt og aldeles  

 ukorrekt, at han skulle have forhalet sagen, hvorfor han kræver, at  

 bladet skal bringe genmælet.
Klageren har endvidere anført, at den langsommelige  

 tilbagemelding ikke er sket i samråd med ham, samt at  Jens  Skindbjerg  

 ikke har oplyst dette til bladet.
Det eneste  Jens  Skindbjerg fra Skindbjerg  

 Auto skulle have oplyst over for bladet er, at købesummen var  

 deponeret på klagerens kontor, og at bladet kunne rette henvendelse  

 hertil.
Klageren har herudover oplyst, at han modtog sagen den 23.  

 marts 2000, og at han allerede den 31. marts 2000 med sin klients accept tog  

 bekræftende til genmæle med oplysning om, at han havde bedt  

 Skindbjerg Auto om at deponere købesummen på sit kontor alene  

 klausuleret af, at købelovens regler ved ophævelse af køb  

 blev fulgt.
Herefter beroede det alene på  Lars  Bryldts forhold, at  

 købesummen ikke blev udbetalt til ham på et tidligere tidspunkt.  

 Klagerens sagsbehandling kan således ikke betegnes som langsommelig,  

 ligesom han ikke har forhalet sagen, hvorfor bladet skal bringe  

 genmælet.
 Indklagede har anført, at Skindbjerg Autos  

 langsommelige tilbagemelding over for  Lars  Bryldt ifølge  Jens  

  Skindbjerg er sket i samråd med klageren, hvorfor der er belæg  

 for artiklens bemærkning om, at advokaten er medansvarlig for sagens  

 forhaling.
Indklagede har endvidere anført, at  Jens  

  Skindbjerg udtrykkeligt har udtalt til bladet, at klageren har  

 rådgivet ham under den langstrakte forhalingsmanøvre i tiden  

 inden, købesummen blev deponeret på advokatkontoret.
At en  

 sådan rådgivning har fundet sted underbygges endvidere af de  

 spidsfindige krav til den uheldige bilkøber, som  Jens  Skindbjerg  

 fremsatte.
Det har således sandsynligheden for sig, at  Jens  

  Skindbjergs forklaring om den løbende advokatrådgivning er  

 korrekt, og at det dermed står fast, at klageren har medvirket til  

 sagens forhaling, hvorfor man ikke vil bringe klagerens genmæle.
 I sagens behandling har følgende  

 nævnsmedlemmer deltaget: Per Sørensen, Tage Clausen, Finn Rowold  

 og Kirsten Dyregaard.
 Pressenævnet udtaler:
Den oplysning i artiklen, som klageren ønsker  

 genmæle over for, hvorefter Skindbjerg Auto sammen med klageren har  

 forhalet sagen, er efter Pressenævnets opfattelse udtryk for en  

 vurdering af hele sagsforløbet.
Der er således ikke tale om en  

 sådan oplysning af faktisk karakter, som efter medieansvarslovens § 36  

 giver klageren ret til at få bragt et genmæle.
 Afsagt den 11. oktober 2000.
