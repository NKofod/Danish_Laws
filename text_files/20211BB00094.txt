Fremsat den 1. marts 2022 af Marcus Knuth (KF) og Søren Pape Poulsen (KF) Forslag til folketingsbeslutning om skærpelse af reglerne for karensperioder i forbindelse med tildeling af statsborgerskab ved brud på straffeloven og ved større bøder Folketinget pålægger regeringen inden udgangen af 2022 at indkalde til forhandlinger om en ændring af cirkulæreskrivelsen om naturalisation, som indebærer:
 at bagatelgrænsen for brud på straffeloven fjernes, således at ethvert brud på straffeloven, uagtet bødens størrelse, fremover resulterer i en karensperiode på 4 år og 6 måneder i forbindelse med optagelse på lovforslag om indfødsrets meddelelse, og  at reglerne for karensperioder i forbindelse med bøder på over 10.000 kr. skærpes, således at en bøde på over 10.000 kr. fremover resulterer i en dobbelt karensperiode, hvilket vil sige en samlet karensperiode på 9 år.
Bemærkninger til forslaget Betingelserne for opnåelse af dansk indfødsret ved naturalisation er bl.a. beskrevet i cirkulæreskrivelse om naturalisation, som hviler på en politisk aftale (CIS nr. 9461 af 17/06/2021). Det fremgår af cirkulærets § 19, at det er en betingelse for optagelse på et lovforslag om indfødsrets meddelelse, at ansøgeren afgiver oplysninger på tro og love om eventuelle strafbare forhold begået her i landet eller i udlandet.
Endvidere indeholder cirkulæret en række retningslinjer om karensperioder for personer, der er straffet, som indebærer, at visse lovovertrædelser er til hinder for optagelse på et lovforslag om indfødsrets meddelelse i en given periode.
Erfaringer fra de seneste lovforslag om indfødsrets meddelelse har vist, at en række seriekriminelle får gentagne domme for bl.a. tyveri, uden at det resulterer i en karensperiode, der udelukker dem fra at søge dansk statsborgerskab.
Eksempelvis har udlændinge fået dansk statsborgerskab på trods af helt op til fem domme for bl.a. omfattende tyveri, der end ikke udløste en karensperiode.
Dommene udløste ikke en karensperiode på grund af den nuværende bagatelgrænse på 3.000 kr.
Dermed kan en ansøger få uendelig mange domme for brud på straffeloven, uden at dette får konsekvenser for vedkommendes ansøgning om statsborgerskab, blot bødeniveauet for den enkelte forseelse ikke overstiger 3.000 kr.
 Forslagsstillerne ønsker at lade sig inspirere af cirkulærets nuværende regler for brud på lov om euforiserende stoffer, hvor enhver overtrædelse, uagtet bødens størrelse, resulterer i en karensperiode.
 Forslagsstillerne foreslår derfor, at ethvert brud på straffeloven, uagtet bødens størrelse, fremover også skal resultere i en karensperiode på 4 år og 6 måneder (fra afgørelsestidspunktet), som skal være overstået, før ansøgeren kan optages på et lovforslag om indfødsrets meddelelse.
Ligeledes viser erfaringerne fra tidligere lovforslag om indfødsrets meddelelse, at enkelte ansøgere har fået adskillige bøder på flere hundrede tusind kroner for eksempelvis ulovligt arbejde.
Eksempelvis resulterede en bøde på over 350.000 kr. i samme karensperiode som en bøde på 3.000 kr., hvilket i begge tilfælde er en karensperiode på 4 år og 6 måneder.
Derfor ønsker forslagsstillerne at skærpe reglerne for karensperioder i forbindelse med bøder på over 10.000 kr.
Forslagsstillerne foreslår, at en bøde på over 10.000 kr. fremover resulterer i en dobbelt karensperiode, hvilket vil sige en samlet karensperiode på 9 år.
 Med disse forslag ønsker forslagsstillerne at sende et klart signal om, at kriminalitet er uforeneligt med tildeling af det danske pas.
Skriftlig fremsættelse Marcus Knuth (KF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om skærpelse af reglerne for karensperioder i forbindelse med tildeling af statsborgerskab ved brud på straffeloven og ved større bøder.
(Beslutningsforslag nr.
B 94) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
