Nr BTL 175 Betænkning over Forslag til lov om strukturforanstaltninger vedrørende  

 fiskerisektoren   

 Nr L 175 1995-96, 1. samling Afgivet af Landbrugs- og Fiskeriudvalget Afgivet: 19960508 Udvalget har behandlet lovforslaget i en række møder og har herunder  

 stillet spørgsmål til landbrugs- og fiskeriministeren, som denne har besvaret  

 skriftligt.
Nogle af udvalgets spørgsmål og landbrugs- og fiskeriministerens  

 besvarelse heraf er optrykt som bilag til betænkningen.
 Endvidere har udvalget modtaget skriftlige og/eller mundtlige henvendelser  

 fra Danmarks Fiskeindustri- og Eksportforening og Danmarks Fiskeriforening.
 Der er af landbrugs- og fiskeriministeren og et mindretal stillet  

 ændringsforslag, hvorom henvises til de ledsagende bemærkninger.
 Herefter indstiller et flertal (udvalget med undtagelse af  

 Fremskridtspartiets medlem) lovforslaget til vedtagelse med de  

 stillede ændringsforslag.
Det er flertallets opfattelse, at det overordnede mål ved forvaltningen af  

 fiskerisektoren er at styrke erhvervenes potentiale for øget værditilvækst  

 under skiftende forhold.
Målsætningen skal bidrage til, at Danmark i  

 international konkurrence og under hensyn til princippet om et bæredygtigt  

 fiskeri kan sikre en høj indtjening og beskæftigelse i sektoren.
 Hovedproblemet for fiskerisektoren i dag er, at indtjeningen er for lav.  

 Årsagerne hertil er flere, men flertallet vil pege på, at først og fremmest  

 overkapaciteten i fiskerflåden og den generelt svage markedsorientering  

 gennem hele produktionskæden i den danske fiskerisektor skaber grundlæggende  

 forhindringer for sektorens fortsatte udvikling som et konkurrencedygtigt og  

 valutaskabende erhverv.
 Sektorens vanskeligheder ved at gennemføre den nødvendige pristilpasning  

 og omfanget af udtag af fisk samtidig med, at der er råvaremangel i  

 industrien, er symptomer på disse grundlæggende problemer.
 Det er flertallets opfattelse, at strukturpolitikken i de nærmeste år især  

 skal understøtte omkostningstilpasningen i sektoren, udviklingen af en højere  

 grad af markedsorientering og fremme af generationsskiftet.  

 Strukturpolitikken skal tillige gennem sine støtteordninger skabe  

 incitamenter til, at hensynet til et bæredygtigt fiskeri, optimal  

 ressourceudnyttelse og øget værditilvækst prioriteres i erhvervene.
 Det primære mål for kapacitetspolitikken er at gennemføre en fortsat  

 generel reduktion af flådekapaciteten for at give de fiskere, der har ønske  

 og vilje til at forny deres fartøjer, en forbedret økonomisk baggrund herfor.
Flertallet kan tilslutte sig ministerens forslag om, at der gives  

 tilladelser til ny kapacitet i flåden i forbindelse med nybyggeri, indførelse  

 af fartøjer og udvidelse af eksisterende fartøjer inden for en ramme på 1/3  

 af den kapacitet, der tages ud af flåden med ophørsstøtte.
Flertallet finder,  

 at det af hensyn til planlægningen i erhvervet er nødvendigt at konkretisere  

 tonnagerammerne for hele fiskerisektorprogrammets løbetid, det vil sige  

 indtil udgangen af 1999. Den af ministeren foreslåede reduktion indebærer, at  

 der i perioden 1996-1999 vil kunne tages ca. 16.000 GT/BRT ud af flåden med  

 ophørsstøtte.
I overensstemmelse hermed vil der i perioden kunne gives  

 tilladelser til ny kapacitet inden for en ramme på 5.300 GT/BRT.
Flertallet  

 finder, at ministeren bør disponere inden for denne langsigtede ramme.
Det er flertallets opfattelse, at der på baggrund af den lave indtjening i  

 erhvervet er behov for en vis fortsat modernisering af den eksisterende  

 flåde.
Flertallet foreslår derfor, at halvdelen af den ledige tonnage som  

 udgangspunkt disponeres til nybygninger og import af nyere fartøjer og  

 halvdelen til en modernisering af den eksisterende flåde.
Denne fordeling kan  

 dog fraviges afhængig af interessen blandt fiskerne.
Herudover bør en fisker  

 kunne udskifte sit eksisterende fartøj med et fartøj af samme størrelse.
Ved  

 behandlingen af ansøgninger om tilladelse til ny kapacitet bør man prioritere  

 de ansøgninger, hvor visse minimumskrav til teknologi, sikkerhed,  

 arbejdsmiljø og fiskens behandling er opfyldt.
Såfremt der er behov for  

 prioritering herudover, kan der blive tale om lodtrækning.
 Flertallet finder, at lovforslagets mulighed for sammenlægning og  

 opsplitning af tonnage i et vist omfang imødekommer en flådefornyelse baseret  

 på erhvervets ønsker og prioriteringer, idet der skabes mulighed for bygning  

 af større og bedre fartøjer i såvel kystfiskeriet som den havgående flåde.
 Flertallet har med tilfredshed noteret sig, at ministeren har  

 tilkendegivet, at han på baggrund af de opnåede erfaringer med principperne  

 for til- og afgang i fiskerflåden vil vurdere behovet for en revision af  

 ordningen.
Flertallet lægger vægt på, at ministeren gennem de økonomiske  

 støtteordninger skaber incitamenter til en flådeudvikling, der er  

 fremadrettet, og som tager højde for fremtidige behov for skånsomt fiskeri,  

 lavt energiforbrug, øget kvalitet og bearbejdning om bord.
Mandskabs- og  

 sikkerhedshensyn bør ligeledes prioriteres højt.
Udviklingen af et forbedret samarbejde gennem hele værdikæden i  

 forbindelse med fangst, førstehåndsomsætning og videre forarbejdning af fisk  

 må primært ske med udgangspunkt i de initiativer, der kommer fra erhvervet  

 selv.
Det har i praksis vist sig vanskeligt for erhvervet at løfte denne  

 opgave, bl.a. fordi den danske forarbejdningssektor fortsat består af  

 relativt mange små og mellemstore virksomheder, der har vanskeligt ved at  

 løfte de stigende udviklingskrav.
Flertallet lægger vægt på, at de forskellige brancher inden for  

 fiskerisektoren i det i § 8 nævnte udvalg (Fiskeriudviklingsudvalget) tager  

 initiativ til undersøgelser og forsøgsprojekter af direkte relevans for den  

 danske fiskerisektors investeringer, samarbejdsformer og  

 udviklingsmålsætninger.
Fastlæggelsen af mere langsigtede målsætninger for  

 sektoren vil også kunne sikre en forbedret anvendelse af de betydelige  

 strukturstøttemidler, som anvendes til støtte for sektorens udvikling.  

 Kernepunktet for et sådant samarbejde vil være tilpasningsevne til markedets  

 krav.
 Flertallet ønsker i den forbindelse, at Fiskeriudviklingsudvalgets  

 funktion tages op til fornyet overvejelse inden 4 år.
Flertallet påpeger, at fraværet af dækkende oplysninger om økonomien i  

 erhvervet er en alvorlig mangel i forbindelse med udformningen af  

 støtteordningerne og tilrettelæggelsen af fiskeriforvaltningen.
Flertallet  

 finder derfor, at ministeren som forudsætning for støttegivning til  

 erhvervets udvikling bør sikre erhvervets medvirken til etablering af et  

 tilfredsstillende statistisk grundlag for fiskeriets driftsøkonomi.
Et mindretal inden for flertallet (Enhedslistens medlem af udvalget)  

 ønsker at præcisere, at de centrale spørgsmål i forbindelse med dansk  

 fiskeripolitik er, 1) at den eksisterende kvotepolitik skal erstattes af et system baseret på  

 indsatsregulering, og 2) at der iværksættes en udvikling af et økologisk fiskerierhverv, hvor  

 energibesparende tiltag og skånsomme fangstmetoder er i hovedsædet.
Den nuværende reguleringsordning via kvotepolitikken har ringe effekt i  

 forhold til beskyttelsen af fiskebestandene og af havmiljøet.
Derimod fremmer  

 den en kriminalisering og heraf øget kontrolindsats og skærpede domme.
Denne  

 onde cirkel vil Enhedslisten gerne bidrage til at bryde, men det kræver et  

 opgør med den eksisterende kvotepolitik.
 Forudsætningen for at erstatte kvotepolitikken med indsatsregulering er  

 bl.a., at flådekapacitet og sammensætning svarer til fiskerimulighederne.
 De økonomiske støtteordninger skal fremme skånsomt fiskeri, lavt  

 energiforbrug, øget kvalitet og forarbejdning om bord samt forbedrede  

 mandskabs- og sikkerhedsforhold med nybygning og modernisering.
I den fremtidige strukturudvikling bør energiforbruget indgå som et  

 afgørende element, så den del af flåden, som har det mindste energiforbrug,  

 fremmes.
Ligeledes bør den del af fiskeriet, som anvender miljøskånsomme  

 fiskemetoder og fiskeredskaber, være et fremtrædende element i udviklingen.
For yngre fiskere skal der etableres en finansieringsordning, som sikrer,  

 at snurrevodskuttere undgår yderligere oplægning, idet det er den  

 fiskerbådstype, der har det mindste energiforbrug.
Snurrevodsflåden, der  

 endvidere er afgørende for det skånsomme fiskeri, består af de ældre både,  

 som har haft den største tilbagegang.
Flådetypen er i dag truet af total  

 ophugning, og denne tendens skal vendes.
Støtteordningen foreslås delt op i to, en støtteordning for nybyggeri og  

 en for brugte kuttere.
Loftet over bevillingsstøtten på 5 mio. kr. skal  

 fastholdes, og der skal fastsættes en aldersgrænse for bådene på 30 år.
For  

 at sikre et rimeligt økonomisk grundlag for, at yngre fiskere kan komme ind i  

 snurrevodsflåden, skal beløbet for brugte kuttere nedsættes.
 For at fremme nybygninger fastholdes beløbet på 5 mio. kr. til f.eks. nye  

 snurrevodskuttere, og dette skal indgå på linje med flere fordelagtige  

 vilkår, som især skal sikre denne flådetypes genindførelse i fiskeriet.
 Mindretallet skal således pege på behovet for en aktionsplan for  

 fiskeriområdet, en plan, som indeholder et opgør med kvotepolitikken og en  

 klar profil, hvad angår miljøskånsomme og energibesparende aspekter.
 Et mindretal (Fremskridtspartiets medlem af udvalget) indstiller  

 lovforslaget til forkastelse ved 3. behandling, men vil stemme for de  

 stillede ændringsforslag.
Mindretallets målsætning for fiskeriet er, at fiskeriet kommer til at  

 foregå på frie markedsøkonomiske vilkår.
For at sikre målsætningen må  

 snærende politiske bindinger og kompliceret lovgivning nedbrydes.
I det  

 omfang EU-fiskerilovgivningen er forhindrende for målsætningen, f.eks. den  

 planøkonomiske og ødelæggende kvotepolitik, må opgaven være at søge disse  

 forhindringer nedbrudt.
Fiskeriet må som alle andre vareproducerende erhverv  

 foregå på frie markedsøkonomiske vilkår.
Lovgiverne skal alene opstille få og  

 forståelige regler for aktørerne såsom mindstemål, maskestørrelser og  

 eventuel fredning i gydeperioden, og fiskerikontrollens opgave skal primært  

 bestå i at kontrollere ovenstående samt kvaliteten af fisken.
Hovedproblemet  

 for dansk og europæisk fiskeri har netop været fraværet af markedsøkonomien,  

 mens det dominerende desværre har været den stærke politiske indblanding,  

 planøkonomien og reguleringen af fiskeriet.
Mindretallet er enig i, at fiskeriet har brug for en omstrukturering og  

 fornyelse, men finder det uheldigt, at denne omstrukturering og fornyelse  

 foregår på baggrund af en aktiv offentlig deltagelse og på vilkår, som er  

 bestemt af staten.
Modernisering og udvikling må som i ethvert andet erhverv  

 foregå ved, at erhvervet sikres gunstige lovgivnings- og skattemæssige  

 vilkår, hvorpå en leve- og bæredygtig udvikling kan foregå.
Med andre ord  

 skal politikerne alene sikre gode og optimale rammer for vore  

 vareproducerende erhverv.
Derefter skal det være op til de enkelte erhverv og  

 aktørerne på markedet at udnytte disse rammer.
Fiskeriet har gennem alt for mange år været underlagt snærende politiske  

 bånd og reguleringer, som et langt stykke ad vejen har forårsaget fiskeriets  

 nuværende problemer.
Politisk bestemte kvoter på baggrund af en mangelfuld  

 biologisk viden skal blot nævnes som eksempel på en uheldig og skadelig  

 politisk indblanding i det tidligere frie erhverv.
Det var efter mindretallets opfattelse bedre, om man kunne give fiskeriet  

 og alle andre vareproducerende erhverv i Danmark bedre arbejdsbetingelser i  

 form af færre svært forståelige love og snærende regler samtidig med  

 lettelser i både virksomheds- og personskatterne.
En lavere beskatning ville  

 betyde, at der var flere penge tilbage i erhvervene til omstrukturering,  

 fornyelse og igangsætning af nye indtægtsgivende og beskæftigelsesfremmende  

 tiltag.
Det er synligt, at netop planøkonomiens tilstedeværelse i fiskeriet  

 og markedsøkonomiens fravær er årsagen til problemerne i fiskeriet.
Lovforslaget sætter strukturforanstaltninger i fiskeriet lig med  

 reduktioner af flåden ved at nedbringe fiskerflådens kapacitet og gennem  

 begrænsning af fiskeriindsatsen.
Tidligere har EU vedtaget, at kapaciteten  

 for den danske fiskerflåde ved udgangen af 1996 skulle være nedbragt til  

 111.639 GT/BRT og 471.762 kW, men det oplyses i bemærkningerne til  

 lovforslaget, at disse mål allerede pr. oktober 1995 er opfyldt, idet flådens  

 kapacitet da var nedbragt til 97.178 GT/BRT og 424.914 kW.
Den danske  

 fiskerflåde er altså allerede nedbragt, endda et godt stykke under det  

 vedtagne mål, og derfor finder mindretallet, at yderligere reduktioner af  

 flåden ikke er påkrævet.
Danmark har til fulde opfyldt sin del af aftalen.
Generelt om reduktioner af fiskerflåden eller af andre  

 produktionsapparater kan nævnes, at det efter mindretallets opfattelse ikke  

 er en politisk opgave at bestemme, hvor stort et givet produktionsapparat  

 skal være.
Erhvervslivet må og skal fungere på markedsøkonomiske vilkår, og  

 politikerne skal ikke blande sig i størrelsen af produktionsapparatet, men  

 alene opstille nogle få betingelser for aktørerne.
En politisk bestemt  

 strukturudvikling af fiskerflåden (nedbringelse af kapaciteten) er udtryk for  

 rendyrket planøkonomi og politisk regulering, og planøkonomi har  

 fiskerierhvervet alt for længe være underkastet med de nuværende problemer  

 til følge.
Med hensyn til lovforslagets afsnit om rådgivning, undersøgelser og  

 afsætningsfremme kan mindretallet støtte initiativerne til  

 afsætningsfremmende foranstaltninger.
Dansk fiskeri lider i høj grad under  

 manglende produktfornyelse og afsætning af allerede eksisterende produkter,  

 og derfor finder mindretallet det i orden, at erhvervet hjælpes i gang med  

 afsætningen.
De særlige initiativer vedrørende omstillingen i fiskerisektoren,  

 Europa-Kommissionens PESCA-initiativ, har direkte tilknytning til reduktionen  

 af fiskerflåden og de problemer, de skaber i kystbyer, som er dybt afhængige  

 af fiskeriet og følgevirksomhederne.
Da man politisk har vedtaget at  

 nedbringe fiskerflåden yderligere, er det naturligvis i orden, at de  

 selvsamme politikere bevilger penge til at afbøde de værste skader,  

 beslutningen om nedbringelsen af flåden påfører mange lokal- og kystsamfund.
 Mindretallet kan støtte afsnittet om støtte til yngre fiskeres  

 førstegangsetablering, men henviser til de bemærkninger, som Danmarks  

 Fiskeriforening har fremsendt til udvalget, specielt med hensyn til ønsket om  

 at udvide låneloftet fra 5 mio. kr. til 10 mio. kr.
Endvidere er mindretallet helt enig med Danmarks Fiskeriforening i dens  

 generelle indstilling til fiskeriet, som det kom til udtryk i foreningens  

 henvendelse til udvalget af 4. januar 1996. Heraf fremgik det bl.a.:  

 »Danmarks Fiskeriforening er af den principielle opfattelse, at  

 fiskeriet ikke burde befinde sig i en situation, hvor der er behov for  

 støtteordninger m.v.
Overordnet betragtet er det problematisk, at en  

 detaljeret regulering af fiskeriet har den konsekvens, at der opstår behov  

 for støtteordninger inden for en række andre felter.
De midler, som i dag  

 tilføres fiskerierhvervet gennem støtteordninger, burde omlægges til  

 generelle lettelser for erhvervet, hvorved man vil få en mere naturlig  

 strukturudvikling af fiskeriet.« Lovforslaget indeholder for mange bemyndigelser til ministeren og  

 indeholder ligeledes en kontrolbestemmelse, som efter mindretallets  

 opfattelse er en tilsidesættelse af grundlovens § 72. § 14, stk. 2, i  

 lovforslaget har følgende ordlyd: »Med henblik på at kontrollere  

 gennemførte foranstaltninger efter loven har landbrugs- og fiskeriministeren  

 eller den, ministeren bemyndiger dertil, mod behørig legitimation og uden  

 retskendelse adgang til virksomheder m.v., der drives af en fysisk eller  

 juridisk person, der har modtaget tilsagn om støtte efter loven.
På  

 tilsvarende måde har landbrugs- og fiskeriministeren eller den, ministeren  

 bemyndiger dertil, adgang til virksomhedernes regnskaber, forretningsbøger  

 m.v.« Mindretallet er af den generelle, principielle og bestemte opfattelse, at  

 den private ejendomsret er ukrænkelig, jf. grundlovens § 72, og det skal  

 respekteres.
De hidtidige regler og bestemmelser har ikke givet anledning  

 til, at den private ejendomsret sættes ud af kraft.
Der sker efter  

 mindretallets opfattelse i disse år en kedelig udvikling hen imod, at der i  

 lovforslag indsættes paragraffer, der tilsidesætter den private ejendomsret.  

 Den private ejendomsret er en afgørende forudsætning for hele opretholdelsen  

 af vores privatkapitalistiske samfund.
Den private ejendomsret er sikret i  

 grundlovens § 72 og skal opfattes som et bolværk mod unødig chikane og  

 overgreb fra andre, herunder offentlige myndigheder, og skal ikke  

 tilsidesættes af smålige ønsker om adgang til privat ejendom.
Skulle der  

 undtagelsesvis være behov for at tiltvinge sig adgang til en ejendom, findes  

 der i retsplejeloven og under domstolskontrol udmærkede regler herom, og  

 sådan skal det fortsat være.
Landbrugs- og fiskeriministeren bemyndiges ligeledes i lovforslaget til at  

 nedsætte et nyt rådgivende udvalg til at rådgive ministeren om langsigtede  

 indsatsområder til udvikling af fiskerisektoren og om anvendelsen af de  

 støtteordninger, der retter sig mod fiskerisektoren.
Efter mindretallets  

 opfattelse synes etableringen af endnu et udvalg fuldstændig overflødig, når  

 det store antal af allerede eksisterende udvalg på fiskeriområdet tages i  

 betragtning.
En sanering af de eksisterende udvalg i stedet for nedsættelse  

 af yderligere et burde være målet.
Ændringsforslag Til § 6Af landbrugs- og fiskeriministeren, tiltrådt af  

udvalget:
 1) I stk. 5 ændres ordet »han« til: »den  

 pågældende«.
 Af et mindretal (V og KF), tiltrådt af et flertal (det  

 øvrige udvalg):
 2) Efter stk. 6 indsættes som nyt stykke:
»Stk. 7 Uanset betingelsen om førstegangsetablering ifølge  

 stk. 5 kan ansøgningen indgives af en erhvervsfisker, der allerede ejer eller  

 har ejet et fiskerfartøj eller en part i et fiskerfartøj, forudsat at  

 kontantværdien heraf ikke overstiger 300.000 kr.
Kontantværdien fradrages i  

 det anskaffede fartøjs kontantværdi ved opgørelsen af grundlaget for lån og  

 garanti ifølge stk. 3.« Bemærkninger Til nr. 1 Der er tale om en redaktionel ændring.
Til nr. 2 Baggrunden for ændringsforslaget er, at en del fiskere i de  

 senere år har anskaffet et lille fiskerfartøj og samtidig bevaret  

 beskæftigelse på et større fartøj.
Forslagsstillerne ønsker at åbne mulighed  

 for, at den foreslåede ordning for yngre fiskere kan anvendes af yngre  

 fiskere, som har haft eget fartøj af en så beskeden størrelse, at de ikke  

 reelt har været etableret som selvstændige erhvervsfiskere.
Erling Christensen (S) Peter Christensen (S) Eva Fatum (S) Erik Mortensen  

 (S) Frederik Nørgaard (S) Kristen Touborg (SF) nfmd.
Vibeke Peschardt (RV)  

 Bent Hindrup Andersen (EL) Ole Vagn Christensen (S) Christian Mejdahl (V)  

 Bodil Thrane (V) Mariann Fischer Boel (V) fmd.
Kim Mouritsen (V) Lene  

 Espersen (KF) Henning Grove (KF) Peder Sønderby (V) Niels Højland (FP)  

 Centrum-Demokraterne og Dansk Folkeparti havde ikke medlemmer i udvalget.
Bilag Nogle af udvalgets spørgsmål til landbrugs- og fiskeriministeren og dennes  

 svar herpå Spørgsmål 17:
Vil ministeren sikre, at det bliver muligt for unge fiskere at opnå lån  

 til fiskerfartøjer, der er ældre end 10 år? Svar:
 Ifølge § 6 i L 175 kan landbrugs- og fiskeriministeren fastsætte nærmere  

 bestemmelser vedrørende bl.a. fartøjets alder.
 Det er oplyst i lovforslagets bemærkninger, at det forudses, at der  

 fastsættes en grænse for fartøjers alder af hensyn til fornyelsen af flåden  

 og som følge af krav i EF's statsstøtteregler.
Lovforslaget er notificeret over for Europa-Kommissionen, og i forbindelse  

 hermed har man fra dansk side oplyst, at grænsen vil blive fastsat i en  

 bekendtgørelse, der udstedes efter lovens vedtagelse.
Bekendtgørelsen vil  

 ligeledes skulle notificeres, og det vil først i forbindelse hermed være  

 muligt at få en endelig afklaring af, hvor høj en aldersgrænse der skal  

 fastsættes.
Europa-Kommissionen har i sine vejledende retningslinjer for statsstøtte  

 inden for fiskeriområdet anført en aldersgrænse for brugte fartøjer på 10 år.  

 Det er min opfattelse, at en aldersgrænse på 10 år ikke er realistisk i  

 Danmark, fordi tilgangen af nye fartøjer i de seneste 10 år har været meget  

 begrænset.
Jeg vil derfor arbejde for en noget højere aldersgrænse.
På den  

 anden side bør man gøre sig klart, at der er tale om en 20-årig finansiering.  

 Fartøjet bør derfor være relativt nyt på det tidspunkt, hvor det kommer ind i  

 ordningen.
Aldersgrænsen bør derfor ligge klart under flådens nuværende  

 genemsnitsalder, som er knap 30 år.
 Spørgsmål 19:
Kan ministeren bekræfte, at ophørsstøtten er en frivillig ordning? Svar:
 I lovforslaget videreføres Landbrugs- og Fiskeriministeriets bemyndigelse  

 til at yde bistand til endeligt ophør med dansk erhvervsfiskeri.  

 Bemyndigelsen ændres ikke i forhold til den gældende situation, jf.  

 lovbekendtgørelse nr. 282 af 30. april 1993.
Der er tale om et tilskud til fartøjsejerne, og støtten gives kun efter  

 ansøgning fra ejerne.
Ordningen indeholder intet element af tvang.
 Danmarks Fiskeriforening har anbefalet opretholdelse af en ophørsordning,  

 og der har altid været flere ansøgere, end det var muligt at imødekomme inden  

 for de bevillingsmæssige rammer for ordningen.
Det overordnede formål med kapacitetstilpasningen er at opnå en bedre  

 balance mellem fiskerimuligheder og kapacitet.
Det må forventes, at  

 ophørsstøtten ikke længere vil være attraktiv, når der er opnået en  

 tilfredsstillende balance.
Dette vil vise sig ved, at de givne bevillinger  

 til ophørsordningen ikke fuldt ud kan anvendes som følge af færre ansøgninger  

 til ophør.
 Spørgsmål 20:
Kan ministeren bekræfte, at den i bemærkningerne til lovforslaget  

 fastsatte målsætning for den tonnage, der skal ophugges, er et maksimumstal  

 og ikke et minimumstal? Svar:
I lovforslagets bemærkninger vurderes det, at der er behov for en årlig  

 reduktion i fiskerflådens kapacitet på ca. 3 pct.
Det anbefales, at denne  

 tilpasning kan opnås bl.a. gennem, at fartøjerne udtages af flåden med  

 ophørsstøtte, og det er hensigten, at der samtidig skal være mulighed for på  

 visse betingelser at opnå tilladelse til at indføre ny kapacitet.
Det er min vurdering, at det er hensigtsmæssigt og realistisk at tilstræbe  

 en reduktion som anført.
Niveauet er endvidere afhængigt af de bevillinger,  

 der er til rådighed til formålet fra såvel Danmark som EU i perioden frem til  

 udgangen af 1999. Jeg har ikke planer om at søge dette bevillingsgrundlag  

 forøget, og på denne baggrund må den forudsete tonnage, der skal ophugges,  

 anses for at være et maksimum.
Som anført i svaret på spørgsmål 19 er det overordnede formål med  

 kapacitetstilpasningen at opnå en bedre balance mellem fiskerimuligheder og  

 kapacitet.
Det må forventes, at ophørsstøtten ikke længere vil være  

 attraktiv, når der er opnået en tilfredsstillende balance.
Dette vil vise sig  

 ved, at de givne bevillinger til ophørsordningen ikke fuldt ud kan anvendes  

 som følge af færre ansøgninger til ophør.
 Spørgsmål 21:
Kan ministeren bekræfte, at der vil kunne gives tilladelse til nybygning  

 af skibe, uanset at der ikke er sket den reduktion af den eksisterende flåde  

 som forventet? Svar:
Ifølge bemærkningerne til lovforslaget gøres tilladelserne til at indføre  

 ny kapacitet afhængig af, hvor stor en kapacitet der udtages af flåden.
Det  

 vil være muligt at give tilladelser til ny kapacitet inden for en mængde, der  

 afsættes for en flerårig periode.
Det vil således være muligt at afsætte en  

 samlet ramme for perioden 1996-1999. Såfremt det skønnes, at ca. 16.000  

 GT/BRT kan udtages med støtte til kapacitetstilpasning, vil rammen kunne  

 fastsættes til ca. en tredjedel heraf.
Ved administrationen af en sådan ramme  

 bør man dog løbende følge, om den faktiske kapacitetsudvikling svarer til det  

 forventede.
Ved periodens udløb vil muligheden for at give yderligere  

 tilladelser til ny kapacitet afhænge af, om den forventede tilpasning faktisk  

 er opnået, og om indtjeningen i erhvervet til den tid gør det forsvarligt at  

 indsætte øget kapacitet.
Rammen til ny kapacitet skal dække al tilgang til  

 flåden, herunder også kapacitetsforøgende ombygning af eksisterende fartøjer.
 Jeg skal samtidig oplyse, at kapacitetsreglerne ikke blokerer for fiskere,  

 der ønsker at udskifte et ældre fartøj med et nyt af samme størrelse.
