Ankestyrelsens principafgørelse B-3-89 om hjemsted - børnefamilieydelse - udsendt diplomat - barn skolesøgende i Danmark Resume:
 Der fandtes ikke at være ret til børnefamilieydelse for et barn af en dansk diplomat, som var udstationeret i et land uden for EF og uden socialforsikringskonvention med Danmark.
 Selv om barnet gik på kostskole i Danmark, ansås det ikke for at have hjemsted i Danmark, men hos forældrene, der fortsat forsørgede barnet.
 Kassation:
Der er kommet nye regler på området Kassationsdato:
10-06-2009 Love:
Lov om en børnefamilieydelse - lovbekendtgørelse nr. 791 af 1. oktober 1995 - § 2 Vejledninger:
Sikringsstyrelsens vejledning af 18. december 1986 - Skattedepartementets cirkulære af 17. december 1986 - Sagsfremstilling:
 Barnet B's forældre var af Udenrigsministeriet udsendt til tjeneste ved den danske ambassade i et land, som ikke var omfattet af socialforsikringskonvention med Danmark.
 B gik på kostskole i Danmark.
 Forældrene ti B var fuldt skattepligtige i Danmark efter kildeskattelovens § 1 og var fortsat tilmeldt folkeregistret i fraflytningskommunen.
 Social- og sundhedsforvaltningen fandt ikke familien berettiget til børnefamilieydelse.
Som begrundelse for afgørelsen var anført, at det af lov om en børnefamilieydelse med tilhørende cirkulære fremgår, at modtageren skal være fuldt skattepligtige her i landet, og at barnet skal have hjemsted her.
Det fremgår endvidere, at et barn normalt har hjemsted, hvor dets forældre er.
Hvis forældrene bor i udlandet, har barnet normalt ikke hjemsted i Danmark, selvom barnet bor her.
 De nævnte regler om skattepligt og hjemsted er kun fraveget for ophold i EF-lande.
Forældrene indbragte sagen for Ankestyrelsen og henviste bl.a. til, at de var fuldt skattepligtige i Danmark, og til at B havde hjemsted i kostskolekommunen og ikke i det fremmede land.
Lovgrundlag: Lov om en børnefamilieydelse, § 2, nr. 2. Skattedepartementets cirkulære af 17. december 1986 om lov om en børnefamilieydelse, pkt. 5. Sikringsstyrelsens vejledning af 18. december 1986 om børnetilskud og forskudsvis udbetaling af børnebidrag, pkt. 3.
 Afgørelse:
 Forældrene var ikke berettigede til at få udbetalt børnefamilieydelse til B, idet han ikke opfyldte lovens betingelser om at have hjemsted her i landet.
 Ved afgørelsen tog Ankestyrelsen udgangspunkt i, at det i bemærkningerne til forslaget til loven vedrørte denne betingelse bl.a. var anført:
"I et vist omfang medfører EF-regler om social sikring og internationale socialforsikringsoverenskomster, at sociale ydelser skal udbetales til ikke herboende personer, jf. § 13 i nærværende lovforslag.
Bortset fra sådanne tilfælde er hovedreglen, at sociale ydelser kun udbetales for herværende personer.
Det er derfor foreslået, at udbetalinger af børnefamilieydelsen er betinget af, at det pågældende barn har hjemsted her i landet.
 Begrebet "hjemsted" skal forstås på samme måde som i børnetilskudsloven, jf. denne lovs § 11, stk. 1, nr. 2 (nu § 5, stk. 1, nr. 2).
Et barn anses normalt for at have hjemsted, hvor forældrene bor. " Selvom familien fortsat var tilmeldt folkeregistret i fraflytningskommunen og fuldt ud skattepligtige her i landet, fandt Ankestyrelsen ikke, at familien under udstationeringen i udlandet kunne siges at have bopæl i Danmark.
 Ankestyrelsen fandt endvidere, at B ikke havde hjemsted her i landet, selvom han var elev på en kostskole, idet Ankestyrelsen gik ud fra, at B blev forsørget af forældrene og ikke klarede sig selv økonomisk.
 Ankestyrelsen tiltrådte således social- og sundhedsforvaltningens afgørelse.
