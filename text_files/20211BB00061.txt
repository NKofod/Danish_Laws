Fremsat den 22. december 2021 af Mona Juul (KF), Katarina Ammitzbøll (KF), Birgitte Bergman (KF), Niels Flemming Hansen (KF) og Søren Pape Poulsen (KF) Forslag til folketingsbeslutning om at mindske svindel og vildledning af forbrugere ved leverandørskifte hos elselskaber Regeringen pålægges inden den 15. oktober 2022 at fremsætte et lovforslag, der går målrettet efter vildledende og underlødige elsælgere, så disse forhindres i at gennemføre et leverandørskifte uden forbrugerens viden og vilje.
Lovforslaget skal udformes i dialog med branchen.
Lovforslaget kan f.eks. indeholde et tiltag, hvor elsælgeren mister sin adgang i 3 måneder til den datahub, hvor leverandørskifte gennemføres, såfremt elsælgeren er blevet politianmeldt af Forbrugerombudsmanden for lovovertrædelse mindst to gange inden for 9 sammenhængende måneder.
Det vil forhindre elsælgeren i at gennemføre alle typer af leverandørskifte i denne periode.
Bemærkninger til forslaget I dag er der et stigende problem med elselskabers vildledende og aggressive markedsføring via telefonsalg, hvor de presser borgere til at indgå mundtlige aftaler uden transparens.
Eksempelvis har Forbrugerombudsmanden i løbet af godt halvandet år modtaget cirka 1.200 klager over energiselskaber, som bl.a. dækker over kunder, som føler sig narret til at skifte elselskab (»Lars Henriksen blev narret af en smart telefonsælger fra elselskabet Go Strøm  det fandt han sig ikke i«, Energiwatch.dk, den 15. oktober 2021). Til sammenligning modtog Forbrugerombudsmanden kun 30 klager over elsælgere i 2012 (»Klager over elselskaber er eksploderet«, politiken.dk, den 13. juni 2021).
Forbrugerombudsmand Christina Toftegaard Nielsen har den 5. november 2021 kommenteret problematikken med elselskaberne: »Vi modtager fortsat mange klager over enkelte elselskabers telefonsalg.
Hvis forbrugerne ikke har givet samtykke til at blive ringet op, er de ikke bundet af aftalen med elselskabet.« »Forbrugerne klager typisk over, at telefonsælgerne lader som om, at de ringer fra forbrugerens nuværende elselskab, eller at de giver forkerte oplysninger om, at forbrugeren kan spare penge ved at skifte elselskab.« (»Forbrugerombudsmanden politianmelder to elselskaber«, Energiwatch.dk, den 5. november 2021).
 Formålet med dette beslutningsforslag er at gøre op med den svindel og vildledning, som visse elselskaber udviser på markedet ved at franarre kunderne deres cpr-nummer og kontonummer  hvilket muliggør leverandørskifte uden forbrugerens viden  f.eks. ved at give kunden indtryk af, at kunden skal have penge tilbage af elselskabet, eller ved at elselskabet udgiver sig for at være kundens nuværende eludbyder.
Det er derudover vigtigt, at politiet prioriterer ressourcer på at håndtere politianmeldelserne, så elsælgeren får en straf.
Det sker langtfra i alle tilfælde i dag.
Politiets indsats skal derfor opprioriteres.
De nuværende bestemmelser i markedsføringsloven har ikke en tilstrækkelig afskrækkende effekt i forbindelse med overtrædelser, og kunderne bliver ofte bundet, uden at de reelt finder, at der er indgået en bindende aftale.
Dette går ud over de lovlydige elselskaber og forbrugerne.
Problematikken ligger i overtrædelser af forbrugeraftalelovens bestemmelser om telefonsalg og i markedsføringslovens bestemmelser i forbindelse med påstanden om vildledning.
Med beslutningsforslaget foreslås det, at regeringen skal fremsætte et lovforslag, der som udgangspunkt kun skal ramme de underlødige elsælgere for at friholde øvrige elsælgere for nye omkostninger og administrative opgaver.
Lovforslaget kan f.eks. indeholde et tiltag, hvor en elsælger for en periode på 3 måneder udelukkes for adgang til den datahub, der er drevet af Energinet, og hvor elleverandørskifte i dag gennemføres.
Udelukkelsen skal ske, såfremt elsælgeren er blevet politianmeldt af Forbrugerombudsmanden to gange inden for en periode på 9 sammenhængende måneder.
Det vil være en konsekvent og mærkbar straf, der helt udelukker den pågældende elsælger fra at kunne gennemføre leverandørskifte i denne periode.
Såfremt dette forslag ikke kan gennemføres efter hensigten, foreslås det i stedet, at erhvervsdrivende under en tilbudsafgivning i forbindelse med levering af elektricitet til elforbrugere ikke må indhente slutkundens accept af kontrakten i de situationer, hvor det ikke er slutkunden, der har etableret kontakten.
I disse tilfælde skal kontrakt/aftale verificeres skriftligt for at have gyldighed.
Situationer, hvor slutkunden af egen drift kontakter elsælgeren og i denne forbindelse indgår aftale, omfattes ikke.
Dermed vil telefonsælgere ikke længere kunne vildlede og narre kunderne til at skifte elselskab.
Tiltaget skal udformes i dialog med branchen og gennemføres på en måde, der understøtter konkurrencen på eldetailmarkedet og fastholder, at det skal være enkelt for slutkunderne at skifte elleverandør.
Skriftlig fremsættelse Mona Juul (KF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at mindske svindel og vildledning af forbrugere ved leverandørskifte hos elselskaber.
(Beslutningsforslag nr.
B 61) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
