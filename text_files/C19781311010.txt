 Landbrugsministeriet har udsendt bekendtgørelse nr. 233 af 30. maj 1978 om  

 sundhedsmærkning af fersk fjerkrækød i store emballager.
 Der er ikke i bekendtgørelsen fastsat en definition på store emballager,  

 hvorfor det herved skal meddeles, at de danske myndigheder ikke har  

 indvendinger mod, at en kølevogn betragtes som en stor emballage, såfremt  

 bekendtgørelsens bestemmelser iøvrigt overholdes.
 Enkeltdyrsmærkning kan i henhold til § 2, 1. afsnit, kun undlades ved  

 forsendelse fra et godkendt fjerkræslagteri til en godkendt  

 opskæringsvirksomhed.
 Rådets direktiv af 21. december 1976 om sundhedsmæssige problemer i  

 forbindelse med handel med kødprodukter inden for Fællesskabet træder først i  

 kraft den 1. juli 1979. Indtil dette tidspunkt er der ikke ensartede regler  

 for kontrol og tilsyn med de pågældende virksomheder, hvorfor det ikke på  

 nuværende tidspunkt har været muligt at etablere et kontrol- og  

 krydsrevisionssystem, som anført i § 2, og undlade enkeltdyrsmærkningen ved  

 forsendelse til kødproduktvirksomheder inden for Fællesskabet.
 På danske eksportautoriserede kødvarevirksomheder er der imidlertid  

 etableret permanent kontrol, hvorfor man ikke ser nogen hindring for at  

 undlade enkeltdyrsmærkning ved forsendelse af fersk fjerkrækød i store  

 emballager til danske eksportautoriserede kødproduktvirksomheder, der har  

 opnået tilladelse til at modtage og anvende fersk fjerkrækød i produktionen.
 Skrivelse herfra af 29. juni 1977, K.K.2487-1977, om sundhedsmærkning  

 tilbagekaldes herved.
 P.V.V.
