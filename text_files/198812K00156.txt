Nr LSF 156 Forslag til Lov om ændring af patentloven (Ratifikation af Den Europæiske  

 Patentkonvention) Fremsat af industriministeren (Nils Wilhjelm) den 11. januar 1989 Vedtaget ved tredjebehandling den 1. juni 1989 Lov nr. 368 af 07/06/1989 § 1 I patentloven, jf. lovbekendtgørelse nr. 110 af 11. marts 1986, som ændret  

 ved lov nr. 854 af 23. december 1987, indsættes efter § 74:
»Kapitel X A Europæisk Patent § 75. Ved europæisk patent forstås et patent, der er meddelt af Den  

 Europæiske Patentmyndighed i henhold til den i Munchen den 5. oktober 1973  

 indgåede europæiske patentkonvention.
Ved europæisk patentansøgning forstås  

 en ansøgning i henhold til denne konvention.
 Stk. 2. Der kan meddeles europæiske patenter for Danmark.
Stk. 3. Ansøgning om europæisk patent indleveres til Den Europæiske  

 Patentmyndighed, jf. dog de i § 70 nævnte bestemmelser om hemmeligt patent.  

 Ansøgning om europæisk patent kan også indleveres til patentmyndigheden her i  

 landet, der videresender den til Den Europæiske Patentmyndighed.
De i  

 konventionens artikel 76 nævnte ansøgninger kan kun indleveres til Den  

 Europæiske Patentmyndighed.
 Stk. 4. Bestemmelserne i §§ 76-90 finder anvendelse på europæisk patent  

 for Danmark og på europæisk patentansøgning, som omfatter Danmark.
§ 76. Europæisk patent anses for meddelt, når Den Europæiske  

 Patentmyndighed har bekendtgjort sin afgørelse herom.
Det har samme virkning  

 som patent meddelt af patentmyndigheden her i landet og er undergivet samme  

 bestemmelser som sådant patent, medmindre andet fremgår af §§ 77-90.
§ 77. Et europæisk patent har kun virkning her i landet, såfremt ansøgeren  

 inden for den fastsatte frist til patentmyndigheden her i landet indleverer  

 en oversættelse til dansk af den tekst, med hvilken patentet ifølge Den  

 Europæiske Patentmyndigheds meddelelse til ansøgeren agtes meddelt, og  

 ansøgeren inden for samme frist betaler den fastsatte afgift for trykningen  

 heraf.
Træffer Den Europæiske Patentmyndighed afgørelse om opretholdelse af  

 et europæisk patent i ændret affattelse, gælder dette også den således  

 ændrede affattelse.
Stk. 2. Oversættelsen skal holdes tilgængelig for enhver.
Er den  

 europæiske patentansøgning endnu ikke offentliggjort af Den Europæiske  

 Patentmyndighed, holdes oversættelsen dog først tilgængelig fra denne  

 offentliggørelse.
Stk. 3. Når oversættelse er indleveret og afgift betalt og Den Europæiske  

 Patentmyndighed har bekendtgjort sin afgørelse om at imødekomme  

 patentansøgningen eller om at opretholde det europæiske patent i ændret  

 affattelse, skal patentmyndigheden her i landet udfærdige bekendtgørelse  

 herom.
Trykte eksemplarer af oversættelsen skal snarest derefter kunne fås  

 hos patentmyndigheden.
 § 78. Bestemmelserne i § 72, stk. 1, gælder også indlevering af  

 oversættelse og betaling af afgift i henhold til § 77, stk. 1.
 Stk. 2. Bestemmes det i henhold til § 72, at indlevering af oversættelse  

 og betaling af afgift som nævnt i § 77, stk. 1, skal anses for rettidig  

 indlevering, skal patentmyndigheden her i landet udfærdige bekendtgørelse  

 herom.
 Stk. 3. Den, som, efter at den i § 77, stk. 1, fastsatte frist er udløbet,  

 men inden bekendtgørelse i henhold til stk. 2 er udfærdiget, i god tro har  

 påbegyndt erhvervsmæssig udnyttelse af opfindelsen her i landet eller har  

 truffet væsentlige foranstaltninger hertil, har ret som anført i § 74, stk. 2  

 og 3.
 § 79. Bestemmelsen i § 52, stk. 1, nr. 4, gælder for europæiske patenter,  

 såfremt udvidelse er sket efter, at patentet er meddelt.
§ 80. Ophæver Den Europæiske Patentmyndighed helt eller delvis et  

 europæisk patent, skal dette have virkning, som om patentet i tilsvarende  

 omfang er kendt ugyldigt her i landet.
Patentmyndigheden her i landet skal  

 udfærdige bekendtgørelse om ophævelsen.
 § 81. For et europæisk patent skal der betales årsafgift til  

 patentmyndigheden her i landet for hvert afgiftsår efter det år, i hvilket  

 Den Europæiske Patentmyndighed har bekendtgjort sin afgørelse om at  

 imødekomme patentansøgningen.
 Stk. 2. Betales der ikke årsafgift for det europæiske patent i  

 overensstemmelse med stk. 1, jf. § 41, finder § 51 tilsvarende anvendelse.  

 For så vidt angår den første årsafgift, forfalder denne dog først 2 måneder  

 fra den dag, patentet er meddelt.
§ 82. En europæisk patentansøgning, for hvilken Den Europæiske  

 Patentmyndighed har fastsat indleveringsdag, har fra denne dag samme virkning  

 her i landet som en her indleveret ansøgning.
Har ansøgningen i henhold til  

 Den Europæiske Patentkonvention prioritet fra en tidligere dag end  

 indleveringsdagen, gælder denne prioritet også her i landet.
 Stk. 2. Ved anvendelse af § 2, stk. 2, 2. pkt., skal offentliggørelse af  

 en europæisk patentansøgning i henhold til artikel 93 i Den Europæiske  

 Patentkonvention sidestilles med, at ansøgningen er blevet almindeligt  

 tilgængelig i henhold til reglerne i § 22. Det samme gælder offentliggørelse  

 i henhold til konventionens artikel 158, stk. 1, såfremt denne af Den  

 Europæiske Patentmyndighed sidestilles med offentliggørelse i henhold til  

 artikel 93.
 § 83. Når en europæisk patentansøgning er blevet offentliggjort i henhold  

 til Den Europæiske Patentkonvention og ansøgeren til patentmyndigheden her i  

 landet har indleveret en oversættelse til dansk af patentkravene i den  

 således offentliggjorte ansøgning, skal patentmyndigheden her i landet holde  

 oversættelsen tilgængelig for enhver og udfærdige bekendtgørelse herom.
Stk. 2. Udnytter nogen uhjemlet erhvervsmæssigt en opfindelse, som er  

 genstand for en europæisk patentansøgning, efter at bekendtgørelse er  

 udfærdiget i henhold til stk. 1, og fører ansøgningen til patent for Danmark,  

 gælder bestemmelserne om patentindgreb.
I sådanne tilfælde omfatter  

 patentbeskyttelsen dog kun det, som fremgår såvel af de offentliggjorte  

 patentkrav som af patentkravene i henhold til patentet. § 57 gælder dog ikke,  

 ligesom den pågældende kun er pligtig at udrede erstatning for skade i det i  

 § 58, stk. 2, angivne omfang.
 Stk. 3. Forældelse af erstatningskrav efter stk. 2 indtræder tidligst 1 år  

 efter, at indsigelsesfristen for det europæiske patent er udløbet, eller  

 efter at Den Europæiske Patentmyndighed har besluttet at opretholde patentet.
 § 84. Tilbagetages en europæisk ansøgning eller en begæring om, at den  

 skal omfatte Danmark, eller skal ansøgningen eller begæringen i henhold til  

 Den Europæiske Patentkonvention anses for tilbagetaget, og genoptages  

 ansøgningen ikke i henhold til konventionens artikel 121, har dette samme  

 virkning som tilbagetagelse af en ansøgning hos patentmyndigheden her i  

 landet.
 Stk. 2. Såfremt en europæisk patentansøgning er afslået, har dette samme  

 virkning, som om ansøgningen var afslået af patentmyndigheden her i landet.
 § 85. Stemmer de i §§ 77 eller 83 nævnte oversættelser ikke overens med  

 teksten på det sprog, som har været behandlingssproget ved Den Europæiske  

 Patentmyndighed, omfatter patentbeskyttelsen alene det, som fremgår af begge  

 tekster.
 Stk. 2. I sager om ugyldighed skal alene teksten på behandlingssproget  

 være afgørende.
§ 86. Indleverer ansøgeren eller patenthaveren til patentmyndigheden her i  

 landet en rettelse af den i § 77 nævnte oversættelse, og betaler han den for  

 trykning fastsatte afgift, skal den rettede oversættelse træde i stedet for  

 den tidligere indleverede.
Den rettede oversættelse skal holdes tilgængelig  

 for enhver, såfremt den oprindelige oversættelse er tilgængelig.
Når en sådan  

 rettelse er indleveret og afgift er betalt rettidigt, udfærdiger  

 patentmyndigheden her i landet bekendtgørelse om rettelsen, såfremt den  

 oprindelige oversættelse er tilgængelig.
Trykte eksemplarer af oversættelsen  

 skal snarest derefter kunne fås hos patentmyndigheden her i landet.
Stk. 2. Indleverer ansøgeren en rettelse af den i § 83 nævnte  

 oversættelse, udfærdiger patentmyndigheden her i landet bekendtgørelse herom  

 og holder den rettede oversættelse tilgængelig for enhver.
Når  

 bekendtgørelsen er udfærdiget, træder den rettede oversættelse i stedet for  

 den oprindelige.
 Stk. 3. Den, som, da den rettede oversættelse fik gyldighed, i god tro  

 erhvervsmæssigt udnyttede opfindelsen her i landet på en måde, som ifølge den  

 tidligere oversættelse ikke udgjorde indgreb i ansøgerens eller  

 patenthaverens ret, eller har truffet væsentlige foranstaltninger hertil, har  

 ret som anført i § 74, stk. 2 og 3.
 § 87. Genopretter Den Europæiske Patentmyndighed rettighederne for en  

 patenthaver eller patentansøger, som ikke har overholdt en frist, gælder  

 denne afgørelse også her i landet.
 Stk. 2. Den, som, efter at tab af rettigheder er indtrådt, men inden Den  

 Europæiske Patentmyndighed har genoprettet rettighederne og udfærdiget  

 bekendtgørelse herom, i god tro har påbegyndt erhvervsmæssig udnyttelse af  

 opfindelsen her i landet eller har truffet væsentlige foranstaltninger  

 hertil, har ret som anført i § 74, stk. 2 og 3.
§ 88. Anses en europæisk patentansøgning, som er indleveret til en  

 national patentmyndighed, som tilbagetaget som følge af, at Den Europæiske  

 Patentmyndighed ikke inden for den fastsatte frist har modtaget ansøgningen,  

 skal patentmyndigheden på ansøgerens begæring anse den for konverteret til en  

 ansøgning om patent her i landet, såfremt 1) begæringen fremsættes over for den nationale myndighed, som modtog  

 ansøgningen, inden 3 måneder efter, at der er givet ansøgeren underretning  

 om, at ansøgningen anses for tilbagetaget, 2) begæringen indkommer til patentmyndigheden her i landet inden 20  

 måneder fra den dag, ansøgningen blev indleveret eller, hvis prioritet er  

 begæret, fra prioritetsdagen og 3) ansøgeren inden for en af industriministeren fastsat frist betaler den  

 fastsatte ansøgningsafgift og indleverer en oversættelse af ansøgningen til  

 dansk.
 Stk. 2. Opfylder patentansøgningen Den Europæiske Patentkonventions krav  

 med hensyn til ansøgningens form, skal den godkendes i så henseende.
 § 89. Bestemmelserne i Den Europæiske Patentkonventions artikler 9, 60,  

 126 og 131 samt i den til konventionen knyttede protokol om retternes  

 kompetence og anerkendelse af afgørelser om retten til at få meddelt et  

 europæisk patent (Anerkendelsesprotokollen) gælder her i landet.
§ 90. Industriministeren fastsætter nærmere regler til gennemførelse af  

 Den Europæiske Patentkonvention og til gennemførelse af bestemmelserne i  

 dette kapitel.« § 2 Loven træder i kraft den 1. januar 1990.
§ 3 Beføjelser, som efter grundloven tilkommer rigets myndigheder, kan i det  

 omfang, det er fastsat i Den Europæiske Patentkonvention, udøves af de  

 institutioner, der er nævnt i denne konvention.
§ 4 Loven gælder ikke for Færøerne og Grønland.
Oprindeligt fremsat forslag § 1 I patentloven jf. lovbekendtgørelse nr. 110 af 11. marts 1986, som ændret  

 ved lov nr. 854 af 23. december 1987, indsættes efter § 74:
»Kapitel 10 A Europæisk Patent § 75. Ved europæisk patent forstås et patent, der er meddelt af Den  

 Europæiske Patentmyndighed i henhold til den i Munchen den 5. oktober 1973  

 indgåede europæiske patentkonvention.
Ved europæisk patentansøgning forstås  

 en ansøgning i henhold til denne konvention.
 Stk. 2. Der kan meddeles europæiske patenter for Danmark.
 Stk. 3. Ansøgning om europæisk patent indleveres til Den Europæiske  

 Patentmyndighed, jf. dog de i § 70 nævnte bestemmelser om hemmeligt patent.
 Stk. 4. Bestemmelserne i §§ 76-90 finder anvendelse på europæisk patent  

 for Danmark og på europæisk patentansøgning, som omfatter Danmark.
§ 76. Europæisk patent anses for meddelt, når Den Europæiske  

 Patentmyndighed har bekendtgjort sin afgørelse herom.
Det har samme virkning  

 som patent meddelt af patentmyndigheden her i landet og er undergivet samme  

 bestemmelser som sådant patent, medmindre andet fremgår af §§ 77-90.
§ 77. Et europæisk patent har kun virkning her i landet, såfremt ansøgeren  

 inden for den fastsatte frist til patentmyndigheden her i landet indleverer  

 en oversættelse til dansk af den tekst, med hvilken patentet ifølge Den  

 Europæiske Patentmyndigheds meddelelse til ansøgeren agtes meddelt, og  

 ansøgeren inden for samme frist betaler den fastsatte afgift for trykningen  

 heraf.
Træffer Den Europæiske Patentmyndighed afgørelse om opretholdelse af  

 et europæisk patent i ændret affattelse, gælder dette også den således  

 ændrede affattelse.
Stk. 2. Oversættelsen skal holdes tilgængelig for enhver.
Er den  

 europæiske patentansøgning endnu ikke offentliggjort af Den Europæiske  

 Patentmyndighed, holdes oversættelsen dog først tilgængelig fra denne  

 offentliggørelse.
Stk. 3. Når oversættelse er indleveret og afgift betalt, og Den Europæiske  

 Patentmyndighed har bekendtgjort sin afgørelse om at imødekomme  

 patentansøgningen eller om at opretholde det europæiske patent i ændret  

 affattelse, skal patentmyndigheden her i landet udfærdige bekendtgørelse  

 herom.
Trykte eksemplarer af oversættelsen skal snarest derefter kunne fås  

 hos patentmyndigheden.
 § 78. Bestemmelserne i § 72, stk. 1, gælder også indlevering af  

 oversættelse og betaling af afgift i henhold til § 77, stk. 1.
 Stk. 2. Bestemmes det i henhold til § 72, at indlevering af oversættelse  

 og betaling af afgift som nævnt i § 77, stk. 1, skal anses for rettidig  

 indlevering, skal patentmyndigheden her i landet udfærdige bekendtgørelse  

 herom.
 Stk. 3. Den, som, efter at den i § 77, stk. 1, fastsatte frist er udløbet,  

 men inden bekendtgørelse i henhold til stk. 2 er udfærdiget, i god tro har  

 påbegyndt erhvervsmæssig udnyttelse af opfindelsen her i landet eller har  

 truffet væsentlige foranstaltninger hertil, har ret som anført i § 74, stk. 2  

 og 3.
 § 79. Bestemmelsen i § 52, stk. 1, nr. 4, gælder for europæiske patenter,  

 såfremt udvidelse er sket, efter at patentet er meddelt.
§ 80. Ophæver Den Europæiske Patentmyndighed helt eller delvis et  

 europæisk patent, skal dette have virkning, som om patentet i tilsvarende  

 omfang er kendt ugyldigt her i landet.
Patentmyndigheden her i landet skal  

 udfærdige bekendtgørelse om ophævelsen.
 § 81. For et europæisk patent skal der betales årsafgift til  

 patentmyndigheden her i landet for hvert afgiftsår efter det år, i hvilket  

 Den Europæiske Patentmyndighed har bekendtgjort sin afgørelse om at  

 imødekomme patentansøgningen.
 Stk. 2. Betales der ikke årsafgift for det europæiske patent i  

 overensstemmelse med stk. 1, jf. § 41, finder § 51 tilsvarende anvendelse.  

 For så vidt angår den første årsafgift, forfalder denne dog først 2 måneder  

 fra den dag, patentet er meddelt.
§ 82. En europæisk patentansøgning, for hvilken Den Europæiske  

 Patentmyndighed har fastsat indleveringsdag, har fra denne dag samme virkning  

 her i landet, som en her indleveret ansøgning.
Har ansøgningen i henhold til  

 Den Europæiske Patentkonvention prioritet fra en tidligere dag end  

 indleveringsdagen, gælder denne prioritet også her i landet.
 Stk. 2. Ved anvendelse af § 2, stk. 2, 2. pkt., skal offentliggørelse af  

 en europæisk patentansøgning i henhold til artikel 93 i Den Europæiske  

 Patentkonvention sidestilles med, at ansøgningen er blevet almindelig  

 tilgængelig i henhold til reglerne i § 22. Det samme gælder offentliggørelse  

 i henhold til konventionens artikel 158, stk. 1, såfremt denne af Den  

 Europæiske Patentmyndighed sidestilles med offentliggørelse i henhold til  

 artikel 93.
 § 83. Når en europæisk patentansøgning er blevet offentliggjort i henhold  

 til Den Europæiske Patentkonvention, og ansøgeren til patentmyndigheden her i  

 landet har indleveret en oversættelse til dansk af patentkravene i den  

 således offentliggjorte ansøgning, skal patentmyndigheden her i landet holde  

 oversættelsen tilgængelig for enhver og udfærdige bekendtgørelse herom.
Stk. 2. Udnytter nogen uhjemlet erhvervsmæssigt en opfindelse, som er  

 genstand for en europæisk patentansøgning, efter at bekendtgørelse er  

 udfærdiget i henhold til stk. 1, og fører ansøgningen til patent for Danmark,  

 gælder bestemmelserne om patentindgreb.
I sådanne tilfælde omfatter  

 patentbeskyttelsen dog kun det, som fremgår såvel af de offentliggjorte  

 patentkrav som af patentkravene i henhold til patentet. § 57 gælder dog ikke,  

 ligesom den pågældende kun er pligtig at udrede erstatning for skade i det i  

 § 58, stk. 2, angivne omfang.
 Stk. 3. Forældelse af erstatningskrav efter stk. 2 indtræder tidligst 1 år  

 efter, at indsigelsesfristen for det europæiske patent er udløbet, eller  

 efter at Den Europæiske Patentmyndighed har besluttet at opretholde patentet.
 § 84. Tilbagetages en europæisk ansøgning, eller en begæring om, at den  

 skal omfatte Danmark, eller skal ansøgningen eller begæringen i henhold til  

 Den Europæiske Patentkonvention anses for tilbagetaget, og genoptages  

 ansøgningen ikke i henhold til konventionens artikel 121, har dette samme  

 virkning som tilbagetagelse af en ansøgning hos patentmyndigheden her i  

 landet.
 Stk. 2. Såfremt en europæisk patentansøgning er afslået, har dette samme  

 virkning, som om ansøgningen var afslået af patentmyndigheden her i landet.
 § 85. Stemmer de i §§ 77 eller 83 nævnte oversættelser ikke overens med  

 teksten på det sprog, som har været behandlingssproget ved Den Europæiske  

 Patentmyndighed, omfatter patentbeskyttelsen alene det, som fremgår af begge  

 tekster.
 Stk. 2. I sager om ugyldighed skal alene teksten på behandlingssproget  

 være afgørende.
§ 86. Indleverer ansøgeren eller patenthaveren til patentmyndigheden her i  

 landet en rettelse af den i § 77 nævnte oversættelse, og betaler han den for  

 trykning fastsatte afgift, skal den rettede oversættelse træde i stedet for  

 den tidligere indleverede.
Den rettede oversættelse skal holdes tilgængelig  

 for enhver, såfremt den oprindelige oversættelse er tilgængelig.
Når en sådan  

 rettelse er indleveret, og afgift er betalt rettidigt, udfærdiger  

 patentmyndigheden her i landet bekendtgørelse om rettelsen, såfremt den  

 oprindelige oversættelse er tilgængelig.
Trykte eksemplarer af oversættelsen  

 skal snarest derefter kunne fås hos patentmyndigheden her i landet.
Stk. 2. Indleverer ansøgeren en rettelse af den i § 83 nævnte  

 oversættelse, udfærdiger patentmyndigheden her i landet bekendtgørelse herom  

 og holder den rettede oversættelse tilgængelig for enhver.
Når  

 bekendtgørelsen er udfærdiget, træder den rettede oversættelse i stedet for  

 den oprindelige.
 Stk. 3. Den, som, da den rettede oversættelse fik gyldighed, i god tro  

 erhvervsmæssigt udnyttede opfindelsen her i landet på en måde, som ifølge den  

 tidligere oversættelse ikke udgjorde indgreb i ansøgerens eller  

 patenthaverens ret, eller har truffet væsentlige foranstaltninger hertil, har  

 ret som anført i § 74, stk. 2 og 3.
 § 87. Genopretter Den Europæiske Patentmyndighed rettighederne for en  

 patenthaver eller patentansøger, som ikke har overholdt en frist, gælder  

 denne afgørelse også her i landet.
 Stk. 2. Den, som, efter at tab af rettigheder er indtrådt, men inden Den  

 Europæiske Patentmyndighed har genoprettet rettighederne og udfærdiget  

 bekendtgørelse herom, i god tro har påbegyndt erhvervsmæssig udnyttelse af  

 opfindelsen her i landet eller har truffet væsentlige foranstaltninger  

 hertil, har ret som anført i § 74, stk. 2 og 3.
§ 88. Anses en europæisk patentansøgning, som er indleveret til en  

 national patentmyndighed, som tilbagetaget som følge af, at Den Europæiske  

 Patentmyndighed ikke inden for den fastsatte frist har modtaget ansøgningen,  

 skal patentmyndigheden på ansøgerens begæring anse den for konverteret til en  

 ansøgning om patent her i landet, såfremt 1) begæringen fremsættes over for den nationale myndighed, som modtog  

 ansøgningen, inden 3 måneder efter at der er givet ansøgeren underretning om,  

 at ansøgningen anses for tilbagetaget, 2) begæringen indkommer til patentmyndigheden her i landet, inden 20  

 måneder fra den dag, ansøgningen blev indleveret, eller hvis prioritet er  

 begæret, fra prioritetsdagen og 3) ansøgeren inden for en af industriministeren fastsat frist, betaler den  

 fastsatte ansøgningsafgift og indleverer en oversættelse af ansøgningen til  

 dansk.
 Stk. 2. Opfylder patentansøgningen Den Europæiske Patentkonventions krav  

 med hensyn til ansøgningens form, skal den godkendes i så henseende.
 § 89. Bestemmelserne i Den Europæiske Patentkonventions artikler 9, 60,  

 126 og 131 samt i den til konventionen knyttede protokol om retternes  

 kompetence og anerkendelse af afgørelser om retten til at få meddelt et  

 europæisk patent (Anerkendelsesprotokollen) gælder her i landet.
§ 90. Industriministeren fastsætter nærmere regler til gennemførelse af  

 Den Europæiske Patentkonvention og til gennemførelse af bestemmelserne i  

 dette kapitel.« § 2 Loven træder i kraft den 1. januar 1990.
§ 3 Beføjelser, som efter grundloven tilkommer rigets myndigheder, kan i det  

 omfang, det er fastsat i Den Europæiske Patentkonvention, udøves af de  

 institutioner, der er nævnt i denne konvention.
§ 4 Loven gælder ikke for Færøerne og Grønland.
Bemærkninger til lovforslaget Almindelige bemærkninger Lovforslaget skal tilvejebringe hjemmel for Danmarks tiltrædelse af Den  

 Europæiske Patentkonvention vedtaget i Munchen den 5. oktober 1973.
Lovforslag om ratifikation af Den Europæiske Patentkonvention har  

 tidligere været forelagt Folketinget sammen med forslag om ratifikation af  

 Fællesskabets Patentkonvention.
Dette har således været tilfældet i  

 folketingssamlingerne 1976-77, 1977-78 og 1980-81. I folketingssamlingerne  

 1981-82 og 1982-83 blev der fremsat forslag til lov om ændring af patentloven  

 bl.a. med henblik på ratifikation af Den Europæiske Patentkonvention.
Disse  

 lovforslag indeholdt ikke forslag om ratifikation af Fællesskabets  

 Patentkonvention.
Baggrunden herfor var, at de i folketingssamlingen 1980-81  

 stedfundne forhandlinger havde vist, at det med Folketingets daværende  

 sammensætning måtte anses for vanskeligt at opnå den fornødne tilslutning til  

 ratifikation af denne konvention.
 Om nævnte behandlinger henvises til Folketingstidende 1976-77 tillæg A sp.  

 1295 ff og Folketingets Forhandlinger sp. 2716 ff, Folketingstidende 1977-78  

 tillæg A sp. 1953 ff og Folketingets Forhandlinger sp. 2932 og  

 Folketingstidende 1980-81 tillæg A sp. 2081 og Folketingets Forhandlinger sp.  

 3721 ff samt beretning afgivet af Folketingets Erhvervsudvalg den 3. august  

 1981, optrykt i Folketingstidende 1980-81, tillæg B sp. 1537 ff,  

 Folketingstidende 1981-82 tillæg A sp. 789 og Folketingets Forhandlinger sp.  

 828, og Folketingstidende 1982-83 tillæg A sp 2123 ff og Folketingets  

 Forhandlinger sp 5152 ff samt beretning afgivet af Folketingets  

 Erhvervsudvalg den 5. maj 1983, optrykt i Folketingstidende 1982-83, tillæg B  

 sp 1349 ff.
 Det har imidlertid ikke i nævnte folketingssamlinger været muligt at  

 gennemføre forslag om ratifikation af de europæiske patentkonventioner først  

 og fremmest som følge af, at spørgsmålet om ratifikation af konventionerne er  

 omfattet af grundlovens § 20, og at det ikke hidtil i Folketinget har været  

 muligt at tilvejebringe det fornødne flertal på 5/6 af Folketingets medlemmer  

 for forslaget.
 Derimod er patentlovens bestemmelser vedrørende den patenterbare  

 opfindelse (§ 1), kravet om nyhed og opfindelseshøjde (§ 2), eneretten (§ 3),  

 patenttiden (§ 40), ugyldigkendelse af et patent (§ 52) samt genoprettelse af  

 rettigheder (§ 72 og § 74) ved lov nr. 264 af 8. juni 1978 bragt i  

 overensstemmelse med bestemmelserne i Den Europæiske Patentkonvention og  

 Fællesskabets Patentkonvention.
 Nærværende lovforslag indeholder heller ikke forslag om ratifikation af  

 Fællesskabets Patentkonvention ud fra samme betragtninger, som lå bag  

 beslutningen om at begrænse det i folketingssamlingen 1981-82 fremsatte  

 lovforslag til Den Europæiske Patentkonvention.
Lovforslaget vil ikke få administrative eller økonomiske konsekvenser for  

 kommunerne.
Om de økonomiske konsekvenser for staten henvises til afsnit B,  

 pkt. 2.
Den Europæiske Patentkonvention samt protokollerne hertil var medtaget som  

 bilag til det i folketingssamlingen 1980-81 fremsatte lovforslag.
Nævnte  

 bilag er af praktiske grunde udeladt ved fremsættelse af nærværende  

 lovforslag.
A.
Lovforslaget Den Europæiske Patentkonvention Den Europæiske Patentkonvention blev vedtaget på en diplomatisk konference  

 i Munchen i 1973. Konventionen er trådt i kraft i oktober 1977 og er indtil  

 nu ratificeret af følgende 13 vesteuropæiske lande: Belgien, England,  

 Frankrig, Grækenland, Holland, Italien, Liechtenstein, Luxembourg, Schweiz,  

 Spanien, Sverige, Tyskland og Østrig.
Af de 21 stater, som deltog i den  

 diplomatiske konference har Danmark, Finland, Irland, Jugoslavien, Monaco,  

 Norge, Portugal og Tyrkiet endnu ikke ratificeret.
Portugal har i forbindelse  

 med dets tiltrædelsesforhandlinger med EF forpligtet sig til at ratificere  

 inden udgangen af 1992. Danmark og Irland er de eneste to EF-medlemslande,  

 som endnu ikke er medlem af Den Europæiske Patentorganisation og for hvem,  

 der ikke er fastlagt nogen tiltrædelsesdato.
I Irland er der truffet  

 beslutning om, at der skal fremsættes lovforslag om ratifikation.
Hovedformålet med konventionen er at simplificere og billiggøre  

 udstedelsen af patenter, hvilket sker gennem en fælles ansøgningsprocedure  

 med henblik på opnåelse af patent i flere lande.
Samtidig hermed skal Den  

 Europæiske Patentkonvention ses på baggrund af den meget kraftige stigning i  

 antallet af patentansøgninger i 1960erne og den dermed forøgede arbejdsbyrde  

 for de nationale patentmyndigheder.
Et andet af konventionens hovedformål er  

 derfor at rationalisere forbruget af højt kvalificeret arbejdskraft i de  

 nationale patentmyndigheder i forbindelse med udstedelse af patent.
 Til opnåelse af disse formål fastlægger Den Europæiske Patentkonvention  

 betingelserne for meddelelse af europæisk patent og de nærmere regler for  

 behandlingsproceduren, ligesom den indeholder organisatoriske bestemmelser om  

 Den Europæiske Patentorganisation, dens organer, disses kompetencefordeling  

 og finansieringen af organisationen.
 Efter ikrafttrædelsen af Den Europæiske Patentkonvention er oprettet en  

 europæisk patentorganisation med hovedsæde i Munchen.
Administrationsrådet, hvor hvert tilsluttet land har en repræsentant, er  

 øverste myndighed inden for organisationen, hvis administrative organ er Den  

 Europæiske Patentmyndighed.
Den Europæiske Patentkonvention regulerer kun det  

 europæiske patent på ansøgningsstadiet.
Når et patent er meddelt af Den  

 Europæiske Patentmyndighed og ikke senere bliver anfægtet, gælder patentet i  

 hvert af de tilsluttede lande, som ansøgeren har designeret ved ansøgningens  

 indlevering.
Patentet får i hvert af landene en retsstilling, som om patentet  

 var meddelt af den nationale patentmyndighed, og retsvirkningerne af patentet  

 er som fastsat i de enkelte landes nationale lovgivning, herunder spørgsmålet  

 om ugyldigkendelse, der med respekt af konventionens bestemmelser sker ved de  

 kontraherende landes nationale domstole.
 Behandlingen af en europæisk patentansøgning følger nedennævnte  

 retningslinjer:
Ansøgning, der affattes på et af de tre officielle arbejdssprog: engelsk,  

 fransk og tysk, indleveres normalt direkte til Den Europæiske  

 Patentmyndighed.
Ved ansøgningens indlevering skal tilkendegives, for hvilke  

 lande der ønskes europæisk patent.
Derpå foretages en nyhedsundersøgelse, og  

 nyhedsundersøgelsesrapport udarbejdes indeholdende oplysninger om eventuel  

 allerede kendt teknik på området.
Efter at ansøgningen har været  

 offentliggjort sammen med nyhedsundersøgelsesrapporten, foretages  

 patenterbarhedsbedømmelse, hvis ansøgeren ønsker det.
 Det patenterbares område adskiller sig som følge af den tilpasning til Den  

 Europæiske Patentkonvention, der gennemførtes ved ændringen af patentloven i  

 1978, ikke fra gældende dansk ret.
Udstedes der patent, offentliggøres dette på behandlingssproget, idet  

 kravene dog tillige offentliggøres på Den Europæiske Patentorganisations tre  

 officielle sprog.
Lande, der ikke har et af disse som officielt sprog kan  

 kræve det europæiske patent oversat til landets eget sprog, for at det skal  

 have retsvirkning for dette land.
Af hensyn til dansk erhvervsliv udnytter lovforslaget fuldtud mulighederne  

 for i henhold til konventionens artikel 65 at kræve oversættelse af det  

 europæiske patent til dansk.
Dette betyder, at et europæisk patent først er  

 gyldigt i Danmark, når oversættelsen indleveres.
Den Europæiske Patentmyndighed blev den 1. juni 1978 åbnet for indgivelse  

 af patentansøgninger.
Den Europæiske Patentmyndighed har i 1987 modtaget i  

 alt 45.960 ansøgninger.
Dette er betydeligt flere end tidligere antaget og  

 det ventes, at det årlige antal nyindleverede ansøgninger fortsat vil stige i  

 løbet af resten af dette århundrede.
Udviklingen har endvidere vist, at de  

 engelsksprogede ansøgningers andel nu er nået op på knap 60 pct. af samtlige  

 europæiske patentansøgninger.
Forholdet til grundlovens § 20 En dansk tiltrædelse af Den Europæiske Patentkonvention vil indebære, at  

 Den europæiske Patentmyndighed kan meddele et europæisk patent, der har samme  

 virkning her i landet som et patent meddelt af den danske patentmyndighed.
Den administrative og judicielle kontrol i forbindelse med udstedelsen af  

 disse patenter udøves udelukkende af organer med tilknytning til Den  

 Europæiske Patentmyndighed.
På denne baggrund rejstes i forbindelse med  

 patentlovforslaget i 1976-77, der bl.a. angik en ratifikation af Den  

 Europæiske Patentkonvention og Fællesskabets Patentkonvention, spørgsmål om,  

 hvorvidt ratifikation af disse konventioner var omfattet af grundlovens §20.  

 Resultatet af overvejelserne var, at tiltrædelse af såvel Den Europæiske  

 Patentkonvention som Fællesskabets Patentkonvention måtte anses som værende  

 omfattet af bestemmelserne i grundlovens § 20.
 Herefter kræves der til vedtagelse af lovforslagets § 1 vedr. ratifikation  

 af Den Europæiske Patentkonvention et flertal på 5/6 af Folketingets  

 medlemmer.
B.
Betydning og konsekvenser af lovforslaget 1. For Patentdirektoratet I forventning om, at Den Europæiske Patentkonvention ville blive  

 ratificeret i perioden 1976-83, hvor lovforslag herom, jf. ovenfor, var under  

 behandling i folketinget, blev der i denne periode udvist stor  

 tilbageholdenhed med udvidelse af personalestaben i direktoratet, hvilket  

 sammen med en forøgelse af de enkelte sagers sværhedsgrad resulterede i, at  

 direktoratet i 1984 havde ca. 40.000 patentansøgninger under behandling og en  

 hertil svarende gennemsnitlig ekspeditionstid på 61/2 til 7 år.
Direktoratet har siden gennemført en omfattende moderniserings- og  

 effektiviseringsproces.
Dette forhold har sammen med en omlægning af  

 afgiftssystemet, indførelse af EDB, en løsning af direktoratets lokalemæssige  

 problemer og tilførsel af personalemæssige ressourcer medført, at antallet af  

 patentansøgninger under behandling - på trods af en betydelig stigning i det  

 årlige antal ansøgninger - i dag er nedbragt til ca. 34.500 sager og at den  

 gennemsnitlige ekspeditionstid for patentansøgninger er nedbragt til ca. 41/2  

 år.
Dansk ratifikation af Den Europæiske Patentkonvention vil få væsentlig  

 betydning for Patentdirektoratets patentsektioner.
Direktoratets opgaver  

 vedrørende registrering af varemærker, mønstre og chips bliver ikke berørt af  

 ratifikationen.
 På patentområdet forventes det således, at antallet af ansøgninger, som  

 indleveres til Patentdirektoratet, vil falde fra ca. 7.000 til ca. 1.800  

 ansøgninger årligt efter ratifikation.
 Langt den overvejende del af danske patentansøgninger,som ønskes  

 videreført som europæisk patent, forventes forinden indsendt til  

 Patentdirektoratet med henblik på at afprøve muligheden for patentering.
 Som følge af ratifikationen vil Patentdirektoratet til gengæld skulle løse  

 et betydeligt antal nye opgaver vedr. registrering og offentliggørelse af  

 europæiske ansøgninger, hvori Danmark er designeret.
Ifølge de foreliggende beregninger forventes Danmark efter tilslutning til  

 Den Europæiske Patentkonvention at blive designeret i ca. 50 pct. af de  

 europæiske patentansøgninger.
Med et ansøgningstal på ca. 46.000 vil dette  

 betyde, at Danmark vil blive designeret i ca. 23.000 ansøgninger årligt.
 I forbindelse med udstedte europæiske patenter med gyldighed for Danmark  

 skal direktoratet varetage bekendtgørelse af patentudstedelse/udløb/bortfald,  

 administration af årsafgiftssystem, herunder overførelse af årsafgifter til  

 Den Europæiske Patentorganisation, publicering af de europæiske  

 patentskrifter på dansk samt føre dansk patentregister med noteringer af  

 ejerskifte, licens m.v.
 Det er fortsat hensigten, at det danske Patentdirektorat på kvalificeret  

 vis skal kunne behandle danske og udenlandske erhvervsvirksomheders  

 ansøgninger om patent med gyldighed for Danmark.
Det kan være vanskeligt præcist at opgøre de økonomiske og  

 personalemæssige konsekvenser af ratifikationen på indeværende tidspunkt.
Der  

 vil derfor snarest muligt blive foretaget en nærmere undersøgelse heraf i  

 lyset af nedgangen i antallet af patentansøgninger til Patentdirektoratet  

 sammenholdt med de nye opgaver, som følger af ratifikation, den nødvendige  

 ressourceanvendelse til færdigbehandling af de verserende 34.500  

 patentansøgninger samt erhvervslivets behov for Patentdirektoratet i  

 forbindelse med ansøgning om patent og udnyttelse af direktoratets  

 videnformidling.
2. Økonomiske konsekvenser Faldet i antallet af ansøgninger til Patentdirektoratet vil umiddelbart  

 betyde et indtægtstab for direktoratet og nødvendiggøre tilførsel af midler  

 til direktoratet i en overgangsperiode.
Da Danmark får del i de løbende  

 årsafgifter for europæiske patenter med gyldighed i Danmark, vil direktoratet  

 igen efter nogle år kunne hvile økonomisk i sig selv.
Dette vil indtræde ca.  

 5 år efter dansk ratifikation, idet patentansøgninger, som indleveres til Den  

 Europæiske Patentmyndighed efter ratifikationen, forventes at være ca. 5 år  

 undervejs inden, der kan udstedes patent.
 De midlertidige omkostninger i omstillingsperioden må anses som en  

 nødvendig investering i en fremtid, hvor Danmark kan deltage i det europæiske  

 samarbejde på lige fod med de øvrige lande til gavn for dansk industris  

 internationale konkurrenceevne.
 Midlerne i omstillingsperioden vil fremkomme gennem en omprioritering  

 inden for de samlede bevillinger i Industriministeriet.
3. For dansk erhvervsliv Forslaget om dansk ratifikation af Den Europæiske Patentkonvention skal  

 ses som et alternativt tilbud til dansk erhvervsliv.
Ratifikation af Den  

 Europæiske Patentkonvention medfører ingen ændringer i forhold til den  

 eksisterende ansøgningsprocedure for såvel danske som udenlandske  

 erhvervsvirksomheder, som ved indsendelse af ansøgning til Patentdirektoratet  

 vil søge om patent med gyldighed for Danmark.
 Tilslutning til Den Europæiske Patentkonvention vil imidlertid for dansk  

 erhvervsliv først og fremmest betyde en billiggørelse og rationalisering af  

 patentansøgningsproceduren, når patent ønskes i flere af de til konventionen  

 tilsluttede lande.
Central patentudstedelse og især udstedelse af et patent med ens ordlyd og  

 indhold for væsentlige dele af Vesteuropa udgør en væsentlig bestanddel af  

 europæisk industripolitik med henblik på at skabe dels en lettelse for  

 landenes industri med hensyn til beskyttelse af opfindelser og dermed en  

 styrkelse af konkurrenceevnen, dels særlig at virke for fremme af de frie  

 varebevægelser.
Der er således tale om, at Danmarks industri ved en  

 ratifikation stilles lige med andre landes industri.
Dette har også betydning  

 i forbindelse med forberedelserne til, at Det Indre Marked fra 1992 bliver en  

 realitet, som de berørte danske erhverv skal indrette sig på.
Ratifikation af Den Europæiske Patentkonvention vil indebære, at  

 medarbejdere, der er ansat i danske virksomheder, opnår mulighed for at  

 repræsentere virksomheden direkte over for Den Europæiske Patentmyndighed.  

 Herved vil danske virksomheder kunne spare honorar til europæiske  

 patentagenter for ansøgningers indlevering og sagsbehandling.
Mindre danske  

 virksomheder, der ikke selv råder over den fornødne patentekspertise inden  

 for virksomheden, vil typisk benytte en dansk patentagent, såfremt  

 virksomheden ønsker at ansøge om europæisk patent.
Som forholdene er i dag,  

 skal den danske patentagent have bistand af en udenlandsk kollega, der er  

 autoriseret af Den Europæiske Patentmyndighed, hvorved virksomheden også  

 belastes af udgifter til den udenlandske patentagent.
Efter en dansk  

 ratifikation kan danske patentagenter selv opnå autorisation hos Den  

 Europæiske Patentmyndighed, og virksomhederne kan derfor opnå en  

 honorarbesparelse.
Endvidere vil der være andre fordele for danske virksomheder, som ønsker  

 patent i en større eller mindre del af Europa.
Er Danmark medlem, kan en  

 ansøgningsprocedure indledes på dansk.
Dette kan have stor betydning, da man  

 ofte vil være i et tidspres lige op til indlevering af ansøgning om patent.
Også for den del af dansk industri, som på licensbasis benytter patenter  

 udtaget af andre, vil en dansk ratifikation indebære udvidede muligheder.  

 Efter en ratifikation vil flere betydningsfulde patenter være gyldige i  

 Danmark.
Dette vil være af stor betydning for danske virksomheder, som, inden  

 de har kræfter til selvstændig produktudvikling, ønsker at erhverve egen  

 know-how og fodfæste på nye markeder gennem produktion og salg på  

 licensbasis.
Virksomhederne vil på den måde lettere erhverve  

 licensrettigheder, hvor der allerede er søgt patent, som skal respekteres af  

 andre.
Markedsføringen kan derfor ske under gyldig patentbeskyttelse.
Det  

 bevirker øget retssikkerhed ved køb og udøvelse af rettigheder.
 Som følge af stigningen i antallet af patenter med gyldighed i Danmark vil  

 betydeligt flere patenter på nyeste teknologi foreligge affattet på dansk.  

 Danske iværksættere og virksomheder kan således på det danske sprog gøre sig  

 bekendt med denne teknik, som også kan være en inspirationskilde for  

 udvikling af nye ideer og opfindelser.
4. Erhvervsorganisationernes holdning til lovforslaget Erhvervsorganisationerne har i forbindelse med de tidligere fremsættelser  

 tiltrådt dansk ratifikation af Den Europæiske Patentkonvention.
 Lovforslaget er samtidig med fremsættelse for Folketinget udsendt til  

 høring blandt erhvervsorganisationerne.
 Til de enkelte ændringsforslag i lovforslagets §1 bemærkes:
 Der foreslås indsat et kapitel 10 A »Europæisk patent« med §§  

 76-90.
Til § 75 I paragraffens stk. 1 gives en definition af udtrykket  

 »europæisk patent«.
Herved forstås et patent, der er meddelt af Den  

 Europæiske Patentmyndighed i henhold til Den i Munchen den 5. oktober 1973  

 indgåede Europæiske Patentkonvention.
Ved europæisk patentansøgning forstås  

 en ansøgning i henhold til denne konvention.
Dansk ratifikation af Den Europæiske Patentkonvention vil medføre, at der  

 kan meddeles europæiske patenter for Danmark.
En bestemmelse herom er  

 indeholdt i stk. 2 .
I overensstemmelse med konventionens artikler 75-77 bestemmes det i  

 paragraffens stk. 3 , at ansøgning om europæisk patent skal indleveres  

 til Den Europæiske Patentmyndighed.
Der gælder dog særlige bestemmelser for  

 indlevering af ansøgninger for de i § 70 nævnte opfindelser, der vedrører  

 krigsmateriel.
Disse bestemmelser findes i lov nr. 18 af 27. januar 1960 om  

 hemmelige patenter, som ændret ved lov nr. 265 af 8. juni 1978, og som ved et  

 særligt lovforslag foreslås ændret samtidig med patentloven.
Adgangen til at indlevere en europæisk patentansøgning til  

 patentmyndigheden står åben for alle og gælder, uanset om ansøgningen  

 omfatter Danmark eller ej.
Konventionen fastsætter frister for  

 patentmyndighedens videresendelse af den europæiske patentansøgning til Den  

 Europæiske Patentmyndighed.
Overholdes disse frister ikke, anses ansøgning  

 for tilbagetaget, men ansøgeren får mulighed for at konvertere ansøgningen  

 til en national ansøgning, jf. § 88.
 I paragraffens stk. 4 bestemmes det, at §§ 76-90 finder anvendelse  

 på europæisk patent for Danmark og på europæisk patentansøgning, som omfatter  

 Danmark.
 De omhandlede paragraffer indeholder de regler, som er nødvendige, for at  

 europæisk patent for Danmark og en europæisk patentansøgning, der omfatter  

 Danmark, skal få retsvirkning her i landet.
Til § 76 Bestemmelsen har grundlag i konventionens artikel 97, stk. 4, og artikel  

 2. Ifølge sidstnævnte bestemmelse skal et europæisk patent i hver af de  

 kontraherende stater have samme virkning som et nationalt patent meddelt af  

 vedkommende stat, medmindre konventionen bestemmer andet.
Konventionen giver de kontraherende stater mulighed for i deres nationale  

 lovgivning at stille visse betingelser for, at et europæisk patent skal få  

 samme virkning som et nationalt patent eller bevare sin virkning som et  

 sådant.
Disse betingelser fremgår af bestemmelserne i §§ 77-81.
Til § 77 Bestemmelsen har grundlag i konventionens artikler 65, 97 og 102. Den  

 tekst, der skal oversættes til dansk, er ikke det færdige patentskrift, men  

 den tekst, med hvilken det europæiske patent agtes meddelt, d.v.s. kravene og  

 patentbeskrivelsen i sin helhed.
Denne tekst offentliggøres af Den Europæiske  

 Patentmyndighed, samtidig med at denne bekendtgør sin afgørelse.
Nedlægges  

 der indsigelse mod patentet, kan indsigelsen resultere i, at Den Europæiske  

 Patentmyndighed beslutter at opretholde patentet i ændret affattelse, og  

 denne ændrede affattelse skal ligeledes i oversættelse indleveres her i  

 landet.
Ifølge paragraffens stk. 2 skal oversættelsen holdes tilgængelig  

 for enhver.
Dette gælder dog ikke, hvis den europæiske patentansøgning endnu  

 ikke er blevet offentliggjort i henhold til Den Europæiske Patentkonvention.  

 Dette kan forekomme i de tilfælde, hvor Den Europæiske Patentmyndighed når at  

 meddele patent inden 18 måneder efter ansøgningens indleveringsdag eller  

 prioritetsdag, og ansøgningen derfor ikke er blevet offentliggjort inden  

 patentmeddelelsen.
I disse tilfælde sker offentliggørelsen ved  

 patentmeddelelsen, og først da skal oversættelsen holdes tilgængelig for  

 enhver.
 Det følger af stk. 3 , at bekendtgørelse om oversættelsen først  

 udfærdiges, når det er klart, at patentet virkelig meddeles eller opretholdes  

 i ændret form.
Til § 78 I denne paragraf er foreslået bestemmelser om genoprettelse af  

 rettigheder, der er gået tabt som følge af, at en frist fastsat i henhold til  

 § 77 er overskredet.
 Det bestemmes i paragraffens stk. 1 , at § 72, stk. 1, finder  

 tilsvarende anvendelse på indlevering af oversættelse og betaling af afgift i  

 henhold til § 77.
Blandt betingelserne i § 72 for genoprettelse af rettigheder er kravet om,  

 at overskridelse af en frist skal have medført retstab.
Denne betingelse vil  

 altid være opfyldt i de tilfælde, hvor ansøgeren har overskredet en frist  

 fastsat i henhold til § 77, idet den umiddelbare følge heraf vil være, at  

 patentet bliver uden virkning her i landet.
Imødekommes en begæring om  

 genoprettelse af rettigheder, skal patentmyndigheden ifølge stk. 2  

 udfærdige bekendtgørelse herom, jf. § 74, hvor det bestemmes, at der skal  

 udfærdiges bekendtgørelse om genoprettelse af rettighederne, når en begæring  

 i henhold til §§ 72 eller 73 er imødekommet og en patentansøgning, der er  

 henlagt eller afslået, efter at den er blevet tilgængelig for enhver, som  

 følge deraf skal optages til fortsat behandling.
Det samme gælder, hvor et  

 bortfaldet patent skal anses for opretholdt.
 Hvis en ansøgning, efter at den er blevet almindelig tilgængelig, er  

 henlagt eller afslået, eller patentet er bortfaldet, hvilket bekendtgøres af  

 patentmyndigheden, vil det område af teknikken, som ansøgningen eller  

 patentet angår, stå til fri rådighed for almenheden, og genoprettelse af  

 rettighederne i henhold til § 72 eller § 73 kræver derfor en ny  

 bekendtgørelse herom.
 Paragraffens stk. 3 indeholder bestemmelser om forbenyttelsesret  

 svarende til bestemmelserne i § 74, stk. 2 og 3.
Nævnte bestemmelser tager sigte på at beskytte den, der i tillid til, at  

 en patentansøgning var henlagt eller endeligt afslået, eller at et patent var  

 bortfaldet, har påbegyndt erhvervsmæssig udnyttelse af opfindelsen, inden det  

 blev bekendtgjort, at rettighederne til ansøgningen eller patentet er  

 genoprettet.
Der gives den pågældende mulighed for at fortsætte udnyttelsen,  

 hvis han var i god tro, da denne påbegyndtes.
 En tilsvarende bestemmelse findes i patentlovens § 4, hvor  

 forbenyttelsesretten dog er betinget af, at udnyttelsen ikke udgjorde et  

 åbenbart misbrug i forhold til ansøgeren eller nogen fra hvem hans ret  

 hidrører.
Når det her er foreslået at kræve god tro, for at forbenyttelsesretten kan  

 indtræde, skyldes det, at bestemmelserne i § 72 som mønster har  

 bestemmelserne i artikel 122, stk. 6, i Den Europæiske Patentkonvention, der  

 stiller krav om god tro.
Det bemærkes herved, at et åbenbart misbrug ikke  

 altid vil kunne siges at foreligge, selv om den pågældende ikke var i god  

 tro.
Til § 79 Denne paragraf indeholder en bestemmelse om, hvorledes patentlovens § 52,  

 stk. 1, nr. 4, skal anvendes ved ugyldigkendelse af europæisk patent.
 Det fastsættes, at bestemmelsen i § 52, stk. 1, nr. 4, finder anvendelse  

 for europæiske patenter, såfremt udvidelse er sket, efter at patentet er  

 meddelt.
Ifølge § 52, stk. 1, nr. 4, kan et patent ved dom kendes ugyldigt, hvis  

 det er meddelt, uanset at patentbeskyttelsens omfang er udvidet, efter at  

 ansøgningen er godkendt til fremlæggelse.
For så vidt angår et europæisk  

 patent, er det imidlertid afgørende, om patentbeskyttelsens omfang er  

 udvidet, efter at patentet er meddelt, idet der først er adgang til at  

 nedlægge indsigelse fra dette tidspunkt.
Den Europæiske Patentmyndighed  

 afgør, hvis indsigelse nedlægges, om patentet skal opretholdes uændret eller  

 i ændret affattelse eller skal ophæves.
Såfremt patentet opretholdes, og der  

 anlægges sag ved dansk domstol om dets ugyldighed på grund af udvidelse af  

 patentbeskyttelsens omfang, skal derfor tidspunktet for patentets meddelse  

 være afgørende.
Til § 80 Det fremgår af bemærkningerne til § 79, at Den Europæiske Patentmyndighed  

 efter indsigelse helt eller delvis kan ophæve et europæisk patent.
Patentet  

 må i så fald ophøre med at have virkning her i landet i tilsvarende omfang,  

 hvorfor det foreslås at sidestille sådan ophævelse med patentets  

 ugyldigkendelse.
Patentmyndigheden her i landet skal udfærdige bekendtgørelse om ophævelse  

 af et europæisk patent.
Dette svarer til patentlovens § 55, hvorefter  

 patentmyndigheden skal udfærdige bekendtgørelse, når et patent er kendt  

 ugyldigt ved endelig dom.
Til § 81 Denne paragraf indeholder bestemmelser om betaling af årsafgift for  

 europæisk patent og om følgerne af, at afgiften ikke betales rettidigt.  

 Bestemmelsen har sit grundlag i konventionens artikel 141.
 I stk. 1 bestemmes, at for at opretholde et europæisk patent skal  

 der til patentmyndigheden her i landet betales en nærmere fastsat afgift for  

 hvert afgiftsår, som begynder efter det år, i hvilket Den Europæiske  

 Patentmyndighed har bekendtgjort sin afgørelse om at imødekomme  

 patentansøgningen.
Medens lovens § 41 foreskriver betaling af årsafgift for hvert år regnet  

 fra den dag, patentansøgningen blev indleveret, følger det af konventionen,  

 at nationale årsafgifter for europæisk patent først kan opkræves fra det  

 afgiftsår, som følger efter det år, i hvilket Den Europæiske Patentmyndighed  

 har bekendtgjort sin afgørelse om at imødekomme patentansøgningen.
I  

 ansøgningstiden betales årsafgift til Den Europæiske Patentmyndighed.  

 Fastsættelsen af årsafgifter og andre afgifter henhører under  

 Administrationsrådets kompetence.
 I stk. 2 bestemmes det, at hvis årsafgiften ikke betales i  

 overensstemmelse med stk. 1, finder § 51 tilsvarende anvendelse.
Hvis årsafgift ikke betales i overensstemmelse med § 41, bortfalder  

 patentet i henhold til §51 fra og med begyndelsen af det afgiftsår, for  

 hvilket afgift ikke er betalt.
Denne bestemmelse finder også anvendelse på  

 årsafgift for europæisk patent.
Til § 82 Paragraffen indeholder bestemmelser om retsvirkningen her i landet af en  

 europæisk patentansøgning.
Den har grundlag i konventionens artikel 66 og  

 139.
Ved bestemmelsen i stk. 1 sidestilles i overensstemmelse med  

 konventionens krav herom europæiske patentansøgninger med nationale  

 ansøgninger.
Dette gælder bl.a. i forhold til gældende lovs § 2, idet en  

 europæisk ansøgning, der omfatter Danmark, her i landet skal tages i  

 betragtning ved vurderingen af nyheden af en senere her i landet indgivet  

 national ansøgning.
 Som grundlag for anvendelsen af lovens § 2, stk. 2, 2. pkt., bestemmes  

 derfor i paragraffens stk. 2 , at offentliggørelse i trykt skrift af  

 en europæisk patentansøgning i henhold til artikel 93 i Den Europæiske  

 Patentkonvention sidestilles med, at ansøgningen er blevet almindelig  

 tilgængelig i overensstemmelse med reglerne i § 22.
En international ansøgning, for hvilken Den Europæiske Patentmyndighed er  

 designeret myndighed, skal også tages i betragtning som nyhedshindring her i  

 landet.
Dette gælder dog kun, hvis offentliggørelse i henhold til artikel 21  

 i Patentsamarbejdstraktaten af Den Europæiske Patentmyndighed sidestilles med  

 offentliggørelse i henhold til artikel 93 i Den Europæiske Patentkonvention.
 Disse forhold er reguleret ved konventionens artikel 158, hvorfor der i  

stk. 2 er optaget en henvisning til denne bestemmelse.
Til § 83 Denne paragraf indeholder bestemmelser om provisorisk beskyttelse for en  

 europæisk patentansøgning, der fører til patent for Danmark.
Bestemmelsen har  

 grundlag i konventionens artikel 67. Oversættelsens almene tilgængelighed,  

 der fastsættes i stk. 1 , danner grundlag for bestemmelsen i  

 paragraffens stk. 2 .
 Bestemmelserne i § 60, stk. 1 og 2, finder tilsvarende anvendelse for  

 europæiske patenter.
 Forældelsesreglen i stk. 3 svarer til lovens § 60, stk. 3, dog at  

 forældelsesfristen, for så vidt angår europæiske patenter, må regnes fra  

 indsigelsesfristens udløb eller fra Den Europæiske Patentmyndigheds  

 beslutning om uanset nedlagt indsigelse at opretholde patentet.
Til § 84 I denne bestemmelse foreslås det, at tilbagetagelse af en europæisk  

 patentansøgning, som omfatter Danmark, og afslag på en tilsvarende europæisk  

 patentansøgning skal sidestilles med tilbagetagelse af en national dansk  

 ansøgning.
Virkningen indtræder dog kun, når Den Europæiske Patentmyndigheds  

 beslutning om tilbagetagelse eller afslag er endelig.
 Der må således ikke foreligge mulighed for genoptagelse af den europæiske  

 patentansøgning med hjemmel i artikel 121 i Den Europæiske Patentkonvention.  

 I denne bestemmelse er der givet adgang til inden en vis kortere frist og mod  

 særskilt afgift at få en afslået ansøgning eller en ansøgning, som er  

 tilbagetaget eller skal anses for tilbagetaget, optaget til fortsat  

 behandling.
Til § 85 Bestemmelsen er affødt af artikel 70, stk. 3, i Den Europæiske  

 Patentkonvention.
I henhold til denne artikel kan en kontraherende stat  

 bestemme, at patentbeskyttelsen i alle andre tilfælde end i sager om  

 ugyldighed ikke skal omfatte mere, end hvad der fremgår af såvel ordlyden på  

 behandlingssproget som af oversættelsen til den pågældende stats officielle  

 sprog.
Til § 86 Bestemmelsen er en konsekvens af artikel 70, stk. 4, i Den Europæiske  

 Patentkonvention.
Denne artikel bestemmer, at enhver stat, som indfører en  

 regel som forslaget til § 85, skal tillade ansøgeren eller patenthaveren at  

 indlevere en rettet oversættelse af den europæiske patentansøgning eller det  

 europæiske patent.
 Rettelse kan foretages et ubegrænset antal gange; enhver rettelse skal  

 imidlertid behandles som en oprindelig indleveret oversættelse.
 Den i stk. 3 foreslåede forbenyttelsesret i forhold til en rettet  

 oversættelse er i overensstemmelse med artikel 70, stk. 4, i Den Europæiske  

 Patentkonvention og svarer til bestemmelserne i § 74, stk. 2 og 3. Der  

 henvises herom til bemærkningerne til § 78.
Til § 87 Det bestemmes i denne paragraf, at Den Europæiske Patentmyndigheds  

 beslutning om genoprettelse af rettighederne med hensyn til en europæisk  

 patentansøgning eller et europæisk patent, som nyder beskyttelse her i  

 landet, også gælder her i landet.
Den Europæiske Patentkonvention indeholder i artikel 122 bestemmelser om  

 genoprettelse af rettigheder, der er fortabt som følge af  

 fristoverskridelser.
Herefter kan Den Europæiske Patentmyndighed efter  

 begæring af en ansøger eller patenthaver, der trods udvisning af al den omhu,  

 som de foreliggende omstændigheder tilsagde, har været forhindret i at  

 overholde en frist, og som i umiddelbar følge heraf har lidt tab af  

 rettigheder, genoprette den pågældendes rettigheder.
 Bestemmelser svarende hertil er fastsat i §§ 72-74.
 Bestemmelsen i stk. 2 om forbenyttelsesret har hjemmel i  

 konventionens artikel 122, stk. 6. Der henvises til § 74, stk. 2 og 3, som  

 omtalt ovenfor i bemærkningerne til § 78.
Til § 88 Forslagets § 88 giver regler for konvertering af en europæisk  

 patentansøgning til en national ansøgning.
I § 88, stk. 1 , foreslås det, at en europæisk patentansøgning, som  

 er indleveret til en national patentmyndighed, og som skal anses som  

 tilbagetaget som følge af, at Den Europæiske Patentmyndighed ikke inden for  

 den fastsatte frist har modtaget ansøgningen fra den nationale myndighed, når  

 visse betingelser er opfyldt, skal anses for konverteret til en ansøgning om  

 patent her i landet.
Konvertering kan kun ske efter ansøgerens begæring, og  

 kun hvis de i nr. 1 og 2 nævnte krav er opfyldt.
 I artikel 77, stk. 5, i Den Europæiske Patentkonvention foreskrives, at en  

 europæisk patentansøgning, som ikke er indkommet til Den Europæiske  

 Patentmyndighed 14 måneder fra indleveringen til en national myndighed eller,  

 hvor prioritet er påberåbt, fra prioritetsdagen, skal anses for tilbagetaget.  

 I medfør af artikel 135 i Den Europæiske Patentkonvention kan en europæisk  

 patentansøgning konverteres til en national ansøgning i de tilfælde, hvor en  

 ansøgning anses for tilbagetaget på grund af, at den ikke er indkommet  

 rettidigt til Den Europæiske Patentmyndighed, efter at den er modtaget af den  

 nationale patentmyndighed til viderebefordring.
 Da begæring om konvertering skal indgives til den myndighed, der har  

 modtaget patentansøgningen, skal spørgsmålet om overskridelse af fristen  

 eller genoprettelse af rettigheder behandles i medfør af loven i det land,  

 hvor den modtagende myndighed er beliggende.
I konventionens artikel 136 bestemmes, at den nationale myndighed, som har  

 modtaget den europæiske patentansøgning og siden modtager begæring om  

 konvertering af ansøgningen, skal videregive denne begæring ledsaget af en  

 afskrift af ansøgningen til patentmyndighederne i de konventionslande, for  

 hvilke konvertering ønskes.
Er begæringen sammen med afskrift af  

 patentansøgningen ikke afsendt inden 20 måneder fra indleveringsdagen eller,  

 hvor prioritet er begæret, fra prioritetsdagen, skal den europæiske  

 patentansøgning ophøre at have den retsvirkning, som tilkommer en europæisk  

 patentansøgning i de pågældende lande.
 I overensstemmelse med konventionen foreslås det i stk. 1, nr. 1 ,  

 at begæring om konvertering skal fremsættes, inden 3 måneder efter at der er  

 givet ansøgeren underretning om, at ansøgningen anses for tilbagetaget, og at  

 begæringen skal indkomme til den danske patentmyndighed inden 20 måneder fra  

 indleveringsdagen eller, hvis prioritet er begæret, fra prioritetsdagen.  

 Denne bestemmelse retter sig til den nationale patentmyndighed, som modtog  

 den europæiske patentansøgning, hvorfor § 72 ikke kan anvendes på 20-måneders  

 fristen.
 I henhold til stk. 1, nr. 2 , forudsættes det yderligere, at  

 ansøgeren inden for den fastsatte frist betaler ansøgningafgift og indleverer  

 en oversættelse af ansøgningen til dansk.
Bestemmelsen i stk. 2 er udformet i overensstemmelse med artikel  

 137 i Den Europæiske Patentkonvention.
Bestemmelsen kan ikke hindre, at  

 patentmyndigheden, hvor patent søges af en anden end opfinderen, i medfør af  

 § 8, stk. 4, kan kræve, at ansøgeren godtgør sin ret til opfindelsen.
Dette  

 er et materielt krav og ikke et krav til ansøgningens form.
Til § 89 § 89 bestemmer, at visse regler i Den Europæiske Patentkonvention skal  

 have gyldighed her i landet.
Det gælder for artikel 9, hvori bestemmes i  

 henhold til hvilken lov og ved hvilke domstole sager mod organisationen skal  

 afgøres, artikel 60, der afgør hvilket lands lov, der gælder i sager om  

 arbejdstageres ret til at få europæisk patent, artikel 126 om forældelse af  

 afgifter m.v. og artikel 131 om administrativt og retsligt samarbejde mellem  

 Den Europæiske Patentmyndighed og de nationale myndigheder.
 Desuden gælder den til konventionen knyttede protokol om retternes  

 kompetence og anerkendelse af afgørelser om retten til at få meddelt  

 europæisk patent (Anerkendelsesprotokollen) her i landet.
 Det må anses for unødvendigt også at inddrage protokollen om fortolkningen  

 af konventionens artikel 69 som en del af dansk ret.
Artikel 69 giver regler for omfanget af den beskyttelse, som følger af det  

 europæiske patent.
I dansk patentlovgivning findes den tilsvarende regel i  

 patentlovens § 39. Som denne regel skal forstås i henhold til patentlovens  

 forarbejder, og således som reglen anvendes i praksis, må det antages, at der  

 er overensstemmelse mellem Den Europæiske Patentkonventionen og patentlovens  

 fastlæggelse af patentbeskyttelsens omfang.
Det er således ikke nødvendigt at  

 have en særregel for europæiske patenter i dette spørgsmål.
Til § 90 § 90 indeholder en bemyndigelse for industriministeren til at fastsætte  

 nærmere bestemmelser til gennemførelse af Den Europæiske Patentkonvention og  

 de i kapitel 10 A indeholdte bestemmelser.
Til § 2 Paragraffen indeholder bestemmelse om lovens ikrafttræden.
Denne er  

 fastsat til 1. januar 1990 for at give Patentdirektoratet den nødvendige tid  

 til at indrette en række administrative procedurer i samarbejde med Den  

 Europæiske Patentmyndighed.
Bestemmelsen indebærer, at der ikke inden den  

 angivne dato kan indleveres europæisk patentansøgning, der designerer  

 Danmark.
Til § 3 I § 3 bestemmes det, at beføjelser, som efter grundloven tilkommer rigets  

 myndigheder, i det omfang, det er fastsat i Den Europæiske Patentkonvention,  

 kan udøves af de i denne konvention nævnte institutioner.
Efter gældende ret kan patent for Danmark kun meddeles af danske  

 myndigheder.
Efter Den Europæiske Patentkonvention henhører det fortsat under  

 danske domstole at træffe den endelige afgørelse med hensyn til gyldigheden  

 af patenter, der er meddelt for Danmark, samt at afgøre retstvister om  

 sådanne patenters retsvirkninger.
En dansk tiltrædelse af Den Europæiske Patentkonvention vil indebære, at  

 Den Europæiske Patentmyndighed kan meddele et europæisk patent omfattende  

 Danmark.
Et sådant patent har samme gyldighed her i landet som et patent  

 meddelt af danske myndigheder.
 Lovforslagets § 3 indebærer derfor, at beføjelser, der tilkommer rigets  

 myndigheder, i henhold til grundlovens § 20 overlades til Den Europæiske  

 Patentmyndighed, i det omfang, det følger af de enkelte bestemmelser i  

 konventionen med tilhørende dokumenter.
Gennem Administrationsrådet - og kun på denne måde - har medlemslandene  

 indflydelse på den europæiske myndigheds administrative funktion, herunder de  

 instanser, der behandler klager over myndighedens afgørelser på forskellige  

 stadier af patentansøgningernes behandling.
Rådets funktion og beføjelser er  

 fastlagt i konventionens artikler 26-36.
Klager over patentmyndighedens afgørelser kan efter Den Europæiske  

 Patentkonvention indgives til særlige appelkamre, jf. artiklerne 21 og 22  

 samt artiklerne 106-112. Efter konventionen tilkommer det dog de nationale  

 domstole at træffe den endelige afgørelse om gyldigheden af et meddelt  

 europæisk patent samt i alle tilfælde at afgøre retstvister om patentets  

 retsvirkninger.
Konventionens artikel 138 indeholder imidlertid en udtømmende  

 angivelse af de grunde, der kan føre til, at et europæisk patent kendes  

 ugyldigt.
Disse svarer til gældende lovs § 52, der i 1978 blev harmoniseret  

 hermed.
 De beføjelser, der er tillagt Administrationsrådet, Appelkamrene og Det  

 Udvidede Appelkammer, er fastlagt i konventionen og kan kun udvides eller  

 ændres ved en revision af konventionen, jf. dog artikel 33, stk. 1.
Konventionen indeholder i artikel 172 bestemmelser om, at konventionen kan  

 revideres ved en konference mellem de kontraherende stater.
Denne konference  

 forberedes og sammenkaldes af Administrationsrådet og er kun  

 beslutningsdygtig, hvis mindst tre fjerdedele af de kontraherende stater er  

 repræsenteret.
Til vedtagelse af en revideret tekst kræves et flertal på  

 mindst tre fjerdedele af de kontraherende stater, der er repræsenteret og  

 deltager i afstemningen.
 Med hensyn til forholdet til grundlovens § 20 henvises i øvrigt til de  

 almindelige bemærkninger til lovforslaget.
Til § 4 Heri er det fastsat, at kapitel 10 A ikke gælder for Færøerne og Grønland,  

 men at det på et senere tidspunkt, ved lov vedtaget med fem sjettedel's  

 flertal, kan sættes i kraft her, såfremt der måtte være ønske herom.  

 Patentloven gælder for Færøerne og Grønland.
Hjemlen til at gøre undtagelse  

 for Færøerne og Grønland findes i artikel 168 i Den Europæiske  

 Patentkonvention.
Efter 2. behandling den 23. maj 1989 § 1 I patentloven, jf. lovbekendtgørelse nr. 110 af 11. marts 1986, som ændret  

 ved lov nr. 854 af 23. december 1987, indsættes efter § 74:
»Kapitel X A Europæisk Patent § 75. Ved europæisk patent forstås et patent, der er meddelt af Den  

 Europæiske Patentmyndighed i henhold til den i Munchen den 5. oktober 1973  

 indgåede europæiske patentkonvention.
Ved europæisk patentansøgning forstås  

 en ansøgning i henhold til denne konvention.
 Stk. 2. Der kan meddeles europæiske patenter for Danmark.
Stk. 3. Ansøgning om europæisk patent indleveres til Den Europæiske  

 Patentmyndighed, jf. dog de i § 70 nævnte bestemmelser om hemmeligt patent.  

 Ansøgning om europæisk patent kan også indleveres til patentmyndigheden her i  

 landet, der videresender den til Den Europæiske Patentmyndighed.
De i  

 konventionens artikel 76 nævnte ansøgninger kan kun indleveres til Den  

 Europæiske Patentmyndighed.
 Stk. 4. Bestemmelserne i §§ 76-90 finder anvendelse på europæisk patent  

 for Danmark og på europæisk patentansøgning, som omfatter Danmark.
§ 76. Europæisk patent anses for meddelt, når Den Europæiske  

 Patentmyndighed har bekendtgjort sin afgørelse herom.
Det har samme virkning  

 som patent meddelt af patentmyndigheden her i landet og er undergivet samme  

 bestemmelser som sådant patent, medmindre andet fremgår af §§ 77-90.
§ 77. Et europæisk patent har kun virkning her i landet, såfremt ansøgeren  

 inden for den fastsatte frist til patentmyndigheden her i landet indleverer  

 en oversættelse til dansk af den tekst, med hvilken patentet ifølge Den  

 Europæiske Patentmyndigheds meddelelse til ansøgeren agtes meddelt, og  

 ansøgeren inden for samme frist betaler den fastsatte afgift for trykningen  

 heraf.
Træffer Den Europæiske Patentmyndighed afgørelse om opretholdelse af  

 et europæisk patent i ændret affattelse, gælder dette også den således  

 ændrede affattelse.
Stk. 2. Oversættelsen skal holdes tilgængelig for enhver.
Er den  

 europæiske patentansøgning endnu ikke offentliggjort af Den Europæiske  

 Patentmyndighed, holdes oversættelsen dog først tilgængelig fra denne  

 offentliggørelse.
Stk. 3. Når oversættelse er indleveret og afgift betalt og Den Europæiske  

 Patentmyndighed har bekendtgjort sin afgørelse om at imødekomme  

 patentansøgningen eller om at opretholde det europæiske patent i ændret  

 affattelse, skal patentmyndigheden her i landet udfærdige bekendtgørelse  

 herom.
Trykte eksemplarer af oversættelsen skal snarest derefter kunne fås  

 hos patentmyndigheden.
 § 78. Bestemmelserne i § 72, stk. 1, gælder også indlevering af  

 oversættelse og betaling af afgift i henhold til § 77, stk. 1.
 Stk. 2. Bestemmes det i henhold til § 72, at indlevering af oversættelse  

 og betaling af afgift som nævnt i § 77, stk. 1, skal anses for rettidig  

 indlevering, skal patentmyndigheden her i landet udfærdige bekendtgørelse  

 herom.
 Stk. 3. Den, som, efter at den i § 77, stk. 1, fastsatte frist er udløbet,  

 men inden bekendtgørelse i henhold til stk. 2 er udfærdiget, i god tro har  

 påbegyndt erhvervsmæssig udnyttelse af opfindelsen her i landet eller har  

 truffet væsentlige foranstaltninger hertil, har ret som anført i § 74, stk. 2  

 og 3.
 § 79. Bestemmelsen i § 52, stk. 1, nr. 4, gælder for europæiske patenter,  

 såfremt udvidelse er sket efter, at patentet er meddelt.
§ 80. Ophæver Den Europæiske Patentmyndighed helt eller delvis et  

 europæisk patent, skal dette have virkning, som om patentet i tilsvarende  

 omfang er kendt ugyldigt her i landet.
Patentmyndigheden her i landet skal  

 udfærdige bekendtgørelse om ophævelsen.
 § 81. For et europæisk patent skal der betales årsafgift til  

 patentmyndigheden her i landet for hvert afgiftsår efter det år, i hvilket  

 Den Europæiske Patentmyndighed har bekendtgjort sin afgørelse om at  

 imødekomme patentansøgningen.
 Stk. 2. Betales der ikke årsafgift for det europæiske patent i  

 overensstemmelse med stk. 1, jf. § 41, finder § 51 tilsvarende anvendelse.  

 For så vidt angår den første årsafgift, forfalder denne dog først 2 måneder  

 fra den dag, patentet er meddelt.
§ 82. En europæisk patentansøgning, for hvilken Den Europæiske  

 Patentmyndighed har fastsat indleveringsdag, har fra denne dag samme virkning  

 her i landet som en her indleveret ansøgning.
Har ansøgningen i henhold til  

 Den Europæiske Patentkonvention prioritet fra en tidligere dag end  

 indleveringsdagen, gælder denne prioritet også her i landet.
 Stk. 2. Ved anvendelse af § 2, stk. 2, 2. pkt., skal offentliggørelse af  

 en europæisk patentansøgning i henhold til artikel 93 i Den Europæiske  

 Patentkonvention sidestilles med, at ansøgningen er blevet almindeligt  

 tilgængelig i henhold til reglerne i § 22. Det samme gælder offentliggørelse  

 i henhold til konventionens artikel 158, stk. 1, såfremt denne af Den  

 Europæiske Patentmyndighed sidestilles med offentliggørelse i henhold til  

 artikel 93.
 § 83. Når en europæisk patentansøgning er blevet offentliggjort i henhold  

 til Den Europæiske Patentkonvention og ansøgeren til patentmyndigheden her i  

 landet har indleveret en oversættelse til dansk af patentkravene i den  

 således offentliggjorte ansøgning, skal patentmyndigheden her i landet holde  

 oversættelsen tilgængelig for enhver og udfærdige bekendtgørelse herom.
Stk. 2. Udnytter nogen uhjemlet erhvervsmæssigt en opfindelse, som er  

 genstand for en europæisk patentansøgning, efter at bekendtgørelse er  

 udfærdiget i henhold til stk. 1, og fører ansøgningen til patent for Danmark,  

 gælder bestemmelserne om patentindgreb.
I sådanne tilfælde omfatter  

 patentbeskyttelsen dog kun det, som fremgår såvel af de offentliggjorte  

 patentkrav som af patentkravene i henhold til patentet. § 57 gælder dog ikke,  

 ligesom den pågældende kun er pligtig at udrede erstatning for skade i det i  

 § 58, stk. 2, angivne omfang.
 Stk. 3. Forældelse af erstatningskrav efter stk. 2 indtræder tidligst 1 år  

 efter, at indsigelsesfristen for det europæiske patent er udløbet, eller  

 efter at Den Europæiske Patentmyndighed har besluttet at opretholde patentet.
 § 84. Tilbagetages en europæisk ansøgning eller en begæring om, at den  

 skal omfatte Danmark, eller skal ansøgningen eller begæringen i henhold til  

 Den Europæiske Patentkonvention anses for tilbagetaget, og genoptages  

 ansøgningen ikke i henhold til konventionens artikel 121, har dette samme  

 virkning som tilbagetagelse af en ansøgning hos patentmyndigheden her i  

 landet.
 Stk. 2. Såfremt en europæisk patentansøgning er afslået, har dette samme  

 virkning, som om ansøgningen var afslået af patentmyndigheden her i landet.
 § 85. Stemmer de i §§ 77 eller 83 nævnte oversættelser ikke overens med  

 teksten på det sprog, som har været behandlingssproget ved Den Europæiske  

 Patentmyndighed, omfatter patentbeskyttelsen alene det, som fremgår af begge  

 tekster.
 Stk. 2. I sager om ugyldighed skal alene teksten på behandlingssproget  

 være afgørende.
§ 86. Indleverer ansøgeren eller patenthaveren til patentmyndigheden her i  

 landet en rettelse af den i § 77 nævnte oversættelse, og betaler han den for  

 trykning fastsatte afgift, skal den rettede oversættelse træde i stedet for  

 den tidligere indleverede.
Den rettede oversættelse skal holdes tilgængelig  

 for enhver, såfremt den oprindelige oversættelse er tilgængelig.
Når en sådan  

 rettelse er indleveret og afgift er betalt rettidigt, udfærdiger  

 patentmyndigheden her i landet bekendtgørelse om rettelsen, såfremt den  

 oprindelige oversættelse er tilgængelig.
Trykte eksemplarer af oversættelsen  

 skal snarest derefter kunne fås hos patentmyndigheden her i landet.
Stk. 2. Indleverer ansøgeren en rettelse af den i § 83 nævnte  

 oversættelse, udfærdiger patentmyndigheden her i landet bekendtgørelse herom  

 og holder den rettede oversættelse tilgængelig for enhver.
Når  

 bekendtgørelsen er udfærdiget, træder den rettede oversættelse i stedet for  

 den oprindelige.
 Stk. 3. Den, som, da den rettede oversættelse fik gyldighed, i god tro  

 erhvervsmæssigt udnyttede opfindelsen her i landet på en måde, som ifølge den  

 tidligere oversættelse ikke udgjorde indgreb i ansøgerens eller  

 patenthaverens ret, eller har truffet væsentlige foranstaltninger hertil, har  

 ret som anført i § 74, stk. 2 og 3.
 § 87. Genopretter Den Europæiske Patentmyndighed rettighederne for en  

 patenthaver eller patentansøger, som ikke har overholdt en frist, gælder  

 denne afgørelse også her i landet.
 Stk. 2. Den, som, efter at tab af rettigheder er indtrådt, men inden Den  

 Europæiske Patentmyndighed har genoprettet rettighederne og udfærdiget  

 bekendtgørelse herom, i god tro har påbegyndt erhvervsmæssig udnyttelse af  

 opfindelsen her i landet eller har truffet væsentlige foranstaltninger  

 hertil, har ret som anført i § 74, stk. 2 og 3.
§ 88. Anses en europæisk patentansøgning, som er indleveret til en  

 national patentmyndighed, som tilbagetaget som følge af, at Den Europæiske  

 Patentmyndighed ikke inden for den fastsatte frist har modtaget ansøgningen,  

 skal patentmyndigheden på ansøgerens begæring anse den for konverteret til en  

 ansøgning om patent her i landet, såfremt 1) begæringen fremsættes over for den nationale myndighed, som modtog  

 ansøgningen, inden 3 måneder efter, at der er givet ansøgeren underretning  

 om, at ansøgningen anses for tilbagetaget, 2) begæringen indkommer til patentmyndigheden her i landet inden 20  

 måneder fra den dag, ansøgningen blev indleveret eller, hvis prioritet er  

 begæret, fra prioritetsdagen og 3) ansøgeren inden for en af industriministeren fastsat frist betaler den  

 fastsatte ansøgningsafgift og indleverer en oversættelse af ansøgningen til  

 dansk.
 Stk. 2. Opfylder patentansøgningen Den Europæiske Patentkonventions krav  

 med hensyn til ansøgningens form, skal den godkendes i så henseende.
 § 89. Bestemmelserne i Den Europæiske Patentkonventions artikler 9, 60,  

 126 og 131 samt i den til konventionen knyttede protokol om retternes  

 kompetence og anerkendelse af afgørelser om retten til at få meddelt et  

 europæisk patent (Anerkendelsesprotokollen) gælder her i landet.
§ 90. Industriministeren fastsætter nærmere regler til gennemførelse af  

 Den Europæiske Patentkonvention og til gennemførelse af bestemmelserne i  

 dette kapitel.« § 2 Loven træder i kraft den 1. januar 1990.
§ 3 Beføjelser, som efter grundloven tilkommer rigets myndigheder, kan i det  

 omfang, det er fastsat i Den Europæiske Patentkonvention, udøves af de  

 institutioner, der er nævnt i denne konvention.
§ 4 Loven gælder ikke for Færøerne og Grønland.
