Skriftlig fremsættelse (1. marts 2000) Justitsministeren (Frank Jensen):
 Herved tillader jeg mig for Folketinget at  

 fremsætte:
 Forslag til lov om politimæssigt samarbejde i  

 Øresundsregionen.
(Lovforslag nr.
L 214).
 Med den forventede åbning af  

 Øresundsforbindelsen den 1. juli 2000 bliver der i et tæt  

 befolket område skabt en landbaseret grænse mellem Danmark og  

 Sverige.
Den danske og svenske regering har derfor indgået en  

 aftale, der styrker samarbejdet mellem de to landes politimyndigheder i  

 Øresundsregionen, herunder ved at supplere og udfylde  

 Schengen-konventionens bestemmelser om grænseoverskridende observation  

 og forfølgelse.
Aftalen blev undertegnet den 6. oktober 1999.
Efter indgåelsen af aftalen har regeringen  

 overvejet, om dansk tiltrædelse af aftalen kan ske inden for rammerne  

 af lov nr. 418 af 10. juni 1997 om Danmarks tiltrædelse af  

 Schengen-konventionen.
Resultatet af disse overvejelser er blevet, at det vil  

 være nødvendigt at tilvejebringe et selvstændigt  

 lovgrundlag med henblik på gennemførelsen af den dansk-svenske  

 aftale.
På den baggrund fremsættes  

 nærværende lovforslag med det formål at skabe grundlag for  

 dansk tiltrædelse af aftalen af 6. oktober 1999 mellem Kongeriget  

 Danmark og Kongeriget Sverige om politimæssigt samarbejde i  

 Øresundsregionen.
Da Øresundsforbindelsen som nævnt vil  

 blive indviet til sommer, er det ikke muligt at udskyde fremsættelsen  

 af dette lovforslag til næste folketingsår.
Efter aftalen vil det i almindelighed fortsat være  

 forbeholdt de to landes myndigheder at udøve politimæssige  

 tvangsbeføjelser på eget territorium.
Hvert af de to landes  

 politimyndigheder kan dog under nærmere angivne betingelser  

 udøve visse beføjelser på den anden side af  

 territorialgrænsen, der ligger på Øresundsforbindelsen ca.  

 10,5 km fra den danske kyst og ca. 5,5 km fra den svenske kyst.
 Lovforslaget indebærer således bl.a., at  

 svenske polititjenestemænd får adgang til på den danske  

 territoriale del af Øresundsforbindelsen at udøve en  

 række politimæssige opgaver i tilfælde, hvor  

 øjemedet hermed ville være helt eller delvist forspildt, hvis  

 man skulle afvente, at dansk politi når frem til stedet.
F.eks. kan svensk politi tilbageholde en spiritusbilist  

 på den danske del af Øresundsforbindelsen med henblik på  

 hurtigst muligt at overgive vedkommende til dansk politi.
Tilsvarende  

 beføjelser vil tilkomme dansk politi på den svenske del af  

 Øresundsforbindelsen.
Endvidere kan de svenske politimyndigheder med  

 udgangspunkt i Schengen-konventionens regler herom fortsætte en  

 igangværende observation eller forfølgelse på dansk  

 territorium.
Hvis svensk politi i forbindelse med en sådan  

 forfølgelse eller observation ind på dansk territorium har  

 passeret Øresundsforbindelsens afslutning, vil der herefter ikke  

 være adgang til at udøve tvangsmæssige beføjelser -  

 herunder standse eller tilbageholde personer.
Forfølgelsen kan i  

 øvrigt kun fortsætte i en afstand på op til 25 km fra  

 Øresundsforbindelsen.
En tilsvarende geografisk begrænsning vil  

 ikke gælde ved dansk politis forfølgelse på svensk  

 territorium.
 Idet jeg i øvrigt tillader mig at henvise til  

 lovforslaget og bemærkningerne til det, skal jeg anbefale lovforslaget  

 til det høje Tings velvillige behandling.
