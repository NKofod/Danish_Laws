Nr BSF 122 Forslag til folketingsbeslutning om tilbud om vederlagsfri  

 influenzavaccination til ældre Fremsat af Pia Kjærsgaard (DF) Bruno Jerup (EL) Bent Hindrup Andersen (EL)  

 Kristian Thulesen Dahl (DF) den 9. april 1996 Folketinget opfordrer regeringen til at fremsætte lovforslag, der sikrer,  

 at folkepensionister hvert år i oktober-november modtager tilbud om  

 vederlagsfri influenzavaccination.
Bemærkninger til forslaget Den overvejende del af influenzaepidemiernes dødsofre er ældre mennesker.  

 I forbindelse med influenzaepidemien i 1993-94 viser opgørelserne en  

 overdødelighed i influenzaperioden på 2.021 mennesker.
Heraf var 95 pct.  

 ældre mennesker over 60 år.
 Også den forløbne vinter, 1995-96, har i stigende grad vist problemerne  

 med influenzaepidemierne for ældre mennesker.
 Af tal fra Danmarks Statistik fremgår det, at 1.577 af den million  

 danskere, som i denne vinter har ligget syge med influenza, døde som følge af  

 sygdommen.
Specielt for de ældre er sygdommen livsfarlig, idet 90 pct. af dem, der  

 dør af influenza, er over 65 år.
Derfor anbefaler lægerne, at alle over 65 år  

 lader sig vaccinere.
 Mange ældre rammes også af alvorlige komplicerede sygdomstilfælde og  

 eftervirkninger af influenzainfektion, hvilket afspejler sig i store  

 stigninger i antallet af hospitalsindlæggelser.
 Det store problem for mange ældre er imidlertid, at det er forholdsvis  

 dyrt at få den vaccine, som koster mellem 250 og 300 kroner, og det er der  

 ikke plads til på et pensionistbudget.
Nyere udenlandske studier tyder på, at influenzavaccination kan betyde en  

 væsentlig reduktion i antallet af indlæggelser på hospital på grund af akutte  

 kroniske sygdomme i luftvejene, lungebetændelse m.v.
Disse studier peger på  

 væsentlige besparelser på hospitalsudgifterne pr. vaccineret person.
 I Danmark skal borgerne selv betale for influenzavaccinationen i  

 modsætning til en lang række lande, som vi typisk sammenligner os med.
 Danmark tilhører også et mindretal på 5 ud af 18 af de lande, som vi  

 normalt sammenligner os med, som stadig ikke anbefaler influenzavaccination  

 for ældre mennesker, og som heller ikke yder tilskud til disse vaccinationer.
 For mange pensionister uden supplerende indkomster er kravet om  

 egenbetaling en væsentlig faktor, der begrænser dette livsvigtige  

 forebyggende tiltags udbredelse hos de ældre, og forslagsstillerne finder det  

 således afgørende vigtigt, at der snarest indføres gratis årlig  

 influenzavaccination til alle over 65 år.
 Det må således efter forslagsstillernes opfattelse være en opgave for det  

 offentlige at sikre, at alle folkepensionister hvert år i oktober-november  

 måned får et gratis tilbud om vaccination mod influenzaen.
