Nr LSF 230 Forslag til Lov om Den Europæiske Menneskerettighedskonvention Fremsat af justitsministeren (Engell) den 19. februar 1992 Vedtaget ved tredjebehandling den 7. april 1992 Lov nr. 285 af 29/04/1992 § 1. Følgende bestemmelser gælder her i landet:
 1) Konvention af 4. november 1950 til Beskyttelse af Menneskerettigheder  

 og Grundlæggende Frihedsrettigheder, jf. bekendtgørelse nr. 20 af 11. juni  

 1953, Lovtidende C, hvis procedureregler er ændret ved følgende protokoller:
 a) Protokol nr. 2 af 6. maj 1963 til Europarådets Konvention til  

 Beskyttelse af Menneskerettigheder og Grundlæggende Frihedsrettigheder, ved  

 hvilken menneskerettighedsdomstolen tillægges kompetence til at fremkomme med  

 rådgivende udtalelser, jf. bekendtgørelse nr. 67 af 23. november 1964,  

 Lovtidende C.
 b) Protokol nr. 3 af 6. maj 1963 til Europarådets Konvention til  

 Beskyttelse af Menneskerettigheder og Grundlæggende Frihedsrettigheder, ved  

 hvilken konventionens artikel 29, 30 og 34 ændres, jf. bekendtgørelse nr. 67  

 af 23. november 1964, Lovtidende C.
 c) Protokol nr. 5 af 20. januar 1966 til Den Europæiske Konvention til  

 Beskyttelse af Menneskerettigheder og Grundlæggende Frihedsrettigheder om  

 ændringer i konventionens artikler 22 og 40, jf. bekendtgørelse nr. 35 af 22.  

 marts 1972, Lovtidende C.
 d) Protokol nr. 8 af 19. marts 1985 til Den Europæiske Konvention til  

 Beskyttelse af Menneskerettigheder og Grundlæggende Frihedsrettigheder, jf.  

 bekendtgørelse nr. 33 af 15. marts 1990, Lovtidende C.
 2) Tillægsprotokol af 20. marts 1952 til Konventionen til Beskyttelse af  

 Menneskerettigheder og Grundlæggende Frihedsrettigheder, jf. bekendtgørelse  

 nr. 20 af 11. juni 1953, Lovtidende C.
 3) Protokol nr. 4 af 16. september 1963 til Konventionen til Beskyttelse  

 af Menneskerettigheder og Grundlæggende Frihedsrettigheder, jf.  

 bekendtgørelse nr. 17 af 17. februar 1965, Lovtidende C.
 4) Tillægsprotokol nr. 6 af 28. april 1983 til Den Europæiske Konvention  

 til Beskyttelse af Menneskerettigheder og Grundlæggende Frihedsrettigheder,  

 jf. bekendtgørelse nr. 72 af 20. september 1985, Lovtidende C.
 5) Tillægsprotokol nr. 7 af 22. november 1984 til Den Europæiske  

 Konvention til Beskyttelse af Menneskerettigheder og Grundlæggende  

 Frihedsrettigheder, jf. bekendtgørelse nr. 41 af 7. april 1989, Lovtidende C.
 Stk. 2. En dansk oversættelse af de konventionstekster, der er  

 nævnt i stk. 1, er medtaget som bilag til loven.
 § 2. Regeringen kan indgå overenskomster om ændring af  

 bestemmelserne om konventionsorganernes sammensætning og virkemåde.  

 Ikrafttrådte ændringer optages i dansk oversættelse som bilag til loven.
 § 3. Loven medfører ingen ændring i retsplejelovens § 962, stk. 2,  

 om begrænsning i muligheden for at anke visse afgørelser i straffesager.
 § 4. Loven træder i kraft den 1. juli 1992.
 § 5. Loven gælder ikke for Grønland og Færøerne, men kan ved  

 kongelig anordning helt eller delvis sættes i kraft for disse landsdele med  

 de afvigelser, som de særlige grønlandske og færøske forhold tilsiger.
Bilag 1 Konvention til beskyttelse af Menneskerettigheder og Grundlæggende  

 Frihedsrettigheder.
(Ændret ved 3., 5. og 8. Tillægsprotokol) Under henvisning til Verdenserklæringen om Menneskerettigheder, som blev  

 udstedt af de Forenede Nationers Generalforsamling den 10. december 1948; under henvisning til, at denne Erklæring tilsigter at sikre en universel  

 og effektiv anerkendelse og overholdelse af de deri opregnede rettigheder; under henvisning til, at Europarådets formål er at tilvejebringe en  

 nærmere forening mellem dets medlemmer, og at en af måderne at opnå dette mål  

 er at opretholde og udvikle menneskerettighederne og de grundlæggende  

 friheder; idet de bekræfter deres dybe tro på disse grundlæggende  

 frihedsrettigheder, som er grundlaget for retfærdighed og fred i verden og  

 bedst håndhæves på den ene side af et virkeligt demokratisk regeringssystem  

 og på den anden side af en fælles forståelse og en fælles respekt for de  

 menneskerettigheder, hvortil de bekender sig; idet de, som regeringer i europæiske stater, besjælede af samme ånd og med  

 en fælles arv af politiske traditioner, idealer, respekt for frihed og for  

 retsstatsprincippet er besluttet på at tage de første skridt til sikring af  

 den kollektive håndhævelse af visse af de rettigheder, der omhandles i  

 Verdenserklæringen; er de underskrivende regeringer, der er medlemmer af Europarådet, blevet  

 enige om følgende:
Artikel 1 De høje kontraherende parter skal sikre enhver person under deres  

 jurisdiktion de rettigheder og friheder, som er nævnt i denne konventions  

 afsnit I.
AFSNIT I Artikel 2 Stk. 1. Ethvert menneskes ret til livet skal beskyttes ved lov.  

 Ingen må forsætligt berøves livet undtagen ved fuldbyrdelse af en dødsdom,  

 afsagt af en domstol i tilfælde, hvor der ved lov er fastsat dødsstraf for  

 den pågældende forbrydelse.
 Stk. 2. Berøvelse af livet betragtes ikke som sket i modstrid med  

 denne artikel, når den er en følge af magtanvendelse, der ikke går ud over  

 det absolut nødvendige:
a) for at forsvare nogen mod ulovlig vold; b) for at iværksætte en lovlig anholdelse eller forhindre flugt fra lovlig  

 frihedsberøvelse; c) for lovligt at undertrykke optøjer eller opstand.
Artikel 3 Ingen må underkastes tortur og ej heller umenneskelig eller nedværdigende  

 behandling eller straf.
Artikel 4 Stk. 1. Ingen må holdes i slaveri eller trældom.
 Stk. 2. Ingen må pålægges at udføre tvangs- eller pligtarbejde.
 Stk. 3. Ved anvendelse af denne artikel omfatter udtrykket  

 »tvangs- eller pligtarbejde« ikke:
a) arbejde, som sædvanligvis forlanges udført under frihedsberøvelse i  

 overensstemmelse med bestemmelserne i artikel 5 i denne konvention, eller  

 under betinget løsladelse fra sådan frihedsberøvelse; b) tjeneste af militær karakter eller, for så vidt angår personer, der er  

 militærnægtere af samvittighedsgrunde i lande, hvor dette anerkendes,  

 tjeneste, der erstatter tvungen militærtjeneste; c) tjeneste, der pålægges i tilfælde af nødstilstand eller ulykker, der  

 truer samfundets eksistens eller velfærd; d) arbejde eller tjeneste, der hører til de normale borgerpligter.
Artikel 5 Stk. 1. Enhver har ret til frihed og personlig sikkerhed.
Ingen må  

 berøves friheden undtagen i følgende tilfælde og i overensstemmelse med den  

 ved lov foreskrevne fremgangsmåde:
a) lovlig frihedsberøvelse af en person efter domfældelse af en kompetent  

 domstol; b) lovlig anholdelse eller anden frihedsberøvelse af en person for ikke at  

 efterkomme en domstols lovlige påbud eller for at sikre opfyldelsen af en ved  

 lov foreskrevet forpligtelse; c) lovlig anholdelse eller anden frihedsberøvelse af en person med det  

 formål at stille ham for den kompetente retlige myndighed, når der er  

 begrundet mistanke om, at han har begået en forbrydelse, eller rimelig grund  

 til at anse det for nødvendigt at hindre ham i at begå en forbrydelse eller i  

 at flygte efter at have begået en sådan; d) frihedsberøvelse af en mindreårig ifølge lovlig afgørelse med det  

 formål at føre tilsyn med hans opdragelse eller lovlig frihedsberøvelse for  

 at stille ham for den kompetente retlige myndighed; e) lovlig frihedsberøvelse af personer for at hindre spredning af  

 smitsomme sygdomme, af personer, der er sindssyge, alkoholikere, narkomaner  

 eller vagabonder; f) lovlig anholdelse eller anden frihedsberøvelse af en person for at  

 hindre ham i uretmæssigt at trænge ind i landet eller af en person, mod hvem  

 der tages skridt til udvisning eller udlevering.
 Stk. 2. Enhver, der anholdes, skal snarest muligt og på et sprog,  

 som han forstår, underrettes om grundene til anholdelsen og om enhver  

 sigtelse mod ham.
 Stk. 3. Enhver, der anholdes eller frihedsberøves i henhold til  

 bestemmelserne i denne artikels stk. 1, litra c, skal ufortøvet stilles for  

 en dommer eller anden øvrighedsperson, der ved lov er bemyndiget til at udøve  

 domsmyndighed, og skal være berettiget til at få sin sag pådømt inden for en  

 rimelig frist, eller til at blive løsladt i afventning af rettergangen.  

 Løsladelsen kan gøres betinget af sikkerhed for, at den pågældende giver møde  

 under rettergangen.
 Stk. 4. Enhver, der berøves friheden ved anholdelse eller anden  

 tilbageholdelse, har ret til at indbringe sagen for en domstol, for at denne  

 hurtigt kan træffe afgørelse om lovligheden af frihedsberøvelsen, og beordre  

 ham løsladt, hvis frihedsberøvelsen ikke er lovlig.
 Stk. 5. Enhver, der har været anholdt eller frihedsberøvet i strid  

 med bestemmelserne i denne artikel, skal have ret til erstatning.
Artikel 6 Stk. 1. Enhver har ret til en retfærdig og offentlig rettergang  

 inden en rimelig frist for en uafhængig og upartisk domstol, der er oprettet  

 ved lov, når der skal træffes afgørelse enten i en strid om hans borgerlige  

 rettigheder og forpligtelser eller angående en mod ham rettet anklage for en  

 forbrydelse.
Dommen skal afsiges i et offentligt møde, men pressen og  

 offentligheden kan udelukkes helt eller delvis fra retsforhandlingerne af  

 hensyn til sædeligheden, den offentlige orden eller den nationale sikkerhed i  

 et demokratisk samfund, når det kræves af hensynet til mindreårige eller til  

 beskyttelse af parternes privatliv, eller under særlige omstændigheder i det  

 efter rettens mening strengt nødvendige omfang, når offentlighed ville skade  

 retfærdighedens interesser.
 Stk. 2. Enhver, der anklages for en lovovertrædelse, skal anses  

 for uskyldig, indtil hans skyld er bevist i overensstemmelse med loven.
 Stk. 3. Enhver, der er anklaget for en lovovertrædelse, skal  

 mindst have ret til følgende:
a) at blive underrettet snarest muligt, udførligt og på et sprog, som han  

 forstår, om indholdet af og årsagen til den sigtelse, der er rejst mod ham; b) at få tilstrækkelig tid og lejlighed til at forberede sit forsvar; c) at forsvare sig personligt eller ved bistand af en forsvarer, som han  

 selv har valgt, og, hvis han ikke har tilstrækkelige midler til at betale for  

 juridisk bistand, at modtage den uden betaling, når dette kræves i  

 retfærdighedens interesse; d) at afhøre eller lade afhøre imod ham førte vidner og at få vidner for  

 ham tilsagt og afhørt på samme betingelser som vidner, der føres imod ham; e) at få vederlagsfri bistand af en tolk, hvis han ikke forstår eller  

 taler det sprog, der anvendes i retten.
Artikel 7 Stk. 1. Ingen kan kendes skyldig i et strafbart forhold på grund  

 af en handling eller undladelse, der ikke udgjorde en forbrydelse efter  

 national eller international ret på det tidspunkt, da den blev begået.
Der  

 kan heller ikke pålægges en strengere straf end den, der var anvendelig på  

 det tidspunkt, da lovovertrædelsen blev begået.
 Stk. 2. Denne artikel er ikke til hinder for, at en person  

 domfældes og straffes for en handling eller undladelse, der på det tidspunkt,  

 da den blev begået, var en forbrydelse ifølge de af civiliserede nationer  

 anerkendte almindelige retsprincipper.
Artikel 8 Stk. 1. Enhver har ret til respekt for sit privatliv og  

 familieliv, sit hjem og sin korrespondance.
 Stk. 2. Ingen offentlig myndighed må gøre indgreb i udøvelsen af  

 denne ret, medmindre det sker i overensstemmelse med loven og er nødvendigt i  

 et demokratisk samfund af hensyn til den nationale sikkerhed, den offentlige  

 tryghed eller landets økonomiske velfærd, for at forebygge uro eller  

 forbrydelse, for at beskytte sundheden eller sædeligheden eller for at  

 beskytte andres rettigheder og friheder.
Artikel 9 Stk. 1. Enhver har ret til at tænke frit og til samvittigheds- og  

 religionsfrihed; denne ret omfatter frihed til at skifte religion eller tro  

 samt frihed til enten alene eller sammen med andre, offentligt eller privat  

 at udøve sin religion eller tro gennem gudstjeneste, undervisning, andagt og  

 overholdelse af religiøse skikke.
 Stk. 2. Frihed til at udøve sin religion eller tro skal kun kunne  

 underkastes sådanne begrænsninger, som er foreskrevet ved lov og er  

 nødvendige i et demokratisk samfund af hensyn til den offentlige tryghed, for  

 at beskytte den offentlige orden, sundheden eller sædeligheden eller for at  

 beskytte andres rettigheder og friheder.
Artikel 10 Stk. 1. Enhver har ret til ytringsfrihed.
Denne ret omfatter  

 meningsfrihed og frihed til at modtage eller meddele oplysninger eller  

 tanker, uden indblanding fra offentlig myndighed og uden hensyn til  

 landegrænser.
Denne artikel forhindrer ikke stater i at kræve, at radio-,  

 fjernsyns- eller filmforetagender kun må drives i henhold til bevilling.
 Stk. 2. Da udøvelsen af disse frihedsrettigheder medfører pligter  

 og ansvar, kan den underkastes sådanne formaliteter, betingelser,  

 restriktioner eller straffebestemmelser, som er foreskrevet ved lov og er  

 nødvendige i et demokratisk samfund af hensyn til den nationale sikkerhed,  

 territorial integritet eller offentlig tryghed, for at forebygge uorden eller  

 forbrydelse, for at beskytte sundheden eller sædeligheden, for at beskytte  

 andres gode navn og rygte eller rettigheder, for at forhindre udspredelse af  

 fortrolige oplysninger, eller for at sikre domsmagtens autoritet og  

 upartiskhed.
Artikel 11 Stk. 1. Enhver har ret til frit at deltage i fredelige  

 forsamlinger og til foreningsfrihed, herunder ret til at oprette og slutte  

 sig til fagforeninger for at beskytte sine interesser.
Stk. 2. Der må ikke gøres andre indskrænkninger i udøvelsen af  

 disse rettigheder end sådanne, som er foreskrevet ved lov og er nødvendige i  

 et demokratisk samfund af hensyn til den nationale sikkerhed eller den  

 offentlige tryghed, for at forebygge uro eller forbrydelse, for at beskytte  

 sundheden eller sædeligheden eller for at beskytte andres rettigheder og  

 friheder.
Denne artikel skal ikke forhindre, at der pålægges medlemmer af de  

 væbnede styrker, politiet eller statsadministrationen lovlige begrænsninger i  

 udøvelsen af disse rettigheder.
Artikel 12 Giftefærdige mænd og kvinder har ret til at indgå ægteskab og stifte  

 familie i overensstemmelse med de nationale love om udøvelsen af denne ret.
Artikel 13 Enhver, hvis rettigheder og friheder efter denne konvention er blevet  

 krænket, skal have adgang til effektive retsmidler herimod for en national  

 myndighed, uanset om krænkelsen er begået af personer, der handler i embeds  

 medfør.
Artikel 14 Nydelsen af de i denne konvention anerkendte rettigheder og friheder skal  

 sikres uden forskel på grund af køn, race, farve, sprog, religion, politisk  

 eller anden overbevisning, national eller social oprindelse, tilhørsforhold  

 til et nationalt mindretal, formueforhold, fødsel eller ethvert andet  

 forhold.
Artikel 15 Stk. 1. Under krig eller anden offentlig faretilstand, der truer  

 nationens eksistens, kan en Høj kontraherende Part træffe forholdsregler, der  

 fraviger dens forpligtelser ifølge denne konvention, i det omfang det er  

 strengt påkrævet af situationen, og forudsat at sådanne forholdsregler ikke  

 er uforenelige med dens andre forpligtelser ifølge folkeretten.
 Stk. 2. Der kan ikke med hjemmel i denne bestemmelse gøres  

 afvigelse fra artikel 2, undtagen ved død som følge af lovlige  

 krigshandlinger, eller fra artiklerne 3, 4 stk. 1, og 7.
Stk. 3. Enhver stat, som benytter sig af denne ret til fravigelse,  

 skal holde Europarådets generalsekretær fuldt underrettet om de  

 forholdsregler, som den har taget, og om grundene dertil.
Den skal også  

 underrette Europarådets generalsekretær, når sådanne forholdsregler er ophørt  

 at virke, og konventionens bestemmelser igen er fuldt ud i kraft.
Artikel 16 Intet i artiklerne 10, 11 og 14 må anses for at være til hinder for, at de  

 Høje kontraherende Parter fastsætter indskrænkninger i udlændinges politiske  

 virksomhed.
Artikel 17 Intet i denne konvention må fortolkes, som om den medførte ret for nogen  

 stat, gruppe eller person til at indlade sig på nogen virksomhed eller udføre  

 nogen handling, der tilsigter at tilintetgøre nogen af de heri nævnte  

 rettigheder og friheder, eller at begrænse dem i videre omfang, end der er  

 hjemmel for i konventionen.
Artikel 18 De indskrænkninger, som er tilladt efter denne konvention i de her nævnte  

 rettigheder og friheder, må ikke anvendes i nogen anden hensigt end den, som  

 de er foreskrevet for.
AFSNIT II Artikel 19 For at sikre opfyldelsen af de forpligtelser, de Høje kontraherende Parter  

 har påtaget sig ved denne konvention, skal der oprettes:
1) En europæisk Kommission for Menneskerettigheder, i det følgende benævnt  

 »Kommissionen«; 2) En europæisk Domstol for Menneskerettigheder, i det følgende benævnt  

 »Domstolen«.
AFSNIT III Artikel 20 Stk. 1. Kommissionen består af et antal medlemmer, som svarer til  

 antallet af de Høje kontraherende Parter.
Der må ikke være to  

 kommissionsmedlemmer, som er statsborgere i samme stat.
Stk. 2. Kommissionen møder i plenumsessioner.
Kommissionen kan  

 imidlertid oprette kamre, der hver skal bestå af mindst syv medlemmer.  

 Kamrene kan undersøge klager i henhold til konventionens artikel 25, som kan  

 behandles på grundlag af etableret retspraksis, eller som ikke giver  

 anledning til alvorlig tvivl vedrørende fortolkning eller anvendelse af  

 konventionen.
Inden for disse begrænsninger og med forbehold af  

 bestemmelserne i denne artikels stk. 5 kan kamrene udøve alle de beføjelser,  

 som er tillagt Kommissionen i henhold til konventionen.
 Det kommissionsmedlem, som er valgt for en Høj kontraherende Part, mod  

 hvem en klage rettes, skal have ret til at deltage i et kammer, hvortil denne  

 klage er blevet henvist.
 Stk. 3. Kommissionen kan oprette komiteer, der hver skal bestå af  

 mindst tre medlemmer, med beføjelse til enstemmigt at afvise en klage, der er  

 indbragt i henhold til artikel 25, eller slette den fra sagslisten, når en  

 sådan beslutning kan tages uden nærmere undersøgelse.
 Stk. 4. Et kammer eller en komite kan når som helst henskyde  

 afgørelsen af en sag til den samlede Kommission, som desuden kan forlange  

 enhver klage, der er blevet henvist til et kammer eller en komite, overført  

 til sig.
 Stk. 5. Alene den samlede Kommission kan udøve følgende  

 beføjelser:
a) undersøgelse af klager indbragt i henhold til artikel 24; b) indbringelse af en sag for Domstolen i medfør af artikel 48, litra a; c) fastsættelse af forretningsorden i medfør af artikel 36.
Artikel 21 Stk. 1. Medlemmerne af Kommissionen vælges af Ministerkomiteen ved  

 absolut flertal på grundlag af en navneliste, der er opstillet af Den  

 rådgivende Forsamlings præsidium; hver gruppe af de Høje kontraherende  

 Parters repræsentanter i Den rådgivende Forsamling skal foreslå tre  

 kandidater, hvoraf mindst to af dens egen nationalitet.
 Stk. 2. I videst muligt omfang skal samme fremgangsmåde følges ved  

 komplettering af Kommissionen i tilfælde, hvor andre stater senere tiltræder  

 denne konvention, samt ved besættelsen af pladser, der måtte blive ledige.
 Stk. 3. Kandidaterne skal nyde den højeste moralske anseelse og må  

 enten besidde de kvalifikationer, der kræves for udnævnelse til høje  

 juridiske embeder eller være personer af anerkendt sagkundskab inden for  

 national ret eller folkeret.
Artikel 22 Stk. 1. Kommissionens medlemmer vælges for et tidsrum af 6 år.
De  

 kan genvælges.
For 7 af de medlemmer, der vælges ved det første valg, ophører  

 funktionstiden dog efter 3 år.
 Stk. 2. De medlemmer, hvis funktionstid ophører efter forløbet af  

 begyndelsesperioden på 3 år, vælges ved lodtrækning, der foretages af  

 Europarådets generalsekretær umiddelbart efter, at det første valg har fundet  

 sted.
 Stk. 3. For i videst muligt omfang at sikre, at medlemskabet for  

 halvdelen af Kommissionens medlemmer fornys hvert tredje år, kan  

 Ministerkomiteen før et forestående valg bestemme, at funktionstiden for et  

 eller flere af de medlemmer, som skal vælges, skal være en anden end 6 år,  

 dog ikke over 9 og ikke under 3 år.
 Stk. 4. Når det drejer sig om funktionstiden for mere end et  

 medlem, og Ministerkomiteen anvender bestemmelsen i foregående stykke, skal  

 generalsekretæren umiddelbart efter valget fordele de enkelte  

 funktionsperioder ved lodtrækning.
 Stk. 5. Et medlem af Kommissionen, som vælges i stedet for et  

 medlem, hvis funktionstid ikke er udløbet, skal beklæde hvervet for den  

 resterende del af forgængerens funktionstid.
Stk. 6. Kommissionens medlemmer skal beklæde hvervet, indtil andre  

 er valgt i deres sted.
Efter at sådant valg har fundet sted, skal de  

 fortsætte behandlingen af de sager, som de allerede har påbegyndt.
Artikel 23 Kommissionsmedlemmerne har sæde i Kommissionen som individuelle personer.  

 Under deres funktionstid må de ikke påtage sig et hverv, som er uforeneligt  

 med deres uafhængighed og upartiskhed som medlemmer af Kommissionen eller med  

 de krav, der stilles til dette embede.
Artikel 24 Enhver af de Høje kontraherende Parter kan gennem Europarådets  

 generalsekretær for Kommissionen indbringe ethvert påstået brud på  

 konventionens bestemmelser foretaget af en anden Høj kontraherende Part.
Artikel 25 Stk. 1. Kommissionen kan modtage klager, stilet til Europarådets  

 generalsekretær, fra enhver person, enhver ikkestatslig organisation eller  

 gruppe af enkeltpersoner, der hævder at være blevet krænket af en af de Høje  

 kontraherende Parter i de rettigheder, der er anerkendt ved denne konvention,  

 forudsat at den Høje kontraherende Part, mod hvem klagen rettes, har  

 erklæret, at den anerkender Kommissionens kompetence til at modtage sådanne  

 klager.
De af de Høje kontraherende Parter, der har udstedt en sådan  

 erklæring, forpligter sig til ikke på nogen måde at lægge hindringer i vejen  

 for den effektive udøvelse af denne ret.
 Stk. 2. Sådanne erklæringer kan udstedes for et bestemt tidsrum.
 Stk. 3. Erklæringerne skal deponeres hos generalsekretæren for  

 Europarådet, der skal oversende genparter til de Høje kontraherende Parter  

 samt offentliggøre dem.
 Stk. 4. Kommissionen kan kun udøve de i denne artikel omhandlede  

 beføjelser, når mindst seks Høje kontraherende Parter er bundet ved  

 erklæringer udstedt i overensstemmelse med stk. 1-3.
Artikel 26 Kommissionen må kun optage sagen til behandling, når alle nationale  

 retsmidler er blevet udtømt i overensstemmelse med de af folkeretten  

 almindeligt anerkendte regler, og indenfor et tidsrum af 6 måneder fra den  

 dato, den endelige nationale afgørelse blev truffet.
Artikel 27 Stk. 1. Kommissionen må ikke behandle nogen klage efter artikel  

 25, som a) er anonym, b) i det væsentlige er identisk med en sag, der allerede er blevet  

 undersøgt af Kommissionen eller allerede har været underkastet anden form for  

 international undersøgelse eller afgørelse, og som ikke indeholder nye  

 oplysninger af betydning.
 Stk. 2. Kommissionen skal afvise en klage, der forelægges den i  

 henhold til artikel 25, når den anser den for uforenelig med bestemmelserne i  

 nærværende konvention, for åbenbart ugrundet eller for at være misbrug af  

 klageadgangen.
 Stk. 3. Kommissionen skal afvise enhver klage, der indbringes for  

 den, når den anser den for uforenelig med det i artikel 26 anførte.
Artikel 28 Stk. 1. Når Kommissionen antager en sag, der er indbragt for den,  

 skal den:
a) med henblik på at udrede kendsgerningerne foretage en kontradiktorisk  

 gennemgang af sagen i forening med parternes repræsentanter og om nødvendigt  

 foranstalte en undersøgelse, til hvis effektive gennemførelse vedkommende  

 stater skal stille alle midler til rådighed efter at have drøftet spørgsmålet  

 med Kommissionen; b) samtidig hermed stille sig til rådighed for vedkommende parter med det  

 formål at opnå et forlig på grundlag af respekt for menneskerettighederne som  

 defineret i denne konvention.
 Stk. 2. Hvis det lykkes Kommissionen at udvirke et forlig, skal  

 den udarbejde en rapport, der skal sendes til vedkommende stater, til  

 Ministerkomiteen og til Europarådets generalsekretær til offentliggørelse.  

 Denne rapport skal indskrænke sig til en kort konstatering af  

 kendsgerningerne og den løsning, der er opnået.
Artikel 29 Efter at have antaget en klage efter artikel 25 kan Kommissionen dog med  

 to tredjedeles flertal af sine medlemmer beslutte at afvise den, hvis den  

 under sin undersøgelse konstaterer, at en af de i artikel 27 omtalte grunde  

 til afvisning er til stede.
 I et sådant tilfælde underrettes parterne om afgørelsen.
Artikel 30 Stk. 1. Kommissionen kan på ethvert tidspunkt i sagsbehandlingen  

 beslutte at slette en klage af sagslisten, såfremt det på baggrund af  

 omstændighederne findes, at:
a) klageren ikke har til hensigt at forfølge sin klage, eller b) sagen er blevet løst, eller c) det i øvrigt efter Kommissionens opfattelse ikke længere er begrundet  

 at fortsætte undersøgelsen af klagen.
 Kommissionen skal dog fortsætte undersøgelsen af en klage, hvis respekten  

 for menneskerettighederne som defineret i denne konvention påbyder det.
Stk. 2. Hvis Kommissionen beslutter at slette en sag fra listen  

 efter at have antaget den, skal Kommissionen udarbejde en rapport  

 indeholdende en konstatering af kendsgerningerne og beslutningen om at slette  

 sagen samt begrundelsen herfor.
Rapporten skal oversendes til parterne,  

 ligesom den skal tilsendes Ministerkomiteen til underretning.
Kommissionen  

 kan offentliggøre rapporten.
 Stk. 3. Kommissionen kan beslutte at genoptage en klage på sin  

 sagsliste, hvis den mener, at omstændighederne berettiger en sådan  

 fremgangsmåde.
Artikel 31 Stk. 1. Hvis undersøgelsen af en klage ikke er blevet afsluttet i  

 henhold til artikel 28, stk. 2, 29 eller 30, skal Kommissionen udarbejde en  

 rapport om kendsgerningerne og anføre sin opfattelse med hensyn til, om disse  

 åbenbarer, at vedkommende stat har overtrådt sine forpligtelser ifølge  

 konventionen.
De enkelte kommissionsmedlemmers opfattelse på dette punkt kan  

 anføres i rapporten.
Stk. 2. Rapporten skal oversendes til Ministerkomiteen.
Den skal  

 også oversendes til vedkommende stater, som ikke må offentliggøre den.
 Stk. 3. Ved oversendelsen af rapporten til Ministerkomiteen kan  

 Kommissionen stille sådanne forslag, som den finder egnede.
Artikel 32 Stk. 1. Hvis sagen ikke indbringes for Domstolen i  

 overensstemmelse med artikel 48 i denne konvention inden 3 måneder fra datoen  

 for rapportens oversendelse til Ministerkomiteen, skal Ministerkomiteen med  

 to tredjedeles flertal af de medlemmer, der har ret til at sidde i Komiteen,  

 afgøre, om der foreligger en krænkelse af konventionen.
 Stk. 2. I bekræftende fald skal Ministerkomiteen fastsætte en  

 frist, indenfor hvilken vedkommende Høje kontraherende Part skal træffe de  

 forholdsregler, som Ministerkomiteens afgørelse medfører.
 Stk. 3. Hvis vedkommende Høje kontraherende Part ikke har truffet  

 tilfredsstillende forholdsregler indenfor den foreskrevne frist, skal  

 Ministerkomiteen med det i stk. 1 nævnte flertal afgøre, hvilken virkning der  

 skal tillægges dens oprindelige afgørelse, og offentliggøre beretningen.
 Stk. 4. De Høje kontraherende Parter forpligter sig til at  

 betragte enhver afgørelse, som Ministerkomiteen måtte træffe i medfør af stk.  

 1-3, som bindende.
Artikel 33 Kommissionens møder holdes for lukkede døre.
Artikel 34 Med forbehold af bestemmelserne i artikel 20, stk. 3, og 29 træffer  

 Kommissionen sine afgørelser ved flertal af de medlemmer, der er til stede og  

 afgiver stemme.
Artikel 35 Kommissionen holder møder, når omstændighederne kræver det.
Møderne  

 sammenkaldes af Europarådets generalsekretær.
Artikel 36 Kommissionen fastsætter sin egen forretningsorden.
Artikel 37 Kommissionens sekretariat stilles til rådighed af Europarådets  

 generalsekretær.
AFSNIT IV Artikel 38 Den europæiske Menneskerettighedsdomstol skal bestå af et antal dommere  

 svarende til antallet af medlemmer af Europarådet.
Der må ikke være to  

 dommere, som er statsborgere i samme stat.
Artikel 39 Stk. 1. Medlemmerne af Domstolen vælges af Den rådgivende  

 Forsamling ved flertal på grundlag af en liste over personer, der er  

 opstillet af Europarådets medlemsstater; hver stat opstiller tre kandidater,  

 hvoraf mindst to af dens egen nationalitet.
 Stk. 2. I videst muligt omfang skal samme fremgangsmåde følges ved  

 komplettering af Domstolen i tilfælde af, at nye medlemmer optages i  

 Europarådet, samt ved besættelsen af pladser, der måtte blive ledige.
 Stk. 3. Kandidaterne skal nyde den højeste moralske anseelse og må  

 enten besidde de kvalifikationer, der kræves for udnævnelse til høje  

 juridiske embeder, eller være retskyndige af anerkendt sagkundskab.
Artikel 40 Stk. 1. Domstolens medlemmer vælges for et tidsrum på 9 år.
De kan  

 genvælges.
For 4 af de medlemmer, der vælges ved første valg, ophører  

 funktionstiden dog efter 3 år, og for yderligere 4 medlemmer ophører  

 funktionstiden efter 6 år.
 Stk. 2. De medlemmer, hvis funktionstid udløber efter forløbet af  

 begyndelsesperioderne på 3 og 6 år, vælges ved lodtrækning, der foretages af  

 generalsekretæren umiddelbart efter, at første valg har fundet sted.
 Stk. 3. For i videst muligt omfang at sikre, at medlemskabet for  

 en tredjedel af Domstolens medlemmer fornys hvert tredje år, kan Den  

 rådgivende Forsamling for et forestående valg bestemme, at funktionstiden for  

 et eller flere af de medlemmer, som skal vælges, skal være en anden end 9 år,  

 dog ikke over 12 og ikke under 6 år.
 Stk. 4. Når det drejer sig om funktionstiden for mere end et  

 medlem, og Den rådgivende Forsamling anvender bestemmelsen i foregående  

 stykke, skal generalsekretæren umiddelbart efter valget fordele de enkelte  

 funktionsperioder ved lodtrækning.
 Stk. 5. Et medlem af Domstolen, som vælges i stedet for et medlem,  

 hvis funktionstid ikke er udløbet, skal beklæde hvervet for den resterende  

 del af forgængerens funktionstid.
Stk. 6. Medlemmerne af Domstolen skal beklæde hvervet, indtil  

 andre er valgt i deres sted.
Efter at sådant valg har fundet sted, skal de  

 fortsætte med at behandle de sager, som de allerede har påbegyndt.
Stk. 7. Domstolens medlemmer har sæde i Domstolen som individuelle  

 personer.
Under deres funktionstid må de ikke påtage sig et hverv, som er  

 uforeneligt med deres uafhængighed og upartiskhed som medlemmer af Domstolen  

 eller med de krav, der stilles til dette embede.
Artikel 41 Domstolen vælger sin præsident og en eller to vicepræsidenter for et  

 tidsrum af 3 år.
De kan genvælges.
Artikel 42 Medlemmerne af Domstolen modtager for hver dag, de gør tjeneste, en  

 godtgørelse, der fastsættes af Ministerkomiteen.
Artikel 43 Enhver sag, der indbringes for Domstolen, skal behandles i en afdeling,  

 der består af 9 dommere.
Den dommer, der er statsborger i den stat, der er  

 part i sagen, skal altid være medlem af afdelingen, og hvis der ikke er en  

 sådan dommer, har staten ret til at vælge en person, der fungerer som dommer.  

 De andre dommere vælges ved lodtrækning, der foretages af præsidenten, før  

 sagen påbegyndes.
Artikel 44 Kun de Høje kontraherende Parter og Kommissionen er berettigede til at  

 indbringe en sag for Domstolen.
Artikel 45 Domstolens kompetence udstrækker sig til alle sager vedrørende fortolkning  

 og anvendelse af denne konvention, som de Høje kontraherende Parter eller  

 Kommissionen indbringer for den i overensstemmelse med artikel 48.
Artikel 46 Stk. 1. Enhver af de Høje kontraherende Parter kan når som helst  

 erklære, at den i alle sager vedrørende fortolkning og anvendelse af denne  

 konvention anerkender Domstolens kompetence som bindende uden videre og uden  

 særlig overenskomst.
 Stk. 2. Sådanne erklæringer kan afgives ubetinget, eller på  

 betingelse af gensidighed i forholdet til flere eller visse andre Høje  

 kontraherende Parter eller for et bestemt tidsrum.
 Stk. 3. Disse erklæringer deponeres hos Europarådets  

 generalsekretær, der skal oversende genparter af dem til de Høje  

 kontraherende Parter.
Artikel 47 Domstolen kan kun behandle en sag, efter at Kommissionen har fastslået, at  

 bestræbelser på at opnå en mindelig overenskomst har været forgæves, og inden  

 for den i artikel 32 fastsatte frist på 3 måneder.
Artikel 48 Følgende kan indbringe en sag for Domstolen, forudsat at vedkommende Høje  

 kontraherende Part, hvis der kun er een, eller vedkommende Høje kontraherende  

 Parter, hvis der er flere end een, er obligatorisk underkastet Domstolens  

 myndighed eller, hvis dette ikke er tilfældet, med samtykke af vedkommende  

 Høje kontraherende Part, hvis der kun er een, eller af vedkommende Høje  

 kontraherende Parter, hvis der er flere end een:
a) Kommissionen; b) en Høj kontraherende Part, hvis statsborger angives at være krænket; c) en Høj kontraherende Part, der har indbragt sagen for Kommissionen; d) en Høj kontraherende Part, mod hvilken klagen blev rejst.
Artikel 49 Domstolen afgør selv tvistigheder med hensyn til sin kompetence.
Artikel 50 Hvis Domstolen finder, at en afgørelse eller en forholdsregel, der er  

 truffet af en retlig eller anden myndighed, der henhører under en af de Høje  

 kontraherende Parter, er helt eller delvis i strid med de forpligtelser, der  

 følger af denne konvention, og hvis den nævnte parts interne ret kun tillader  

 delvis skadesløsholdelse for følgerne af denne afgørelse eller forholdsregel,  

 skal Domstolens afgørelse om nødvendigt tilkende den forurettede part  

 passende erstatning.
Artikel 51 Stk. 1. Domstolens afgørelse skal ledsages af grunde.
 Stk. 2. Hvis afgørelsen helt eller delvis ikke giver udtryk for  

 dommernes enstemmige mening, er enhver dommer berettiget til at afgive  

 særskilt votum.
Artikel 52 Domstolens afgørelse er endelig.
Artikel 53 De Høje kontraherende Parter forpligter sig til at rette sig efter  

 Domstolens afgørelse i enhver sag, som de er parter i.
Artikel 54 Domstolens afgørelse oversendes til Ministerkomiteen, der skal overvåge  

 dens fuldbyrdelse.
Artikel 55 Domstolen fastsætter selv sin forretningsorden og giver selv regler om  

 proceduren.
Artikel 56 Stk. 1. Det første valg af Domstolens medlemmer skal finde sted,  

 når de i artikel 46 nævnte erklæringer fra de Høje kontraherende Parter har  

 nået et antal af 8.
 Stk. 2. Ingen sag kan indbringes for Domstolen før dette valg.
AFSNIT V Artikel 57 På anmodning af Europarådets generalsekretær skal enhver af de Høje  

 kontraherende Parter give nærmere oplysning om, hvorledes den pågældende  

 stats interne lovgivning sikrer den effektive gennemførelse af bestemmelserne  

 i denne konvention.
Artikel 58 Udgifterne til Kommissionen og Domstolen udredes af Europarådet.
Artikel 59 Medlemmerne af Kommissionen og af Domstolen har under udøvelsen af deres  

 funktioner ret til de privilegier og immuniteter, der omhandles i artikel 40  

 i statutten for Europarådet og i de overenskomster, der er indgået i henhold  

 til denne bestemmelse.
Artikel 60 Ingen bestemmelse i denne konvention må fortolkes som en begrænsning i  

 eller afvigelse fra nogen af de menneskerettigheder og grundlæggende  

 frihedsrettigheder, som måtte være tilsikret i henhold til en Høj  

 kontraherende Parts lovgivning eller i henhold til anden overenskomst, den er  

 part i.
Artikel 61 Ingen bestemmelse i denne konvention skal begrænse de beføjelser, der er  

 tillagt Ministerkomiteen ved Europarådets statut.
Artikel 62 Bortset fra særlig aftale giver de Høje kontraherende Parter afkald på at  

 påberåbe sig traktater, overenskomster eller deklarationer, der består mellem  

 dem, til i form af en klage at forelægge en tvist om fortolkning eller  

 anvendelse af denne konvention til afgørelse på anden måde end fastsat i  

 denne konvention.
Artikel 63 Stk. 1. Enhver stat kan ved sin ratifikation eller når som helst  

 derefter ved en notifikation til Europarådets generalsekretær erklære, at  

 denne konvention skal udstrækkes til alle eller nogle af de områder, for hvis  

 internationale forbindelser den er ansvarlig.
 Stk. 2. Konventionen skal udstrækkes til det område eller de  

 områder, der nævnes i notifikationen, fra den 30. dag efter, at Europarådets  

 generalsekretær har modtaget denne notifikation.
 Stk. 3. Bestemmelserne i denne konvention skal imidlertid i  

 sådanne områder anvendes med skyldig hensyntagen til de stedlige vilkår.
 Stk. 4. Enhver stat, der har afgivet en erklæring i  

 overensstemmelse med denne artikels stk. 1, kan når som helst derefter på et  

 eller flere af de områders vegne, som notifikationen omfatter, erklære, at  

 den anerkender Kommissionens kompetence til at modtage klager fra personer,  

 ikkestatslige organisationer eller grupper af enkeltpersoner i  

 overensstemmelse med artikel 25 i denne konvention.
Artikel 64 Stk. 1. Enhver stat kan ved undertegnelsen af denne konvention  

 eller ved deponeringen af ratifikationsinstrumentet tage forbehold med hensyn  

 til enhver særskilt bestemmelse i konventionen, i det omfang en lov, som på  

 det tidspunkt er i kraft på dens område, ikke er i overensstemmelse med  

 bestemmelsen.
Forbehold af generel karakter er ikke tilladt i henhold til  

 denne artikel.
 Stk. 2. Ethvert forbehold, der tages i henhold til denne artikel,  

 skal indeholde en kort redegørelse for den pågældende lov.
Artikel 65 Stk. 1. En Høj kontraherende Part kan ikke opsige denne konvention  

 før udløbet af 5 år fra den dato, da den trådte i kraft for dens vedkommende,  

 og efter et varsel på 6 måneder, der meddeles Europarådets generalsekretær,  

 der skal underrette de andre Høje kontraherende Parter.
 Stk. 2. En sådan opsigelse har ikke til virkning, at den  

 pågældende Høje kontraherende Part frigøres fra sine forpligtelser ifølge  

 denne konvention med hensyn til nogen handling, som kan udgøre en  

 overtrædelse af denne konvention, og som er udført før den dato, da  

 opsigelsen fik virkning.
 Stk. 3. På samme vilkår skal enhver Høj kontraherende Part, der  

 ophører med at være medlem af Europarådet, ophøre med at være part i denne  

 konvention.
 Stk. 4. Under iagttagelse af bestemmelserne i stk. 1-3 kan  

 konventionen opsiges med hensyn til ethvert område, for hvilket den i medfør  

 af artikel 63 er blevet erklæret anvendelig.
Artikel 66 Stk. 1. Denne konvention er åben for undertegnelse af Europarådets  

 medlemmer.
Den skal ratificeres.
Ratifikationsinstrumenterne deponeres hos  

 Europarådets generalsekretær.
 Stk. 2. Denne konvention træder i kraft, når ti  

 ratifikationsinstrumenter er blevet deponeret.
 Stk. 3. For så vidt angår en signatarmagt, der senere ratificerer  

 konventionen, træder denne i kraft den dag, ratifikationsinstrumentet  

 deponeres.
 Stk. 4. Europarådets generalsekretær skal give alle medlemmerne af  

 Europarådet meddelelse om konventionens ikrafttræden, om navnene på de Høje  

 kontraherende Parter, der har ratificeret den, og om deponering af alle  

 ratifikationsinstrumenter, som senere foretages.
Bilag 2 1. Tillægsprotokol af 20. marts 1952.
 Præambel (udeladt her).
Artikel 1 Enhver fysisk eller juridisk person har ret til respekt for sin ejendom.  

 Ingen må berøves sin ejendom undtagen i samfundets interesse og i  

 overensstemmelse med de betingelser, der er fastsat ved lov og følger af  

 folkerettens almindelige principper.
 Foranstående bestemmelser skal imidlertid ikke på nogen måde begrænse  

 statens ret til at håndhæve sådanne love, som den anser for nødvendige for at  

 overvåge, at ejendomsretten udøves i overensstemmelse med almenhedens  

 interesse, eller for at sikre betaling af skatter, andre afgifter og bøder.
Artikel 2 Ingen må nægtes retten til uddannelse.
Ved udøvelsen af de funktioner, som  

 staten påtager sig i henseende til uddannelse og undervisning, skal den  

 respektere forældrenes ret til at sikre sig, at sådan uddannelse og  

 undervisning sker i overensstemmelse med deres egen religiøse og filosofiske  

 overbevisning.
Artikel 3 De Høje kontraherende Parter forpligter sig til at lade afholde frie,  

 hemmelige valg med passende mellemrum under forhold, som sikrer folkets frie  

 meningstilkendegivelse ved valget af medlemmer til den lovgivende forsamling.
Artikel 4 Enhver af de Høje kontraherende Parter kan ved undertegnelsen eller  

 ratifikationen eller når som helst derefter over for Europarådets  

 generalsekretær afgive en erklæring om, i hvilket omfang den forpligter sig  

 til at udstrække bestemmelserne i denne protokol til områder, for hvis  

 internationale forbindelser den er ansvarlig.
 Enhver af de Høje kontraherende Parter, som har afgivet en erklæring i  

 medfør af foranstående stykke, kan fra tid til anden afgive en yderligere  

 erklæring, hvorved den modificerer en hvilken som helst tidligere erklæring  

 eller lader denne protokols bestemmelser ophøre med at have gyldighed for et  

 hvilket som helst område.
 En erklæring afgivet i overensstemmelse med denne artikel skal anses for  

 afgivet i overensstemmelse med konventionens artikel 63, stk. 1.
Artikel 5 De Høje kontraherende Parter betragter denne protokols artikler 1, 2, 3 og  

 4 som et tillæg til konventionen, og alle konventionens bestemmelser skal  

 derfor også have gyldighed i forhold til disse artikler.
Artikel 6 (Ratifikation og ikrafttræden, udeladt her).
Bilag 3 Protokol nr. 2 af 6. maj 1963.
 om Den europæiske Menneskerettighedsdomstols kompetence til at fremkomme  

 med rådgivende udtalelser.
 Præambel (udeladt her).
Artikel 1 Stk. 1. På Ministerkomiteens anmodning kan Domstolen afgive  

 rådgivende udtalelser om juridiske spørgsmål vedrørende fortolkningen af  

 konventionen og de til denne knyttede protokoller.
 Stk. 2. Sådanne udtalelser kan ikke vedrøre noget spørgsmål om  

 indholdet eller rækkevidden af de rettigheder og friheder, som fastsættes i  

 konventionens afsnit I og i de til konventionen knyttede protokoller og  

 heller ikke andre spørgsmål, som Kommissionen, Domstolen eller  

 Ministerkomiteen måtte skulle tage stilling til som følge af noget i henhold  

 til konventionen iværksat retsskridt.
 Stk. 3. Ministerkomiteens beslutning om at anmode Domstolen om en  

 udtalelse kræver et flertal på to tredjedele af de repræsentanter, som har  

 ret til at sidde i Komiteen.
Artikel 2 Domstolen afgør, om en anmodning fra Ministerkomiteen om en udtalelse  

 falder ind under dens rådgivende kompetence, således som denne er fastlagt i  

 denne protokols artikel 1.
Artikel 3 Stk. 1. Anmodninger om afgivelse af en rådgivende udtalelse skal  

 behandles af Domstolens plenum.
 Stk. 2. Domstolens rådgivende udtalelser skal ledsages af grunde.
 Stk. 3. Såfremt udtalelsen helt eller delvis ikke giver udtryk for  

 dommernes enstemmige mening, er enhver af dommerne berettiget til at afgive  

 særskilt votum.
 Stk. 4. Domstolens udtalelse oversendes til Ministerkomiteen.
Artikel 4 Domstolens beføjelser i henhold til konventionens artikel 55 skal  

 udstrækkes til at omfatte fastsættelsen af en sådan forretningsorden og af  

 sådanne procedureregler, som Domstolen finder påkrævede til opfyldelsen af  

 denne protokols formål.
Artikel 5 Stk. 1-2 og 4 (Ratifikation og ikrafttræden, udeladt her).
 Stk. 3. Fra denne protokols ikrafttræden skal artiklerne 1-4 anses  

 som udgørende en integrerende del af konventionen.
Bilag 4 Protokol nr. 4 af 16. september 1963.
 Præambel (udeladt her).
Artikel 1 Ingen må berøves sin frihed alene på grund af manglende evne til at  

 opfylde en kontraktlig forpligtelse.
Artikel 2 Stk. 1. Enhver, der lovligt befinder sig på en stats område, skal  

 inden for dette have ret til at færdes frit og til frit at vælge sit  

 opholdssted.
 Stk. 2. Enhver har frihed til at forlade et hvilket som helst  

 land, herunder sit eget.
 Stk. 3. Udøvelsen af disse rettigheder skal ikke være underkastet  

 andre begrænsninger end sådanne, som er i overensstemmelse med loven, og som  

 er nødvendige i et demokratisk samfund af hensyn til den nationale sikkerhed  

 eller den offentlige tryghed, for at opretholde den offentlige orden, for at  

 forebygge forbrydelse, for at beskytte sundheden eller sædeligheden eller for  

 at beskytte andres rettigheder og friheder.
 Stk. 4. De i stk. 1 nævnte rettigheder kan endvidere inden for  

 særlige områder underkastes restriktioner, som er indført ved lov, og som i  

 et demokratisk samfund tjener almenvellet.
Artikel 3 Stk. 1. Ingen kan hverken ved individuelle eller ved kollektive  

 foranstaltninger udvises af et territorium tilhørende den stat, i hvilken han  

 er statsborger.
 Stk. 2. Ingen kan berøves retten til indrejse i den stat, i  

 hvilken han er statsborger.
Artikel 4 Kollektiv udvisning af udlændinge er forbudt.
Artikel 5 Stk. 1. Enhver af de Høje kontraherende Parter kan ved  

 undertegnelse eller ratifikation af denne protokol eller når som helst  

 derefter til Europarådets generalsekretær afgive en erklæring om, i hvilket  

 omfang den forpligter sig til at anvende denne protokols bestemmelser inden  

 for de af den pågældende stat angivne territorier, hvis internationale  

 forbindelser den er ansvarlig for.
 Stk. 2. Enhver af de Høje kontraherende Parter, der har afgivet en  

 erklæring i henhold til foregående stk., kan fra tid til anden afgive en  

 yderligere erklæring, hvorved betingelserne i en tidligere erklæring ændres,  

 eller anvendelsen af protokollens bestemmelser bringes til ophør for ethvert  

 territoriums vedkommende.
 Stk. 3. En erklæring, der er afgivet i overensstemmelse med denne  

 artikel, skal betragtes som afgivet i overensstemmelse med konventionens  

 artikel 63, stk. 1.
 Stk. 4. En stats territorium, hvorpå denne protokol finder  

 anvendelse i henhold til ratifikation eller godkendelse, og ethvert  

 territorium, hvorpå denne protokol finder anvendelse i henhold til statens  

 erklæring efter denne artikel, skal betragtes som forskellige territorier for  

 så vidt angår de i artikel 2 og 3 i denne protokol indeholdte henvisninger  

 til en stats territorium.
Artikel 6 Stk. 1. De Høje kontraherende Parter betragter bestemmelserne i  

 protokollens artikler 1-5 som tillægsartikler til konventionen, og alle  

 konventionens bestemmelser skal anvendes i overensstemmelse hermed.
 Stk. 2. Retten til at fremsende klager, der er anerkendt ved en  

 erklæring efter konventionens artikel 25, eller en erklæring efter artikel 46  

 om anerkendelse af Domstolens bindende kompetence kan dog ikke bringes til  

 anvendelse i forbindelse med denne protokol, medmindre vedkommende Høje  

 kontraherende Part har afgivet en erklæring, hvorved sådan ret eller sådan  

 kompetence anerkendes for så vidt angår samtlige eller enkelte af  

 protokollens artikler 1-4.
Artikel 7 (Ratifikation og ikrafttræden, udeladt her).
Bilag 5 Protokol nr. 6 af 28. april 1983 vedrørende afskaffelsen af dødsstraf.
 Præambel (udeladt her).
Artikel 1 Dødsstraffen skal afskaffes.
Ingen må idømmes en sådan straf eller  

 henrettes.
Artikel 2 En stat kan i sin lovgivning foreskrive dødsstraf for handlinger, der er  

 begået i krigstid eller under overhængende fare for krig; en sådan straf må  

 kun anvendes i de tilfælde, der er fastsat i loven og i overensstemmelse med  

 dens bestemmelser.
Staten skal give Europarådets generalsekretær meddelelse  

 om de relevante bestemmelser i den pågældende lov.
Artikel 3 Der kan ikke foretages fravigelser fra bestemmelserne i denne protokol i  

 henhold til konventionens artikel 15.
Artikel 4 Der kan ikke tages forbehold i henhold til konventionens artikel 64 over  

 for bestemmelserne i denne protokol.
Artikel 5 Stk. 1. Enhver stat kan ved undertegnelsen eller ved deponeringen  

 af sit ratifikations-, accept- eller godkendelsesinstrument angive, på  

 hvilket territorium eller hvilke territorier denne protokol finder  

 anvendelse.
Stk. 2. Enhver stat kan på et hvilket som helst senere tidspunkt  

 ved en erklæring til Europarådets generalsekretær udstrække anvendelsen af  

 denne protokol til ethvert andet territorium angivet i erklæringen.
For et  

 sådant territorium træder protokollen i kraft på den første dag i måneden  

 efter, at generalsekretæren har modtaget erklæringen.
 Stk. 3. Enhver erklæring, der er afgivet i henhold til de to  

 foranstående stykker, kan, for så vidt angår ethvert territorium, der er  

 angivet i erklæringen, tilbagekaldes ved en meddelelse til generalsekretæren.  

 Tilbagekaldelsen gælder fra den første dag i måneden efter, at  

 generalsekretæren har modtaget meddelelsen.
Artikel 6 Deltagerstaterne betragter bestemmelserne i protokollens artikler 1-5 som  

 tillægsartikler til konventionen, og alle konventionens bestemmelser skal  

 anvendes i overensstemmelse hermed.
Artikel 7-9 (Ratifikation og ikrafttræden, udeladt her).
Bilag 6 Protokol nr. 7 af 22. november 1984.
 Præambel (udeladt her).
Artikel 1 Stk. 1. En udlænding, der lovligt er bosiddende på en stats  

 territorium, kan ikke udvises derfra, medmindre dette sker i medfør af en  

 beslutning truffet i overensstemmelse med loven, og den pågældende skal have  

 adgang til:
a) at fremføre de grunde, der taler mod udvisningen, b) at få sagen prøvet på ny, og c) med henblik herpå at være repræsenteret over for den kompetente  

 myndighed eller en person eller personer udpeget af denne myndighed.
 Stk. 2. En udlænding kan udvises inden udøvelsen af de i stk. 1,  

 litra a-c nævnte rettigheder, når dette er nødvendigt af hensyn til den  

 offentlige orden eller begrundet i hensynet til den nationale sikkerhed.
Artikel 2 Stk. 1. Enhver, der af en domstol er dømt for en strafbar  

 lovovertrædelse, har ret til at få skyldsspørgsmålet eller strafudmålingen  

 prøvet ved en højere domstol.
Udøvelsen af denne ret, herunder de betingelser  

 hvorunder denne kan udøves, fastsættes ved lov.
 Stk. 2. Der kan gøres undtagelse fra denne ret med hensyn til  

 lovovertrædelser af mindre alvorlig art, således som fastsat ved lov, eller i  

 tilfælde, hvor en person i første instans er blevet stillet for den højeste  

 domstol eller er blevet domfældt efter anke af en frifindende dom.
Artikel 3 Når en person ved endelig dom er blevet dømt for et strafbart forhold, og  

 når domfældelsen senere er blevet omstødt eller personen benådet som følge  

 af, at en ny eller nyopdaget kendsgerning på afgørende måde viser, at  

 domfældelsen var fejlagtig, skal personen, der er blevet straffet som følge  

 af domfældelsen, have erstatning i overensstemmelse med loven eller  

 vedkommende stats praksis, medmindre det godtgøres, at det helt eller delvis  

 kan tilskrives ham, at den ukendte omstændighed ikke kom for dagen i rette  

 tid.
Artikel 4 Stk. 1. Under een og samme stats jurisdiktion skal ingen i en  

 straffesag på ny kunne stilles for en domstol eller dømmes for en  

 lovovertrædelse, for hvilken han allerede er blevet endeligt frikendt eller  

 domfældt i overensstemmelse med denne stats lovgivning og strafferetspleje.
 Stk. 2. Bestemmelserne i foregående stykke forhindrer ikke  

 genoptagelse af sagen i overensstemmelse med vedkommende stats lovgivning og  

 strafferetspleje, såfremt der foreligger bevis for nye eller nyopdagede  

 kendsgerninger, eller såfremt der i den tidligere rettergang er begået en  

 grundlæggende fejl, som kunne påvirke sagens udfald.
 Stk. 3. Der kan ikke ske fravigelse fra denne artikel i medfør af  

 artikel 15 i konventionen.
Artikel 5 I privatretlig henseende skal ægtefæller, i deres indbyrdes forhold og i  

 forholdet til deres børn, nyde lige rettigheder og pligter med hensyn til  

 indgåelse af ægteskab, under ægteskab og i tilfælde af dettes opløsning.  

 Denne artikel forhindrer ikke staterne i at tage sådanne forholdsregler, der  

 er nødvendige af hensyn til børnenes interesser.
Artikel 6 Stk. 1. Enhver stat kan på tidspunktet for undertegnelse eller  

 deponering af sit ratifikations-, accept- eller godkendelsesinstrument  

 nærmere angive, for hvilket område eller hvilke områder denne protokol skal  

 gælde, og angive i hvilken udstrækning den forpligter sig til, at  

 bestemmelserne i denne protokol skal finde anvendelse på dette område eller  

 disse områder.
Stk. 2. Enhver stat kan til enhver tid efterfølgende ved erklæring  

 til Europarådets generalsekretær udvide anvendelsen af denne protokol til  

 ethvert andet område, der er nærmere angivet i erklæringen.
For et sådant  

 område træder protokollen i kraft på førstedagen i den måned, der følger  

 efter en periode på to måneder efter datoen for generalsekretærens modtagelse  

 af en sådan erklæring.
Stk. 3. Enhver erklæring afgivet i henhold til de to foregående  

 stykker kan for et hvilket som helst område angivet i en sådan erklæring  

 tilbagekaldes eller begrænses ved en notifikation stilet til  

 generalsekretæren.
Tilbagekaldelsen eller begrænsningen får virkning på  

 førstedagen i den måned, der følger efter en periode på to måneder efter  

 datoen for generalsekretærens modtagelse af en sådan notifikation.
 Stk. 4. En erklæring afgivet i overensstemmelse med denne artikel  

 skal anses for afgivet i overensstemmelse med artikel 63, stk. 1, i  

 konventionen.
 Stk. 5. Enhver stats territorium hvorpå denne protokol i medfør af  

 statens ratifikation, accept eller godkendelse finder anvendelse, og ethvert  

 område, hvorpå protokollen finder anvendelse i medfør af statens erklæring i  

 henhold til denne artikel, kan betragtes som forskellige territorier i  

 relation til henvisningen i artikel 1 til en stats territorium.
Artikel 7 Stk. 1. I forholdet mellem deltagende stater skal bestemmelserne i  

 protokollens artikel 1-6 anses som tillægsartikler til konventionen, og alle  

 konventionens bestemmelser skal finde anvendelse i overensstemmelse hermed.
 Stk. 2. Retten til individuel klageadgang anerkendt ved en  

 erklæring afgivet i henhold til artikel 25 i konventionen, eller anerkendelse  

 af Domstolens kompetence som bindende ved en erklæring afgivet i henhold til  

 artikel 46 i konventionen, skal ikke have virkning i forhold til denne  

 protokol, medmindre vedkommende stat har afgivet en erklæring, der anerkender  

 denne ret, eller anerkender denne kompetence med hensyn til artikel 1-5 i  

 denne protokol.
Artikel 8-10 (Ratifikation og ikrafttræden, udeladt her).
Oprindeligt fremsat forslag § 1. Følgende bestemmelser gælder her i landet:
 1) Konvention af 4. november 1950 til Beskyttelse af Menneskerettigheder  

 og Grundlæggende Frihedsrettigheder, jf. bekendtgørelse nr. 20 af 11. juni  

 1953, Lovtidende C, hvis procedureregler er ændret ved følgende protokoller:
 a) Protokol nr. 2 af 6. maj 1963 til Europarådets Konvention til  

 Beskyttelse af Menneskerettigheder og Grundlæggende Frihedsrettigheder, ved  

 hvilken menneskerettighedsdomstolen tillægges kompetence til at fremkomme med  

 rådgivende udtalelser, jf. bekendtgørelse nr. 67 af 23. november 1964,  

 Lovtidende C.
 b) Protokol nr. 3 af 6. maj 1963 til Europarådets Konvention til  

 Beskyttelse af Menneskerettigheder og Grundlæggende Frihedsrettigheder, ved  

 hvilken konventionens artikel 29, 30 og 34 ændres, jf. bekendtgørelse nr. 67  

 af 23. november 1964, Lovtidende C.
 c) Protokol nr. 5 af 20. januar 1966 til Den Europæiske Konvention til  

 Beskyttelse af Menneskerettigheder og Grundlæggende Frihedsrettigheder om  

 ændringer i konventionens artikler 22 og 40, jf. bekendtgørelse nr. 35 af 22.  

 marts 1972, Lovtidende C.
 d) Protokol nr. 8 af 19. marts 1985 til Den Europæiske Konvention til  

 Beskyttelse af Menneskerettigheder og Grundlæggende Frihedsrettigheder, jf.  

 bekendtgørelse nr. 33 af 15. marts 1990, Lovtidende C.
 2) Tillægsprotokol af 20. marts 1952 til Konventionen til Beskyttelse af  

 Menneskerettigheder og Grundlæggende Frihedsrettigheder, jf. bekendtgørelse  

 nr. 20 af 11. juni 1953, Lovtidende C.
 3) Protokol nr. 4 af 16. september 1963 til Konventionen til Beskyttelse  

 af Menneskerettigheder og Grundlæggende Frihedsrettigheder, jf.  

 bekendtgørelse nr. 17 af 17. februar 1965, Lovtidende C.
 4) Tillægsprotokol nr. 6 af 28. april 1983 til Den Europæiske Konvention  

 til Beskyttelse af Menneskerettigheder og Grundlæggende Frihedsrettigheder,  

 jf. bekendtgørelse nr. 72 af 20. september 1985, Lovtidende C.
 5) Tillægsprotokol nr. 7 af 22. november 1984 til Den Europæiske  

 Konvention til Beskyttelse af Menneskerettigheder og Grundlæggende  

 Frihedsrettigheder, jf. bekendtgørelse nr. 41 af 7. april 1989, Lovtidende C.
 Stk. 2. En dansk oversættelse af de konventionstekster, der er  

 nævnt i stk. 1, er medtaget som bilag til loven.
 § 2. Regeringen kan indgå overenskomster om ændring af  

 bestemmelserne om konventionsorganernes sammensætning og virkemåde.  

 Ikrafttrådte ændringer optages i dansk oversættelse som bilag til loven.
 § 3. Loven medfører ingen ændring i retsplejelovens § 962, stk. 2,  

 om begrænsning i muligheden for at anke visse afgørelser i straffesager.
 § 4. Loven træder i kraft den 1. juli 1992.
 § 5. Loven gælder ikke for Grønland og Færøerne, men kan ved  

 kongelig anordning helt eller delvis sættes i kraft for disse landsdele med  

 de afvigelser, som de særlige grønlandske og færøske forhold tilsiger.
Bilag 1 Konvention til beskyttelse af Menneskerettigheder og Grundlæggende Frihedsrettigheder.
(Ændret ved 3., 5. og 8. Tillægsprotokol) Under henvisning til Verdenserklæringen om Menneskerettigheder, som blev  

 udstedt af de Forenede Nationers Generalforsamling den 10. december 1948; under henvisning til, at denne Erklæring tilsigter at sikre en universel  

 og effektiv anerkendelse og overholdelse af de deri opregnede rettigheder; under henvisning til, at Europarådets formål er at tilvejebringe en  

 nærmere forening mellem dets medlemmer, og at en af måderne at opnå dette mål  

 er at opretholde og udvikle menneskerettighederne og de grundlæggende  

 friheder; idet de bekræfter deres dybe tro på disse grundlæggende  

 frihedsrettigheder, som er grundlaget for retfærdighed og fred i verden og  

 bedst håndhæves på den ene side af et virkeligt demokratisk regeringssystem  

 og på den anden side af en fælles forståelse og en fælles respekt for de  

 menneskerettigheder, hvortil de bekender sig; idet de, som regeringer i europæiske stater, besjælede af samme ånd og med  

 en fælles arv af politiske traditioner, idealer, respekt for frihed og for  

 retsstatsprincippet er besluttet på at tage de første skridt til sikring af  

 den kollektive håndhævelse af visse af de rettigheder, der omhandles i  

 Verdenserklæringen; er de underskrivende regeringer, der er medlemmer af Europarådet, blevet  

 enige om følgende:
Artikel 1 De høje kontraherende parter skal sikre enhver person under deres  

 jurisdiktion de rettigheder og friheder, som er nævnt i denne konventions  

 afsnit I.
AFSNIT I Artikel 2 Stk. 1. Ethvert menneskes ret til livet skal beskyttes ved lov.  

 Ingen må forsætligt berøves livet undtagen ved fuldbyrdelse af en dødsdom,  

 afsagt af en domstol i tilfælde, hvor der ved lov er fastsat dødsstraf for  

 den pågældende forbrydelse.
 Stk. 2. Berøvelse af livet betragtes ikke som sket i modstrid med  

 denne artikel, når den er en følge af magtanvendelse, der ikke går ud over  

 det absolut nødvendige:
a) for at forsvare nogen mod ulovlig vold; b) for at iværksætte en lovlig anholdelse eller forhindre flugt fra lovlig  

 frihedsberøvelse; c) for lovligt at undertrykke optøjer eller opstand.
Artikel 3 Ingen må underkastes tortur og ej heller umenneskelig eller nedværdigende  

 behandling eller straf.
Artikel 4 Stk. 1. Ingen må holdes i slaveri eller trældom.
 Stk. 2. Ingen må pålægges at udføre tvangs- eller pligtarbejde.
 Stk. 3. Ved anvendelse af denne artikel omfatter udtrykket  

 »tvangs- eller pligtarbejde« ikke:
a) arbejde, som sædvanligvis forlanges udført under frihedsberøvelse i  

 overensstemmelse med bestemmelserne i artikel 5 i denne konvention, eller  

 under betinget løsladelse fra sådan frihedsberøvelse; b) tjeneste af militær karakter eller, for så vidt angår personer, der er  

 militærnægtere af samvittighedsgrunde i lande, hvor dette anerkendes,  

 tjeneste, der erstatter tvungen militærtjeneste; c) tjeneste, der pålægges i tilfælde af nødstilstand eller ulykker, der  

 truer samfundets eksistens eller velfærd; d) arbejde eller tjeneste, der hører til de normale borgerpligter.
Artikel 5 Stk. 1. Enhver har ret til frihed og personlig sikkerhed.
Ingen må  

 berøves friheden undtagen i følgende tilfælde og i overensstemmelse med den  

 ved lov foreskrevne fremgangsmåde:
a) lovlig frihedsberøvelse af en person efter domfældelse af en kompetent  

 domstol; b) lovlig anholdelse eller anden frihedsberøvelse af en person for ikke at  

 efterkomme en domstols lovlige påbud eller for at sikre opfyldelsen af en ved  

 lov foreskrevet forpligtelse; c) lovlig anholdelse eller anden frihedsberøvelse af en person med det  

 formål at stille ham for den kompetente retlige myndighed, når der er  

 begrundet mistanke om, at han har begået en forbrydelse, eller rimelig grund  

 til at anse det for nødvendigt at hindre ham i at begå en forbrydelse eller i  

 at flygte efter at have begået en sådan; d) frihedsberøvelse af en mindreårig ifølge lovlig afgørelse med det  

 formål at føre tilsyn med hans opdragelse eller lovlig frihedsberøvelse for  

 at stille ham for den kompetente retlige myndighed; e) lovlig frihedsberøvelse af personer for at hindre spredning af  

 smitsomme sygdomme, af personer, der er sindssyge, alkoholikere, narkomaner  

 eller vagabonder; f) lovlig anholdelse eller anden frihedsberøvelse af en person for at  

 hindre ham i uretmæssigt at trænge ind i landet eller af en person, mod hvem  

 der tages skridt til udvisning eller udlevering.
 Stk. 2. Enhver, der anholdes, skal snarest muligt og på et sprog,  

 som han forstår, underrettes om grundene til anholdelsen og om enhver  

 sigtelse mod ham.
 Stk. 3. Enhver, der anholdes eller frihedsberøves i henhold til  

 bestemmelserne i denne artikels stk. 1, litra c, skal ufortøvet stilles for  

 en dommer eller anden øvrighedsperson, der ved lov er bemyndiget til at udøve  

 domsmyndighed, og skal være berettiget til at få sin sag pådømt inden for en  

 rimelig frist, eller til at blive løsladt i afventning af rettergangen.  

 Løsladelsen kan gøres betinget af sikkerhed for, at den pågældende giver møde  

 under rettergangen.
 Stk. 4. Enhver, der berøves friheden ved anholdelse eller anden  

 tilbageholdelse, har ret til at indbringe sagen for en domstol, for at denne  

 hurtigt kan træffe afgørelse om lovligheden af frihedsberøvelsen, og beordre  

 ham løsladt, hvis frihedsberøvelsen ikke er lovlig.
 Stk. 5. Enhver, der har været anholdt eller frihedsberøvet i strid  

 med bestemmelserne i denne artikel, skal have ret til erstatning.
Artikel 6 Stk. 1. Enhver har ret til en retfærdig og offentlig rettergang  

 inden en rimelig frist for en uafhængig og upartisk domstol, der er oprettet  

 ved lov, når der skal træffes afgørelse enten i en strid om hans borgerlige  

 rettigheder og forpligtelser eller angående en mod ham rettet anklage for en  

 forbrydelse.
Dommen skal afsiges i et offentligt møde, men pressen og  

 offentligheden kan udelukkes helt eller delvis fra retsforhandlingerne af  

 hensyn til sædeligheden, den offentlige orden eller den nationale sikkerhed i  

 et demokratisk samfund, når det kræves af hensynet til mindreårige eller til  

 beskyttelse af parternes privatliv, eller under særlige omstændigheder i det  

 efter rettens mening strengt nødvendige omfang, når offentlighed ville skade  

 retfærdighedens interesser.
 Stk. 2. Enhver, der anklages for en lovovertrædelse, skal anses  

 for uskyldig, indtil hans skyld er bevist i overensstemmelse med loven.
 Stk. 3. Enhver, der er anklaget for en lovovertrædelse, skal  

 mindst have ret til følgende:
a) at blive underrettet snarest muligt, udførligt og på et sprog, som han  

 forstår, om indholdet af og årsagen til den sigtelse, der er rejst mod ham; b) at få tilstrækkelig tid og lejlighed til at forberede sit forsvar; c) at forsvare sig personligt eller ved bistand af en forsvarer, som han  

 selv har valgt, og, hvis han ikke har tilstrækkelige midler til at betale for  

 juridisk bistand, at modtage den uden betaling, når dette kræves i  

 retfærdighedens interesse; d) at afhøre eller lade afhøre imod ham førte vidner og at få vidner for  

 ham tilsagt og afhørt på samme betingelser som vidner, der føres imod ham; e) at få vederlagsfri bistand af en tolk, hvis han ikke forstår eller  

 taler det sprog, der anvendes i retten.
Artikel 7 Stk. 1. Ingen kan kendes skyldig i et strafbart forhold på grund  

 af en handling eller undladelse, der ikke udgjorde en forbrydelse efter  

 national eller international ret på det tidspunkt, da den blev begået.
Der  

 kan heller ikke pålægges en strengere straf end den, der var anvendelig på  

 det tidspunkt, da lovovertrædelsen blev begået.
 Stk. 2. Denne artikel er ikke til hinder for, at en person  

 domfældes og straffes for en handling eller undladelse, der på det tidspunkt,  

 da den blev begået, var en forbrydelse ifølge de af civiliserede nationer  

 anerkendte almindelige retsprincipper.
Artikel 8 Stk. 1. Enhver har ret til respekt for sit privatliv og  

 familieliv, sit hjem og sin korrespondance.
 Stk. 2. Ingen offentlig myndighed må gøre indgreb i udøvelsen af  

 denne ret, medmindre det sker i overensstemmelse med loven og er nødvendigt i  

 et demokratisk samfund af hensyn til den nationale sikkerhed, den offentlige  

 tryghed eller landets økonomiske velfærd, for at forebygge uro eller  

 forbrydelse, for at beskytte sundheden eller sædeligheden eller for at  

 beskytte andres rettigheder og friheder.
Artikel 9 Stk. 1. Enhver har ret til at tænke frit og til samvittigheds- og  

 religionsfrihed; denne ret omfatter frihed til at skifte religion eller tro  

 samt frihed til enten alene eller sammen med andre, offentligt eller privat  

 at udøve sin religion eller tro gennem gudstjeneste, undervisning, andagt og  

 overholdelse af religiøse skikke.
 Stk. 2. Frihed til at udøve sin religion eller tro skal kun kunne  

 underkastes sådanne begrænsninger, som er foreskrevet ved lov og er  

 nødvendige i et demokratisk samfund af hensyn til den offentlige tryghed, for  

 at beskytte den offentlige orden, sundheden eller sædeligheden eller for at  

 beskytte andres rettigheder og friheder.
Artikel 10 Stk. 1. Enhver har ret til ytringsfrihed.
Denne ret omfatter  

 meningsfrihed og frihed til at modtage eller meddele oplysninger eller  

 tanker, uden indblanding fra offentlig myndighed og uden hensyn til  

 landegrænser.
Denne artikel forhindrer ikke stater i at kræve, at radio-,  

 fjernsyns- eller filmforetagender kun må drives i henhold til bevilling.
 Stk. 2. Da udøvelsen af disse frihedsrettigheder medfører pligter  

 og ansvar, kan den underkastes sådanne formaliteter, betingelser,  

 restriktioner eller straffebestemmelser, som er foreskrevet ved lov og er  

 nødvendige i et demokratisk samfund af hensyn til den nationale sikkerhed,  

 territorial integritet eller offentlig tryghed, for at forebygge uorden eller  

 forbrydelse, for at beskytte sundheden eller sædeligheden, for at beskytte  

 andres gode navn og rygte eller rettigheder, for at forhindre udspredelse af  

 fortrolige oplysninger, eller for at sikre domsmagtens autoritet og  

 upartiskhed.
Artikel 11 Stk. 1. Enhver har ret til frit at deltage i fredelige  

 forsamlinger og til foreningsfrihed, herunder ret til at oprette og slutte  

 sig til fagforeninger for at beskytte sine interesser.
Stk. 2. Der må ikke gøres andre indskrænkninger i udøvelsen af  

 disse rettigheder end sådanne, som er foreskrevet ved lov og er nødvendige i  

 et demokratisk samfund af hensyn til den nationale sikkerhed eller den  

 offentlige tryghed, for at forebygge uro eller forbrydelse, for at beskytte  

 sundheden eller sædeligheden eller for at beskytte andres rettigheder og  

 friheder.
Denne artikel skal ikke forhindre, at der pålægges medlemmer af de  

 væbnede styrker, politiet eller statsadministrationen lovlige begrænsninger i  

 udøvelsen af disse rettigheder.
Artikel 12 Giftefærdige mænd og kvinder har ret til at indgå ægteskab og stifte  

 familie i overensstemmelse med de nationale love om udøvelsen af denne ret.
Artikel 13 Enhver, hvis rettigheder og friheder efter denne konvention er blevet  

 krænket, skal have adgang til effektive retsmidler herimod for en national  

 myndighed, uanset om krænkelsen er begået af personer, der handler i embeds  

 medfør.
Artikel 14 Nydelsen af de i denne konvention anerkendte rettigheder og friheder skal  

 sikres uden forskel på grund af køn, race, farve, sprog, religion, politisk  

 eller anden overbevisning, national eller social oprindelse, tilhørsforhold  

 til et nationalt mindretal, formueforhold, fødsel eller ethvert andet  

 forhold.
Artikel 15 Stk. 1. Under krig eller anden offentlig faretilstand, der truer  

 nationens eksistens, kan en Høj kontraherende Part træffe forholdsregler, der  

 fraviger dens forpligtelser ifølge denne konvention, i det omfang det er  

 strengt påkrævet af situationen, og forudsat at sådanne forholdsregler ikke  

 er uforenelige med dens andre forpligtelser ifølge folkeretten.
 Stk. 2. Der kan ikke med hjemmel i denne bestemmelse gøres  

 afvigelse fra artikel 2, undtagen ved død som følge af lovlige  

 krigshandlinger, eller fra artiklerne 3, 4 stk. 1, og 7.
Stk. 3. Enhver stat, som benytter sig af denne ret til fravigelse,  

 skal holde Europarådets generalsekretær fuldt underrettet om de  

 forholdsregler, som den har taget, og om grundene dertil.
Den skal også  

 underrette Europarådets generalsekretær, når sådanne forholdsregler er ophørt  

 at virke, og konventionens bestemmelser igen er fuldt ud i kraft.
Artikel 16 Intet i artiklerne 10, 11 og 14 må anses for at være til hinder for, at de  

 Høje kontraherende Parter fastsætter indskrænkninger i udlændinges politiske  

 virksomhed.
Artikel 17 Intet i denne konvention må fortolkes, som om den medførte ret for nogen  

 stat, gruppe eller person til at indlade sig på nogen virksomhed eller udføre  

 nogen handling, der tilsigter at tilintetgøre nogen af de heri nævnte  

 rettigheder og friheder, eller at begrænse dem i videre omfang, end der er  

 hjemmel for i konventionen.
Artikel 18 De indskrænkninger, som er tilladt efter denne konvention i de her nævnte  

 rettigheder og friheder, må ikke anvendes i nogen anden hensigt end den, som  

 de er foreskrevet for.
AFSNIT II Artikel 19 For at sikre opfyldelsen af de forpligtelser, de Høje kontraherende Parter  

 har påtaget sig ved denne konvention, skal der oprettes:
1) En europæisk Kommission for Menneskerettigheder, i det følgende benævnt  

 »Kommissionen«; 2) En europæisk Domstol for Menneskerettigheder, i det følgende benævnt  

 »Domstolen«.
AFSNIT III Artikel 20 Stk. 1. Kommissionen består af et antal medlemmer, som svarer til  

 antallet af de Høje kontraherende Parter.
Der må ikke være to  

 kommissionsmedlemmer, som er statsborgere i samme stat.
Stk. 2. Kommissionen møder i plenumsessioner.
Kommissionen kan  

 imidlertid oprette kamre, der hver skal bestå af mindst syv medlemmer.  

 Kamrene kan undersøge klager i henhold til konventionens artikel 25, som kan  

 behandles på grundlag af etableret retspraksis, eller som ikke giver  

 anledning til alvorlig tvivl vedrørende fortolkning eller anvendelse af  

 konventionen.
Inden for disse begrænsninger og med forbehold af  

 bestemmelserne i denne artikels stk. 5 kan kamrene udøve alle de beføjelser,  

 som er tillagt Kommissionen i henhold til konventionen.
 Det kommissionsmedlem, som er valgt for en Høj kontraherende Part, mod  

 hvem en klage rettes, skal have ret til at deltage i et kammer, hvortil denne  

 klage er blevet henvist.
 Stk. 3. Kommissionen kan oprette komiteer, der hver skal bestå af  

 mindst tre medlemmer, med beføjelse til enstemmigt at afvise en klage, der er  

 indbragt i henhold til artikel 25, eller slette den fra sagslisten, når en  

 sådan beslutning kan tages uden nærmere undersøgelse.
 Stk. 4. Et kammer eller en komite kan når som helst henskyde  

 afgørelsen af en sag til den samlede Kommission, som desuden kan forlange  

 enhver klage, der er blevet henvist til et kammer eller en komite, overført  

 til sig.
 Stk. 5. Alene den samlede Kommission kan udøve følgende  

 beføjelser:
a) undersøgelse af klager indbragt i henhold til artikel 24; b) indbringelse af en sag for Domstolen i medfør af artikel 48, litra a; c) fastsættelse af forretningsorden i medfør af artikel 36.
Artikel 21 Stk. 1. Medlemmerne af Kommissionen vælges af Ministerkomiteen ved  

 absolut flertal på grundlag af en navneliste, der er opstillet af Den  

 rådgivende Forsamlings præsidium; hver gruppe af de Høje kontraherende  

 Parters repræsentanter i Den rådgivende Forsamling skal foreslå tre  

 kandidater, hvoraf mindst to af dens egen nationalitet.
 Stk. 2. I videst muligt omfang skal samme fremgangsmåde følges ved  

 komplettering af Kommissionen i tilfælde, hvor andre stater senere tiltræder  

 denne konvention, samt ved besættelsen af pladser, der måtte blive ledige.
 Stk. 3. Kandidaterne skal nyde den højeste moralske anseelse og må  

 enten besidde de kvalifikationer, der kræves for udnævnelse til høje  

 juridiske embeder eller være personer af anerkendt sagkundskab inden for  

 national ret eller folkeret.
Artikel 22 Stk. 1. Kommissionens medlemmer vælges for et tidsrum af 6 år.
De  

 kan genvælges.
For 7 af de medlemmer, der vælges ved det første valg, ophører  

 funktionstiden dog efter 3 år.
 Stk. 2. De medlemmer, hvis funktionstid ophører efter forløbet af  

 begyndelsesperioden på 3 år, vælges ved lodtrækning, der foretages af  

 Europarådets generalsekretær umiddelbart efter, at det første valg har fundet  

 sted.
 Stk. 3. For i videst muligt omfang at sikre, at medlemskabet for  

 halvdelen af Kommissionens medlemmer fornys hvert tredje år, kan  

 Ministerkomiteen før et forestående valg bestemme, at funktionstiden for et  

 eller flere af de medlemmer, som skal vælges, skal være en anden end 6 år,  

 dog ikke over 9 og ikke under 3 år.
 Stk. 4. Når det drejer sig om funktionstiden for mere end et  

 medlem, og Ministerkomiteen anvender bestemmelsen i foregående stykke, skal  

 generalsekretæren umiddelbart efter valget fordele de enkelte  

 funktionsperioder ved lodtrækning.
 Stk. 5. Et medlem af Kommissionen, som vælges i stedet for et  

 medlem, hvis funktionstid ikke er udløbet, skal beklæde hvervet for den  

 resterende del af forgængerens funktionstid.
Stk. 6. Kommissionens medlemmer skal beklæde hvervet, indtil andre  

 er valgt i deres sted.
Efter at sådant valg har fundet sted, skal de  

 fortsætte behandlingen af de sager, som de allerede har påbegyndt.
Artikel 23 Kommissionsmedlemmerne har sæde i Kommissionen som individuelle personer.  

 Under deres funktionstid må de ikke påtage sig et hverv, som er uforeneligt  

 med deres uafhængighed og upartiskhed som medlemmer af Kommissionen eller med  

 de krav, der stilles til dette embede.
Artikel 24 Enhver af de Høje kontraherende Parter kan gennem Europarådets  

 generalsekretær for Kommissionen indbringe ethvert påstået brud på  

 konventionens bestemmelser foretaget af en anden Høj kontraherende Part.
Artikel 25 Stk. 1. Kommissionen kan modtage klager, stilet til Europarådets  

 generalsekretær, fra enhver person, enhver ikkestatslig organisation eller  

 gruppe af enkeltpersoner, der hævder at være blevet krænket af en af de Høje  

 kontraherende Parter i de rettigheder, der er anerkendt ved denne konvention,  

 forudsat at den Høje kontraherende Part, mod hvem klagen rettes, har  

 erklæret, at den anerkender Kommissionens kompetence til at modtage sådanne  

 klager.
De af de Høje kontraherende Parter, der har udstedt en sådan  

 erklæring, forpligter sig til ikke på nogen måde at lægge hindringer i vejen  

 for den effektive udøvelse af denne ret.
 Stk. 2. Sådanne erklæringer kan udstedes for et bestemt tidsrum.
 Stk. 3. Erklæringerne skal deponeres hos generalsekretæren for  

 Europarådet, der skal oversende genparter til de Høje kontraherende Parter  

 samt offentliggøre dem.
 Stk. 4. Kommissionen kan kun udøve de i denne artikel omhandlede  

 beføjelser, når mindst seks Høje kontraherende Parter er bundet ved  

 erklæringer udstedt i overensstemmelse med stk. 1-3.
Artikel 26 Kommissionen må kun optage sagen til behandling, når alle nationale  

 retsmidler er blevet udtømt i overensstemmelse med de af folkeretten  

 almindeligt anerkendte regler, og indenfor et tidsrum af 6 måneder fra den  

 dato, den endelige nationale afgørelse blev truffet.
Artikel 27 Stk. 1. Kommissionen må ikke behandle nogen klage efter artikel  

 25, som a) er anonym, b) i det væsentlige er identisk med en sag, der allerede er blevet  

 undersøgt af Kommissionen eller allerede har været underkastet anden form for  

 international undersøgelse eller afgørelse, og som ikke indeholder nye  

 oplysninger af betydning.
 Stk. 2. Kommissionen skal afvise en klage, der forelægges den i  

 henhold til artikel 25, når den anser den for uforenelig med bestemmelserne i  

 nærværende konvention, for åbenbart ugrundet eller for at være misbrug af  

 klageadgangen.
 Stk. 3. Kommissionen skal afvise enhver klage, der indbringes for  

 den, når den anser den for uforenelig med det i artikel 26 anførte.
Artikel 28 Stk. 1. Når Kommissionen antager en sag, der er indbragt for den,  

 skal den:
a) med henblik på at udrede kendsgerningerne foretage en kontradiktorisk  

 gennemgang af sagen i forening med parternes repræsentanter og om nødvendigt  

 foranstalte en undersøgelse, til hvis effektive gennemførelse vedkommende  

 stater skal stille alle midler til rådighed efter at have drøftet spørgsmålet  

 med Kommissionen; b) samtidig hermed stille sig til rådighed for vedkommende parter med det  

 formål at opnå et forlig på grundlag af respekt for menneskerettighederne som  

 defineret i denne konvention.
 Stk. 2. Hvis det lykkes Kommissionen at udvirke et forlig, skal  

 den udarbejde en rapport, der skal sendes til vedkommende stater, til  

 Ministerkomiteen og til Europarådets generalsekretær til offentliggørelse.  

 Denne rapport skal indskrænke sig til en kort konstatering af  

 kendsgerningerne og den løsning, der er opnået.
Artikel 29 Efter at have antaget en klage efter artikel 25 kan Kommissionen dog med  

 to tredjedeles flertal af sine medlemmer beslutte at afvise den, hvis den  

 under sin undersøgelse konstaterer, at en af de i artikel 27 omtalte grunde  

 til afvisning er til stede.
 I et sådant tilfælde underrettes parterne om afgørelsen.
Artikel 30 Stk. 1. Kommissionen kan på ethvert tidspunkt i sagsbehandlingen  

 beslutte at slette en klage af sagslisten, såfremt det på baggrund af  

 omstændighederne findes, at:
a) klageren ikke har til hensigt at forfølge sin klage, eller b) sagen er blevet løst, eller c) det i øvrigt efter Kommissionens opfattelse ikke længere er begrundet  

 at fortsætte undersøgelsen af klagen.
 Kommissionen skal dog fortsætte undersøgelsen af en klage, hvis respekten  

 for menneskerettighederne som defineret i denne konvention påbyder det.
Stk. 2. Hvis Kommissionen beslutter at slette en sag fra listen  

 efter at have antaget den, skal Kommissionen udarbejde en rapport  

 indeholdende en konstatering af kendsgerningerne og beslutningen om at slette  

 sagen samt begrundelsen herfor.
Rapporten skal oversendes til parterne,  

 ligesom den skal tilsendes Ministerkomiteen til underretning.
Kommissionen  

 kan offentliggøre rapporten.
 Stk. 3. Kommissionen kan beslutte at genoptage en klage på sin  

 sagsliste, hvis den mener, at omstændighederne berettiger en sådan  

 fremgangsmåde.
Artikel 31 Stk. 1. Hvis undersøgelsen af en klage ikke er blevet afsluttet i  

 henhold til artikel 28, stk. 2, 29 eller 30, skal Kommissionen udarbejde en  

 rapport om kendsgerningerne og anføre sin opfattelse med hensyn til, om disse  

 åbenbarer, at vedkommende stat har overtrådt sine forpligtelser ifølge  

 konventionen.
De enkelte kommissionsmedlemmers opfattelse på dette punkt kan  

 anføres i rapporten.
Stk. 2. Rapporten skal oversendes til Ministerkomiteen.
Den skal  

 også oversendes til vedkommende stater, som ikke må offentliggøre den.
 Stk. 3. Ved oversendelsen af rapporten til Ministerkomiteen kan  

 Kommissionen stille sådanne forslag, som den finder egnede.
Artikel 32 Stk. 1. Hvis sagen ikke indbringes for Domstolen i  

 overensstemmelse med artikel 48 i denne konvention inden 3 måneder fra datoen  

 for rapportens oversendelse til Ministerkomiteen, skal Ministerkomiteen med  

 to tredjedeles flertal af de medlemmer, der har ret til at sidde i Komiteen,  

 afgøre, om der foreligger en krænkelse af konventionen.
 Stk. 2. I bekræftende fald skal Ministerkomiteen fastsætte en  

 frist, indenfor hvilken vedkommende Høje kontraherende Part skal træffe de  

 forholdsregler, som Ministerkomiteens afgørelse medfører.
 Stk. 3. Hvis vedkommende Høje kontraherende Part ikke har truffet  

 tilfredsstillende forholdsregler indenfor den foreskrevne frist, skal  

 Ministerkomiteen med det i stk. 1 nævnte flertal afgøre, hvilken virkning der  

 skal tillægges dens oprindelige afgørelse, og offentliggøre beretningen.
 Stk. 4. De Høje kontraherende Parter forpligter sig til at  

 betragte enhver afgørelse, som Ministerkomiteen måtte træffe i medfør af stk.  

 1-3, som bindende.
Artikel 33 Kommissionens møder holdes for lukkede døre.
Artikel 34 Med forbehold af bestemmelserne i artikel 20, stk. 3, og 29 træffer  

 Kommissionen sine afgørelser ved flertal af de medlemmer, der er til stede og  

 afgiver stemme.
Artikel 35 Kommissionen holder møder, når omstændighederne kræver det.
Møderne  

 sammenkaldes af Europarådets generalsekretær.
Artikel 36 Kommissionen fastsætter sin egen forretningsorden.
Artikel 37 Kommissionens sekretariat stilles til rådighed af Europarådets  

 generalsekretær.
AFSNIT IV Artikel 38 Den europæiske Menneskerettighedsdomstol skal bestå af et antal dommere  

 svarende til antallet af medlemmer af Europarådet.
Der må ikke være to  

 dommere, som er statsborgere i samme stat.
Artikel 39 Stk. 1. Medlemmerne af Domstolen vælges af Den rådgivende  

 Forsamling ved flertal på grundlag af en liste over personer, der er  

 opstillet af Europarådets medlemsstater; hver stat opstiller tre kandidater,  

 hvoraf mindst to af dens egen nationalitet.
 Stk. 2. I videst muligt omfang skal samme fremgangsmåde følges ved  

 komplettering af Domstolen i tilfælde af, at nye medlemmer optages i  

 Europarådet, samt ved besættelsen af pladser, der måtte blive ledige.
 Stk. 3. Kandidaterne skal nyde den højeste moralske anseelse og må  

 enten besidde de kvalifikationer, der kræves for udnævnelse til høje  

 juridiske embeder, eller være retskyndige af anerkendt sagkundskab.
Artikel 40 Stk. 1. Domstolens medlemmer vælges for et tidsrum på 9 år.
De kan  

 genvælges.
For 4 af de medlemmer, der vælges ved første valg, ophører  

 funktionstiden dog efter 3 år, og for yderligere 4 medlemmer ophører  

 funktionstiden efter 6 år.
 Stk. 2. De medlemmer, hvis funktionstid udløber efter forløbet af  

 begyndelsesperioderne på 3 og 6 år, vælges ved lodtrækning, der foretages af  

 generalsekretæren umiddelbart efter, at første valg har fundet sted.
 Stk. 3. For i videst muligt omfang at sikre, at medlemskabet for  

 en tredjedel af Domstolens medlemmer fornys hvert tredje år, kan Den  

 rådgivende Forsamling for et forestående valg bestemme, at funktionstiden for  

 et eller flere af de medlemmer, som skal vælges, skal være en anden end 9 år,  

 dog ikke over 12 og ikke under 6 år.
 Stk. 4. Når det drejer sig om funktionstiden for mere end et  

 medlem, og Den rådgivende Forsamling anvender bestemmelsen i foregående  

 stykke, skal generalsekretæren umiddelbart efter valget fordele de enkelte  

 funktionsperioder ved lodtrækning.
 Stk. 5. Et medlem af Domstolen, som vælges i stedet for et medlem,  

 hvis funktionstid ikke er udløbet, skal beklæde hvervet for den resterende  

 del af forgængerens funktionstid.
Stk. 6. Medlemmerne af Domstolen skal beklæde hvervet, indtil  

 andre er valgt i deres sted.
Efter at sådant valg har fundet sted, skal de  

 fortsætte med at behandle de sager, som de allerede har påbegyndt.
Stk. 7. Domstolens medlemmer har sæde i Domstolen som individuelle  

 personer.
Under deres funktionstid må de ikke påtage sig et hverv, som er  

 uforeneligt med deres uafhængighed og upartiskhed som medlemmer af Domstolen  

 eller med de krav, der stilles til dette embede.
Artikel 41 Domstolen vælger sin præsident og en eller to vicepræsidenter for et  

 tidsrum af 3 år.
De kan genvælges.
Artikel 42 Medlemmerne af Domstolen modtager for hver dag, de gør tjeneste, en  

 godtgørelse, der fastsættes af Ministerkomiteen.
Artikel 43 Enhver sag, der indbringes for Domstolen, skal behandles i en afdeling,  

 der består af 9 dommere.
Den dommer, der er statsborger i den stat, der er  

 part i sagen, skal altid være medlem af afdelingen, og hvis der ikke er en  

 sådan dommer, har staten ret til at vælge en person, der fungerer som dommer.  

 De andre dommere vælges ved lodtrækning, der foretages af præsidenten, før  

 sagen påbegyndes.
Artikel 44 Kun de Høje kontraherende Parter og Kommissionen er berettigede til at  

 indbringe en sag for Domstolen.
Artikel 45 Domstolens kompetence udstrækker sig til alle sager vedrørende fortolkning  

 og anvendelse af denne konvention, som de Høje kontraherende Parter eller  

 Kommissionen indbringer for den i overensstemmelse med artikel 48.
Artikel 46 Stk. 1. Enhver af de Høje kontraherende Parter kan når som helst  

 erklære, at den i alle sager vedrørende fortolkning og anvendelse af denne  

 konvention anerkender Domstolens kompetence som bindende uden videre og uden  

 særlig overenskomst.
 Stk. 2. Sådanne erklæringer kan afgives ubetinget, eller på  

 betingelse af gensidighed i forholdet til flere eller visse andre Høje  

 kontraherende Parter eller for et bestemt tidsrum.
 Stk. 3. Disse erklæringer deponeres hos Europarådets  

 generalsekretær, der skal oversende genparter af dem til de Høje  

 kontraherende Parter.
Artikel 47 Domstolen kan kun behandle en sag, efter at Kommissionen har fastslået, at  

 bestræbelser på at opnå en mindelig overenskomst har været forgæves, og inden  

 for den i artikel 32 fastsatte frist på 3 måneder.
Artikel 48 Følgende kan indbringe en sag for Domstolen, forudsat at vedkommende Høje  

 kontraherende Part, hvis der kun er een, eller vedkommende Høje kontraherende  

 Parter, hvis der er flere end een, er obligatorisk underkastet Domstolens  

 myndighed eller, hvis dette ikke er tilfældet, med samtykke af vedkommende  

 Høje kontraherende Part, hvis der kun er een, eller af vedkommende Høje  

 kontraherende Parter, hvis der er flere end een:
a) Kommissionen; b) en Høj kontraherende Part, hvis statsborger angives at være krænket; c) en Høj kontraherende Part, der har indbragt sagen for Kommissionen; d) en Høj kontraherende Part, mod hvilken klagen blev rejst.
Artikel 49 Domstolen afgør selv tvistigheder med hensyn til sin kompetence.
Artikel 50 Hvis Domstolen finder, at en afgørelse eller en forholdsregel, der er  

 truffet af en retlig eller anden myndighed, der henhører under en af de Høje  

 kontraherende Parter, er helt eller delvis i strid med de forpligtelser, der  

 følger af denne konvention, og hvis den nævnte parts interne ret kun tillader  

 delvis skadesløsholdelse for følgerne af denne afgørelse eller forholdsregel,  

 skal Domstolens afgørelse om nødvendigt tilkende den forurettede part  

 passende erstatning.
Artikel 51 Stk. 1. Domstolens afgørelse skal ledsages af grunde.
 Stk. 2. Hvis afgørelsen helt eller delvis ikke giver udtryk for  

 dommernes enstemmige mening, er enhver dommer berettiget til at afgive  

 særskilt votum.
Artikel 52 Domstolens afgørelse er endelig.
Artikel 53 De Høje kontraherende Parter forpligter sig til at rette sig efter  

 Domstolens afgørelse i enhver sag, som de er parter i.
Artikel 54 Domstolens afgørelse oversendes til Ministerkomiteen, der skal overvåge  

 dens fuldbyrdelse.
Artikel 55 Domstolen fastsætter selv sin forretningsorden og giver selv regler om  

 proceduren.
Artikel 56 Stk. 1. Det første valg af Domstolens medlemmer skal finde sted,  

 når de i artikel 46 nævnte erklæringer fra de Høje kontraherende Parter har  

 nået et antal af 8.
 Stk. 2. Ingen sag kan indbringes for Domstolen før dette valg.
AFSNIT V Artikel 57 På anmodning af Europarådets generalsekretær skal enhver af de Høje  

 kontraherende Parter give nærmere oplysning om, hvorledes den pågældende  

 stats interne lovgivning sikrer den effektive gennemførelse af bestemmelserne  

 i denne konvention.
Artikel 58 Udgifterne til Kommissionen og Domstolen udredes af Europarådet.
Artikel 59 Medlemmerne af Kommissionen og af Domstolen har under udøvelsen af deres  

 funktioner ret til de privilegier og immuniteter, der omhandles i artikel 40  

 i statutten for Europarådet og i de overenskomster, der er indgået i henhold  

 til denne bestemmelse.
Artikel 60 Ingen bestemmelse i denne konvention må fortolkes som en begrænsning i  

 eller afvigelse fra nogen af de menneskerettigheder og grundlæggende  

 frihedsrettigheder, som måtte være tilsikret i henhold til en Høj  

 kontraherende Parts lovgivning eller i henhold til anden overenskomst, den er  

 part i.
Artikel 61 Ingen bestemmelse i denne konvention skal begrænse de beføjelser, der er  

 tillagt Ministerkomiteen ved Europarådets statut.
Artikel 62 Bortset fra særlig aftale giver de Høje kontraherende Parter afkald på at  

 påberåbe sig traktater, overenskomster eller deklarationer, der består mellem  

 dem, til i form af en klage at forelægge en tvist om fortolkning eller  

 anvendelse af denne konvention til afgørelse på anden måde end fastsat i  

 denne konvention.
Artikel 63 Stk. 1. Enhver stat kan ved sin ratifikation eller når som helst  

 derefter ved en notifikation til Europarådets generalsekretær erklære, at  

 denne konvention skal udstrækkes til alle eller nogle af de områder, for hvis  

 internationale forbindelser den er ansvarlig.
 Stk. 2. Konventionen skal udstrækkes til det område eller de  

 områder, der nævnes i notifikationen, fra den 30. dag efter, at Europarådets  

 generalsekretær har modtaget denne notifikation.
 Stk. 3. Bestemmelserne i denne konvention skal imidlertid i  

 sådanne områder anvendes med skyldig hensyntagen til de stedlige vilkår.
 Stk. 4. Enhver stat, der har afgivet en erklæring i  

 overensstemmelse med denne artikels stk. 1, kan når som helst derefter på et  

 eller flere af de områders vegne, som notifikationen omfatter, erklære, at  

 den anerkender Kommissionens kompetence til at modtage klager fra personer,  

 ikkestatslige organisationer eller grupper af enkeltpersoner i  

 overensstemmelse med artikel 25 i denne konvention.
Artikel 64 Stk. 1. Enhver stat kan ved undertegnelsen af denne konvention  

 eller ved deponeringen af ratifikationsinstrumentet tage forbehold med hensyn  

 til enhver særskilt bestemmelse i konventionen, i det omfang en lov, som på  

 det tidspunkt er i kraft på dens område, ikke er i overensstemmelse med  

 bestemmelsen.
Forbehold af generel karakter er ikke tilladt i henhold til  

 denne artikel.
 Stk. 2. Ethvert forbehold, der tages i henhold til denne artikel,  

 skal indeholde en kort redegørelse for den pågældende lov.
Artikel 65 Stk. 1. En Høj kontraherende Part kan ikke opsige denne konvention  

 før udløbet af 5 år fra den dato, da den trådte i kraft for dens vedkommende,  

 og efter et varsel på 6 måneder, der meddeles Europarådets generalsekretær,  

 der skal underrette de andre Høje kontraherende Parter.
 Stk. 2. En sådan opsigelse har ikke til virkning, at den  

 pågældende Høje kontraherende Part frigøres fra sine forpligtelser ifølge  

 denne konvention med hensyn til nogen handling, som kan udgøre en  

 overtrædelse af denne konvention, og som er udført før den dato, da  

 opsigelsen fik virkning.
 Stk. 3. På samme vilkår skal enhver Høj kontraherende Part, der  

 ophører med at være medlem af Europarådet, ophøre med at være part i denne  

 konvention.
 Stk. 4. Under iagttagelse af bestemmelserne i stk. 1-3 kan  

 konventionen opsiges med hensyn til ethvert område, for hvilket den i medfør  

 af artikel 63 er blevet erklæret anvendelig.
Artikel 66 Stk. 1. Denne konvention er åben for undertegnelse af Europarådets  

 medlemmer.
Den skal ratificeres.
Ratifikationsinstrumenterne deponeres hos  

 Europarådets generalsekretær.
 Stk. 2. Denne konvention træder i kraft, når ti  

 ratifikationsinstrumenter er blevet deponeret.
 Stk. 3. For så vidt angår en signatarmagt, der senere ratificerer  

 konventionen, træder denne i kraft den dag, ratifikationsinstrumentet  

 deponeres.
 Stk. 4. Europarådets generalsekretær skal give alle medlemmerne af  

 Europarådet meddelelse om konventionens ikrafttræden, om navnene på de Høje  

 kontraherende Parter, der har ratificeret den, og om deponering af alle  

 ratifikationsinstrumenter, som senere foretages.
Bilag 2 1. Tillægsprotokol af 20. marts 1952.
 Præambel (udeladt her).
Artikel 1 Enhver fysisk eller juridisk person har ret til respekt for sin ejendom.  

 Ingen må berøves sin ejendom undtagen i samfundets interesse og i  

 overensstemmelse med de betingelser, der er fastsat ved lov og følger af  

 folkerettens almindelige principper.
 Foranstående bestemmelser skal imidlertid ikke på nogen måde begrænse  

 statens ret til at håndhæve sådanne love, som den anser for nødvendige for at  

 overvåge, at ejendomsretten udøves i overensstemmelse med almenhedens  

 interesse, eller for at sikre betaling af skatter, andre afgifter og bøder.
Artikel 2 Ingen må nægtes retten til uddannelse.
Ved udøvelsen af de funktioner, som  

 staten påtager sig i henseende til uddannelse og undervisning, skal den  

 respektere forældrenes ret til at sikre sig, at sådan uddannelse og  

 undervisning sker i overensstemmelse med deres egen religiøse og filosofiske  

 overbevisning.
Artikel 3 De Høje kontraherende Parter forpligter sig til at lade afholde frie,  

 hemmelige valg med passende mellemrum under forhold, som sikrer folkets frie  

 meningstilkendegivelse ved valget af medlemmer til den lovgivende forsamling.
Artikel 4 Enhver af de Høje kontraherende Parter kan ved undertegnelsen eller  

 ratifikationen eller når som helst derefter over for Europarådets  

 generalsekretær afgive en erklæring om, i hvilket omfang den forpligter sig  

 til at udstrække bestemmelserne i denne protokol til områder, for hvis  

 internationale forbindelser den er ansvarlig.
 Enhver af de Høje kontraherende Parter, som har afgivet en erklæring i  

 medfør af foranstående stykke, kan fra tid til anden afgive en yderligere  

 erklæring, hvorved den modificerer en hvilken som helst tidligere erklæring  

 eller lader denne protokols bestemmelser ophøre med at have gyldighed for et  

 hvilket som helst område.
 En erklæring afgivet i overensstemmelse med denne artikel skal anses for  

 afgivet i overensstemmelse med konventionens artikel 63, stk. 1.
Artikel 5 De Høje kontraherende Parter betragter denne protokols artikler 1, 2, 3 og  

 4 som et tillæg til konventionen, og alle konventionens bestemmelser skal  

 derfor også have gyldighed i forhold til disse artikler.
Artikel 6 (Ratifikation og ikrafttræden, udeladt her).
Bilag 3 Protokol nr. 2 af 6. maj 1963.
 om Den europæiske Menneskerettighedsdomstols kompetence til at fremkomme  

 med rådgivende udtalelser.
 Præambel (udeladt her).
Artikel 1 Stk. 1. På Ministerkomiteens anmodning kan Domstolen afgive  

 rådgivende udtalelser om juridiske spørgsmål vedrørende fortolkningen af  

 konventionen og de til denne knyttede protokoller.
 Stk. 2. Sådanne udtalelser kan ikke vedrøre noget spørgsmål om  

 indholdet eller rækkevidden af de rettigheder og friheder, som fastsættes i  

 konventionens afsnit I og i de til konventionen knyttede protokoller og  

 heller ikke andre spørgsmål, som Kommissionen, Domstolen eller  

 Ministerkomiteen måtte skulle tage stilling til som følge af noget i henhold  

 til konventionen iværksat retsskridt.
 Stk. 3. Ministerkomiteens beslutning om at anmode Domstolen om en  

 udtalelse kræver et flertal på to tredjedele af de repræsentanter, som har  

 ret til at sidde i Komiteen.
Artikel 2 Domstolen afgør, om en anmodning fra Ministerkomiteen om en udtalelse  

 falder ind under dens rådgivende kompetence, således som denne er fastlagt i  

 denne protokols artikel 1.
Artikel 3 Stk. 1. Anmodninger om afgivelse af en rådgivende udtalelse skal  

 behandles af Domstolens plenum.
 Stk. 2. Domstolens rådgivende udtalelser skal ledsages af grunde.
 Stk. 3. Såfremt udtalelsen helt eller delvis ikke giver udtryk for  

 dommernes enstemmige mening, er enhver af dommerne berettiget til at afgive  

 særskilt votum.
 Stk. 4. Domstolens udtalelse oversendes til Ministerkomiteen.
Artikel 4 Domstolens beføjelser i henhold til konventionens artikel 55 skal  

 udstrækkes til at omfatte fastsættelsen af en sådan forretningsorden og af  

 sådanne procedureregler, som Domstolen finder påkrævede til opfyldelsen af  

 denne protokols formål.
Artikel 5 Stk. 1-2 og 4 (Ratifikation og ikrafttræden, udeladt her).
 Stk. 3. Fra denne protokols ikrafttræden skal artiklerne 1-4 anses  

 som udgørende en integrerende del af konventionen.
Bilag 4 Protokol nr. 4 af 16. september 1963.
 Præambel (udeladt her).
Artikel 1 Ingen må berøves sin frihed alene på grund af manglende evne til at  

 opfylde en kontraktlig forpligtelse.
Artikel 2 Stk. 1. Enhver, der lovligt befinder sig på en stats område, skal  

 inden for dette have ret til at færdes frit og til frit at vælge sit  

 opholdssted.
 Stk. 2. Enhver har frihed til at forlade et hvilket som helst  

 land, herunder sit eget.
 Stk. 3. Udøvelsen af disse rettigheder skal ikke være underkastet  

 andre begrænsninger end sådanne, som er i overensstemmelse med loven, og som  

 er nødvendige i et demokratisk samfund af hensyn til den nationale sikkerhed  

 eller den offentlige tryghed, for at opretholde den offentlige orden, for at  

 forebygge forbrydelse, for at beskytte sundheden eller sædeligheden eller for  

 at beskytte andres rettigheder og friheder.
 Stk. 4. De i stk. 1 nævnte rettigheder kan endvidere inden for  

 særlige områder underkastes restriktioner, som er indført ved lov, og som i  

 et demokratisk samfund tjener almenvellet.
Artikel 3 Stk. 1. Ingen kan hverken ved individuelle eller ved kollektive  

 foranstaltninger udvises af et territorium tilhørende den stat, i hvilken han  

 er statsborger.
 Stk. 2. Ingen kan berøves retten til indrejse i den stat, i  

 hvilken han er statsborger.
Artikel 4 Kollektiv udvisning af udlændinge er forbudt.
Artikel 5 Stk. 1. Enhver af de Høje kontraherende Parter kan ved  

 undertegnelse eller ratifikation af denne protokol eller når som helst  

 derefter til Europarådets generalsekretær afgive en erklæring om, i hvilket  

 omfang den forpligter sig til at anvende denne protokols bestemmelser inden  

 for de af den pågældende stat angivne territorier, hvis internationale  

 forbindelser den er ansvarlig for.
 Stk. 2. Enhver af de Høje kontraherende Parter, der har afgivet en  

 erklæring i henhold til foregående stk., kan fra tid til anden afgive en  

 yderligere erklæring, hvorved betingelserne i en tidligere erklæring ændres,  

 eller anvendelsen af protokollens bestemmelser bringes til ophør for ethvert  

 territoriums vedkommende.
 Stk. 3. En erklæring, der er afgivet i overensstemmelse med denne  

 artikel, skal betragtes som afgivet i overensstemmelse med konventionens  

 artikel 63, stk. 1.
 Stk. 4. En stats territorium, hvorpå denne protokol finder  

 anvendelse i henhold til ratifikation eller godkendelse, og ethvert  

 territorium, hvorpå denne protokol finder anvendelse i henhold til statens  

 erklæring efter denne artikel, skal betragtes som forskellige territorier for  

 så vidt angår de i artikel 2 og 3 i denne protokol indeholdte henvisninger  

 til en stats territorium.
Artikel 6 Stk. 1. De Høje kontraherende Parter betragter bestemmelserne i  

 protokollens artikler 1-5 som tillægsartikler til konventionen, og alle  

 konventionens bestemmelser skal anvendes i overensstemmelse hermed.
 Stk. 2. Retten til at fremsende klager, der er anerkendt ved en  

 erklæring efter konventionens artikel 25, eller en erklæring efter artikel 46  

 om anerkendelse af Domstolens bindende kompetence kan dog ikke bringes til  

 anvendelse i forbindelse med denne protokol, medmindre vedkommende Høje  

 kontraherende Part har afgivet en erklæring, hvorved sådan ret eller sådan  

 kompetence anerkendes for så vidt angår samtlige eller enkelte af  

 protokollens artikler 1-4.
Artikel 7 (Ratifikation og ikrafttræden, udeladt her).
Bilag 5 Protokol nr. 6 af 28. april 1983 vedrørende afskaffelsen af dødsstraf.
 Præambel (udeladt her).
Artikel 1 Dødsstraffen skal afskaffes.
Ingen må idømmes en sådan straf eller  

 henrettes.
Artikel 2 En stat kan i sin lovgivning foreskrive dødsstraf for handlinger, der er  

 begået i krigstid eller under overhængende fare for krig; en sådan straf må  

 kun anvendes i de tilfælde, der er fastsat i loven og i overensstemmelse med  

 dens bestemmelser.
Staten skal give Europarådets generalsekretær meddelelse  

 om de relevante bestemmelser i den pågældende lov.
Artikel 3 Der kan ikke foretages fravigelser fra bestemmelserne i denne protokol i  

 henhold til konventionens artikel 15.
Artikel 4 Der kan ikke tages forbehold i henhold til konventionens artikel 64 over  

 for bestemmelserne i denne protokol.
Artikel 5 Stk. 1. Enhver stat kan ved undertegnelsen eller ved deponeringen  

 af sit ratifikations-, accept- eller godkendelsesinstrument angive, på  

 hvilket territorium eller hvilke territorier denne protokol finder  

 anvendelse.
Stk. 2. Enhver stat kan på et hvilket som helst senere tidspunkt  

 ved en erklæring til Europarådets generalsekretær udstrække anvendelsen af  

 denne protokol til ethvert andet territorium angivet i erklæringen.
For et  

 sådant territorium træder protokollen i kraft på den første dag i måneden  

 efter, at generalsekretæren har modtaget erklæringen.
 Stk. 3. Enhver erklæring, der er afgivet i henhold til de to  

 foranstående stykker, kan, for så vidt angår ethvert territorium, der er  

 angivet i erklæringen, tilbagekaldes ved en meddelelse til generalsekretæren.  

 Tilbagekaldelsen gælder fra den første dag i måneden efter, at  

 generalsekretæren har modtaget meddelelsen.
Artikel 6 Deltagerstaterne betragter bestemmelserne i protokollens artikler 1-5 som  

 tillægsartikler til konventionen, og alle konventionens bestemmelser skal  

 anvendes i overensstemmelse hermed.
Artikel 7-9 (Ratifikation og ikrafttræden, udeladt her).
Bilag 6 Protokol nr. 7 af 22. november 1984.
 Præambel (udeladt her).
Artikel 1 Stk. 1. En udlænding, der lovligt er bosiddende på en stats  

 territorium, kan ikke udvises derfra, medmindre dette sker i medfør af en  

 beslutning truffet i overensstemmelse med loven, og den pågældende skal have  

 adgang til:
a) at fremføre de grunde, der taler mod udvisningen, b) at få sagen prøvet på ny, og c) med henblik herpå at være repræsenteret over for den kompetente  

 myndighed eller en person eller personer udpeget af denne myndighed.
 Stk. 2. En udlænding kan udvises inden udøvelsen af de i stk. 1,  

 litra a-c nævnte rettigheder, når dette er nødvendigt af hensyn til den  

 offentlige orden eller begrundet i hensynet til den nationale sikkerhed.
Artikel 2 Stk. 1. Enhver, der af en domstol er dømt for en strafbar  

 lovovertrædelse, har ret til at få skyldsspørgsmålet eller strafudmålingen  

 prøvet ved en højere domstol.
Udøvelsen af denne ret, herunder de betingelser  

 hvorunder denne kan udøves, fastsættes ved lov.
 Stk. 2. Der kan gøres undtagelse fra denne ret med hensyn til  

 lovovertrædelser af mindre alvorlig art, således som fastsat ved lov, eller i  

 tilfælde, hvor en person i første instans er blevet stillet for den højeste  

 domstol eller er blevet domfældt efter anke af en frifindende dom.
Artikel 3 Når en person ved endelig dom er blevet dømt for et strafbart forhold, og  

 når domfældelsen senere er blevet omstødt eller personen benådet som følge  

 af, at en ny eller nyopdaget kendsgerning på afgørende måde viser, at  

 domfældelsen var fejlagtig, skal personen, der er blevet straffet som følge  

 af domfældelsen, have erstatning i overensstemmelse med loven eller  

 vedkommende stats praksis, medmindre det godtgøres, at det helt eller delvis  

 kan tilskrives ham, at den ukendte omstændighed ikke kom for dagen i rette  

 tid.
Artikel 4 Stk. 1. Under een og samme stats jurisdiktion skal ingen i en  

 straffesag på ny kunne stilles for en domstol eller dømmes for en  

 lovovertrædelse, for hvilken han allerede er blevet endeligt frikendt eller  

 domfældt i overensstemmelse med denne stats lovgivning og strafferetspleje.
 Stk. 2. Bestemmelserne i foregående stykke forhindrer ikke  

 genoptagelse af sagen i overensstemmelse med vedkommende stats lovgivning og  

 strafferetspleje, såfremt der foreligger bevis for nye eller nyopdagede  

 kendsgerninger, eller såfremt der i den tidligere rettergang er begået en  

 grundlæggende fejl, som kunne påvirke sagens udfald.
 Stk. 3. Der kan ikke ske fravigelse fra denne artikel i medfør af  

 artikel 15 i konventionen.
Artikel 5 I privatretlig henseende skal ægtefæller, i deres indbyrdes forhold og i  

 forholdet til deres børn, nyde lige rettigheder og pligter med hensyn til  

 indgåelse af ægteskab, under ægteskab og i tilfælde af dettes opløsning.  

 Denne artikel forhindrer ikke staterne i at tage sådanne forholdsregler, der  

 er nødvendige af hensyn til børnenes interesser.
Artikel 6 Stk. 1. Enhver stat kan på tidspunktet for undertegnelse eller  

 deponering af sit ratifikations-, accept- eller godkendelsesinstrument  

 nærmere angive, for hvilket område eller hvilke områder denne protokol skal  

 gælde, og angive i hvilken udstrækning den forpligter sig til, at  

 bestemmelserne i denne protokol skal finde anvendelse på dette område eller  

 disse områder.
Stk. 2. Enhver stat kan til enhver tid efterfølgende ved erklæring  

 til Europarådets generalsekretær udvide anvendelsen af denne protokol til  

 ethvert andet område, der er nærmere angivet i erklæringen.
For et sådant  

 område træder protokollen i kraft på førstedagen i den måned, der følger  

 efter en periode på to måneder efter datoen for generalsekretærens modtagelse  

 af en sådan erklæring.
Stk. 3. Enhver erklæring afgivet i henhold til de to foregående  

 stykker kan for et hvilket som helst område angivet i en sådan erklæring  

 tilbagekaldes eller begrænses ved en notifikation stilet til  

 generalsekretæren.
Tilbagekaldelsen eller begrænsningen får virkning på  

 førstedagen i den måned, der følger efter en periode på to måneder efter  

 datoen for generalsekretærens modtagelse af en sådan notifikation.
 Stk. 4. En erklæring afgivet i overensstemmelse med denne artikel  

 skal anses for afgivet i overensstemmelse med artikel 63, stk. 1, i  

 konventionen.
 Stk. 5. Enhver stats territorium hvorpå denne protokol i medfør af  

 statens ratifikation, accept eller godkendelse finder anvendelse, og ethvert  

 område, hvorpå protokollen finder anvendelse i medfør af statens erklæring i  

 henhold til denne artikel, kan betragtes som forskellige territorier i  

 relation til henvisningen i artikel 1 til en stats territorium.
Artikel 7 Stk. 1. I forholdet mellem deltagende stater skal bestemmelserne i  

 protokollens artikel 1-6 anses som tillægsartikler til konventionen, og alle  

 konventionens bestemmelser skal finde anvendelse i overensstemmelse hermed.
 Stk. 2. Retten til individuel klageadgang anerkendt ved en  

 erklæring afgivet i henhold til artikel 25 i konventionen, eller anerkendelse  

 af Domstolens kompetence som bindende ved en erklæring afgivet i henhold til  

 artikel 46 i konventionen, skal ikke have virkning i forhold til denne  

 protokol, medmindre vedkommende stat har afgivet en erklæring, der anerkender  

 denne ret, eller anerkender denne kompetence med hensyn til artikel 1-5 i  

 denne protokol.
Artikel 8-10 (Ratifikation og ikrafttræden, udeladt her).
Bemærkninger til lovforslaget Almindelige bemærkninger 1. Indledning Lovforslaget indebærer, at Den europæiske Menneskerettighedskonvention  

 inkorporeres i dansk ret og dermed gøres til en del af den danske lovgivning.
Den løbende vurdering og sikring af, at Danmark opfylder sine  

 forpligtelser efter Den europæiske Menneskerettighedskonvention, er hidtil  

 sket i et samvirke mellem domstolene og lovgivningsmagten.
Lovforslaget er  

 udformet således, at denne ordning fastholdes også efter inkorporeringen af  

 konventionen i dansk ret.
Lovforslaget bygger på betænkning nr. 1220/1991 om Den europæiske  

 Menneskerettighedskonvention og dansk ret.
Betænkningen er udarbejdet af et  

 udvalg, der har været sammensat af repræsentanter for Justitsministeriet,  

 Statsministeriet, Udenrigsministeriet, Den danske Dommerforening, Det Danske  

 Center for Menneskerettigheder og Advokatrådet.
 2. Gældende ret.
 2.1. Menneskerettighedskonventionen, der er fra 1950, blev ratificeret af  

 Danmark i 1953. Siden er der vedtaget en række tilægsprotokoller til  

 Menneskerettighedskonventionen, og af dem har Danmark ratificeret de første  

 otte, mens spørgsmålet om ratificering af den niende tillægsprotokol for  

 tiden er under overvejelse i Justitsministeriet.
2.2. Danmark har ved erklæringer af 22. marts 1982 og 18. februar 1987 for  

 et tidsrum af 10 år fra den 6. april 1982 anerkendt  

 Menneskerettighedsdomstolens kompetence som bindende efter konventionens art.  

 46 og 4. tillægsprotokol art. 6, jf. bekendtgørelse nr. 17 af 17. februar  

 1989, Lovtidende C.
I forbindelse med ratifikationen af 7. tillægsprotokol  

 har Danmark tilsvarende anerkendt Kommissionens og Domstolens kompetence i  

 forhold til denne protokol, jf. bekendtgørelse nr. 41 af 7. april 1989,  

 Lovtidende C.
 Det følger endvidere af konventionens artikel 53, at de lande, som har  

 ratificeret konventionen og tillægsprotokoller hertil, forpligter sig til at  

 rette sig efter Domstolens afgørelse i enhver sag, som de er parter i.
 Konventionen indeholder ikke tilsvarende bestemmelser vedrørende  

 Kommissionens rapporter, hvori Kommissionen giver udtryk for, om den efter en  

 gennemgang af sagens fakta finder, at der er sket krænkelse af en  

 konventionsbestemmelse, jf. konventionens artikel 31.
For så vidt angår Ministerkomiteens kompetence fremgår det af  

 konventionens artikel 32, stk. 1, at såfremt en sag efter behandling i  

 Kommissionen ikke indbringes for Domstolen, skal Ministerkomiteen med to  

 tredjedeles flertal af de medlemmer, der er berettiget til at sidde i  

 komiteen, afgøre, om der foreligger en krænkelse af konventionen.
I  

 bekræftende fald fastsættes en frist, inden for hvilken den pågældende stat  

 skal træffe de forholdsregler, som Ministerkomiteens afgørelse medfører, jf.  

 artikel 32, stk. 2. Det følger af artikel 32, stk. 4, at de lande, som har  

 ratificeret konventionen og tilhørende protokoller, forpligter sig til at  

 betragte enhver afgørelse, som Ministerkomiteen måtte træffe i medfør af  

 bl.a. stk. 1, som bindende.
En stat er derfor forpligtet til at rette sig efter afgørelser truffet af  

 Domstolen og Ministerkomiteen.
Afgørelser truffet af Ministerkomiteen baseres  

 på de rapporter, som udarbejdes af Menneskerettighedskommissionen.  

 Forpligtelsen vedrører imidlertid alene afgørelser, hvori den pågældende stat  

 selv er blevet anset for at have overtrådt bestemmelser i  

 konventionskomplekset.
En stat er ikke i medfør af selve  

 konventionskomplekset forpligtet til at rette sig efter afgørelser, der  

 vedrører andre stater.
Det er imidlertid klart, at en stat i meget vidt  

 omfang vil føle sig forpligtet til også at rette sig efter domspraksis  

 vedrørende andre stater, idet den pågældende stat, såfremt den bliver part i  

 en sag om et lignende spørgsmål, ellers selv risikerer at blive anset for at  

 have tilsidesat bestemmelser i konventionskomplekset.
2.3. Folkeretlige regler som Den europæiske Menneskerettighedskonvention  

 får bl.a. betydning for dansk ret gennem de såkaldte fortolknings- og  

 formodningsregler.
Efter fortolkningsreglen skal danske retsregler så vidt  

 muligt fortolkes på en sådan måde, at de er i overensstemmelse med vore  

 folkeretlige forpligtelser.
Formodningsreglen indebærer, at de retsanvendende  

 myndigheder og domstolene skal tage deres udgangspunkt i, at Folketinget må  

 formodes ikke at ville handle i strid med Danmarks folkeretlige  

 forpligtelser.
På grund af disse ulovfæstede regler har  

 Menneskerettighedskonventionen meget stor betydning i den daglige  

 retsanvendelse.
 Som eksempler på, hvordan fortolknings- og formodningsreglerne er blevet  

 anvendt i retspraksis inden for de seneste år, kan nævnes Højesterets  

 afgørelser bragt i Ugeskrift for Retsvæsen 1989.28, 1990.13 og 1990.181.  

 Disse afgørelser illustrerer samspillet mellem Konventionen og dansk  

 lovgivning.
I U 1989.928 H (sagen om tvangsanbringelse af børn) stadfæstede Højesteret  

 en afgørelse truffet af et flertal på 3 voterende i Vestre Landsret.  

 Flertallet havde fastslået, at rettens prøvelse i sager om tvangsmæssig  

 anbringelse af børn uden for hjemmet i henhold til bistandslovens §§ 123-132,  

 ikke blot omfatter spørgsmålet om, hvorvidt der skal ske tvangsfjernelse, men  

 også spørgsmålet om, hvor anbringelse skal ske.
I Højesterets præmisser  

 anføres det som begrundelse for resultatet, at bestemmelserne i bistandsloven  

 i denne forbindelse må forstås i overensstemmelse med de afgørelser, som Den  

 europæiske Menneskerettighedsdomstol har truffet vedrørende tilsvarende  

 spørgsmål.
I U 1990.13 (Jydebrødre-sagen) anvendte Højesteret  

 Menneskerettighedsdomstolens afgørelse af 24. maj 1989 i Hauschildt-sagen,  

 hvor det blev anset for at være en krænkelse af  

 Menneskerettighedskonventionen, at en dommer, som i en lang række tilfælde  

 havde truffet afgørelse om varetægtsfængsling på grundlag af en særligt  

 bestyrket mistanke, deltog i domsforhandlingen vedrørende den pågældende.  

 Højesteret fandt på den baggrund, at det måtte anses for tvivlsomt, om  

 retsplejelovens § 60, som var blevet indsat i retsplejeloven ved lov nr. 386  

 af 10.juni 1987, var i overensstemmelse med Menneskerettighedskonventionen.  

 Retsplejelovens § 60 havde ved den nævnte lovændring fået det indhold, at en  

 dommer, der tidligere havde truffet afgørelse om varetægtsfængsling af en  

 person på grund af en særlig bestyrket mistanke mod den pågældende, kun var  

 inhabil, såfremt varetægtsfængslingen alene var sket på baggrund af en  

 særligt bestyrket mistanke.
Da Højesteret endvidere ikke fandt grundlag for  

 at antage, at Folketinget, der havde været opmærksom på problemstillingen i  

 forbindelse med vedtagelsen af habilitetsreglen i retsplejelovens § 60, havde  

 tilsigtet at foretage en udtømmende regulering af spørgsmålet, statuerede man  

 i afgørelsen, at der forelå inhabilitet i en situation, hvor  

 varetægtsfængslingen ikke alene havde bygget på en særlig bestyrket mistanke,  

 men også på andre forhold.
Højesteret bemærkede i den forbindelse, at  

 retsplejelovens habilitetsregler i §§ 60 og 62 måtte fortolkes i  

 overensstemmelse med de principper, der blev lagt til grund i  

 Menneskeretighedsdomstolens afgørelse.
I U 1990.181 H (Hørsholm-sagen) tog Højesteret stilling til, om en dommer,  

 der som dommer i afsluttede sager mod andre tiltalte havde lagt en række  

 omstændigheder til grund som bevist i forbindelse med disse afgørelser, var  

 inhabil i en situation, hvor der nu på ny skulle tages stilling til beviserne  

 for de samme omstændigheder.
Højesteret fandt i lyset af  

 Menneskerettighedsdomstolens afgørelse i Hauschildt-sagen, at det kunne være  

 tvivlsomt, om den faste praksis, vi i Danmark gennem mange år havde haft for,  

 at de nævnte forhold ikke medførte, at der opstod inhabilitet, var i  

 overensstemmelse med Menneskerettighedskonventionen.
Højesteret fandt  

 imidlertid under hensyn til de meget vidtrækkende konsekvenser for  

 domstolene, som en konstatering af inhabilitet i den beskrevne situation  

 ville medføre, at det burde overlades til Folketinget at tage stilling til  

 spørgsmålet.
Højesteret bemærkede i den forbindelse, at der ikke forelå nogen  

 afgørelse fra Konventionsorganerne vedrørende en situation som den  

 foreliggende, og at der i hvert fald ikke var grundlag for ophævelse af den  

 indankede dom i det foreliggende tilfælde, hvor der ikke var gjort nogen  

 indsigelse vedrørende habiliteten for så vidt angik de dommere, der havde  

 deltaget i landsrettens ankebehandling.
 På baggrund af de to sidstnævnte afgørelser ændrede Folketinget herefter  

 ved lov nr. 403 af 13. juni 1990 retsplejelovens habilitetsregler, og de må  

 nu antages at være i overensstemmelse med Den europæiske  

 Menneskerettighedskonvention.
Som et eksempel fra et andet retsområde på anvendelsen af fortolknings- og  

 formodningsreglen kan nævnes Sø-og Handelsrettens dom i Ugeskrift for  

 Retsvæsen 1988.779 (Dana Optima-sagen), hvor retten nåede frem til, at  

 reglerne om erstatningsansvar efter havmiljølovens § 46, hvorefter størrelsen  

 af et erstatningsansvar ikke var begrænset, måtte forstås således, at de  

 skulle supplere - men ikke ændre - sølovens regler, herunder denne lovs  

 regler om globalbegrænsning af erstatningsansvar.
Sø- og Handelsretten  

 henviste i den forbindelse til, at sølovens regler hvilede på internationale  

 konventioner, som Danmark havde ratificeret.
Da det endvidere ikke i  

 forbindelse med den senere vedtagelse af havmiljøloven udtrykkeligt var  

 anført, at sølovens - og dermed disse konventioners - regler skulle fraviges,  

 fandt sølovens regler, herunder reglerne om globalbegrænsning, anvendelse.
2.4. En anvendelse af fortolknings- og formodningsreglerne forudsætter, at  

 det er muligt at løse uoverensstemmelserne ved fortolkning.
Hvis situationen  

 omvendt er den, at der af lovgiveren er tilsigtet en klar og utvetydig  

 modstrid mellem en dansk retsregel og en folkeretlig forpligtelse, har den  

 danske retsregel forrang.
 3. Folketingsbeslutningen af 19. maj 1989.
 Ved folketingsbeslutning af 19. maj 1989 om inkorporering af Den  

 europæiske Menneskerettighedskonvention i dansk ret opfordrede Folketinget  

 regeringen til at nedsætte et hurtigt arbejdende udvalg med henblik på at  

 undersøge fordele og ulemper ved inkorporering af Den europæiske  

 Menneskerettighedskonvention i dansk ret og fremkomme med forslag til,  

 hvorledes en inkorporering rent teknisk kan ske (Folketingstidende 1988-89,  

 Tillæg C sp. 1079).
Folketingets debat om beslutningsforslaget findes i Folketingets  

 Forhandlinger 1988-89, spalte 6192 ff.
Det fremgår af Folketingets debat, der  

 tidsmæssigt ligger forud for de under 2.3. refererede højesteretsdomme, at  

 det kunne give anledning til tvivl, hvilken retsvirkning Den europæiske  

 Menneskerettighedskonvention har i dansk ret.
Det er bl.a. i den  

 retsvidenskabelige litteratur gjort gældende, at konventionens bestemmelser  

 ikke direkte kan påberåbes for danske domstole.
Fra anden side er denne  

 retsopfattelse blevet imødegået, idet det er gjort gældende, at konventionens  

 bestemmelser utvivlsomt er en retskilde for danske domstole og derfor kan  

 påberåbes, men at det kan give anledning til tvivl, hvilken styrke denne  

 retskilde har i konflikt med andre regler.
Et særligt problem, som også blev drøftet i Folketinget, er betydningen af  

 menneskerettighedsorganernes praksis.
Det kan ikke udelukkes, at den  

 overensstemmelse, der blev antaget at bestå mellem konventionsbestemmelserne  

 og dansk ret, da konventionen i sin tid blev ratificeret, er blevet mindre  

 sikker, i det omfang konventionsbestemmelsernes rækkevidde er blevet afklaret  

 og præciseret i praksis.
Fra forslagsstillernes side blev det anført, at  

 senere afgørelser fra Domstolen og Kommissionen burde kunne danne grundlag  

 for stillingtagen ved danske domstole til, om konventionens bestemmelser er  

 iagttaget, og det blev antaget, at dette resultat bedre kunne opnås, hvis  

 konventionen gøres til en del af dansk ret.
På baggrund af debatten blev det enstemmigt vedtaget, at et udvalg skulle  

 undersøge fordele og ulemper ved en inkorporering.
Der blev herefter nedsat  

 et udvalg, og udvalgets overvejelser findes som nævnt i betænkning nr.  

 1220/1991.
 4. Udvalgets overvejelser.
 4.1. Udvalgets hovedsynspunkter.
 Udvalget fremhæver, at den problemstilling, der førte til udvalgets  

 nedsættelse, i meget høj grad er blevet afklaret ved en række domme, som er  

 afsagt af Højesteret i slutningen af 1989, og som er refereret ovenfor i nr.  

 2.3.
 Højesteret har således fastslået, at der består en pligt for danske  

 domstole og andre myndigheder til så vidt muligt at lægge Den europæiske  

 Menneskerettighedskonvention og den praksis, som knytter sig hertil, til  

 grund ved fortolkningen af dansk ret.
 Afgørelserne må antages at indebære, at danske myndigheder må følge  

 konventionsorganernes retsopfattelse med hensyn til konventionens  

 fortolkning, og at det ikke er afgørende, om der er tale om praksis  

 vedrørende Danmark eller en anden stat.
Højesteret har dog ikke herved taget stilling til alle de spørgsmål, der  

 kan opstå vedrørende konventionens gennemslagskraft, og specielt har  

 Højesteret udtalt tvivl om, hvilken betydning konventionen skal tillægges  

 over for en fast retsopfattelse i dansk ret, når der ikke er klare afgørelser  

 fra konventionsorganerne.
Højesterets udtalelse herom var medvirkende til, at  

 regeringen umiddelbart efter tog initiativ til en ændring af retsplejeloven,  

 der ændrede retsplejelovens regler om, hvornår en dommer skal vige sit sæde,  

 og dermed gennemførte en retstilstand, der utvivlsomt må anses for at være i  

 overensstemelse med konventionen som fortolket af  

 Menneskerettighedsdomstolen.
Udvalget har anført, at den afklaring, der herved er tilvejebragt, stort  

 set er tilfredsstillende.
På den ene side har det vist sig, at borgerne har  

 et effektivt retsmiddel mod (utilsigtede) overtrædelser af Den europæiske  

 Menneskerettighedskonvention, idet domstolene må forventes så vidt muligt kun  

 at ville håndhæve dansk ret med de forbehold og korrektioner, der er  

 nødvendige for at opfylde landets internationale forpligtelser.
På den anden side har Højesteret været tilbageholdende med at træffe  

 afgørelser, der kunne fremstå som retsskabende, i tilfælde hvor rækkevidden  

 af konventionen ikke har været klar.
De konkrete situationer, hvor dansk rets  

 overensstemmelse med konventionen har kunnet give anledning til tvivl, er  

 imidlertid hurtigt blevet afklaret ved lovgivning.
Samvirket mellem  

 domstolene og lovgivningsmagten har således sikret en hurtig og fleksibel  

 opfyldelse af Danmarks konventionsforpligtelser, således som disse løbende  

 fortolkes af konventionsorganerne.
Udvalget har bemærket, at denne balance mellem lovgivningsmagt og domstole  

 ikke bør forrykkes.
En inkorporering bør ikke føre til, hverken at domstolene  

 påtager sig en større retspolitisk opgave, eller at lovgivnningsmagten  

 slækker på kravene til en løbende tilpasning af lovgivningen, således at en  

 inkorporeringslov kommer til at virke som en sovepude.
Derimod finder  

 udvalget, at der er behov for en markant forøgelse af kendskabet til  

 konvention, både i samfundet i almindelighed og hos de retsanvendende  

 myndigheder, advokater m.v.
 Udvalget har peget på, at den retstilstand, der er fastslået i retspraksis  

 i de seneste år, bør have et udtrykkeligt lovmæssigt grundlag.
Herved skabes der et bedre grundlag for viden om og anvendelse af  

 konventionen, og samtidig tilvejebringes der en højere grad af bevidsthed om  

 og et bedre grundlag for undervisning i konventionens principper, der indgår  

 som et grundlæggende værdisæt også for det danske folkestyre.
En  

 inkorporering vil således understrege lovgivningens folkeretlige baggrund.
 4.2. Udvalgets lovudkast.
 Udvalget har på baggrund af de anførte synspunkter udarbejdet et udkast  

 til en helt ny lov, hvorved det fastsættes, at Den europæiske  

 Menneskerettighedskonvention med tilhørende protokoller 1-8, der er  

 ratificeret eller undertegnet uden ratifikationsforbehold af Danmark i  

 perioden 1953-1985, gælder her i landet.
Konventionskomplekset er principielt allerede gældende ret, idet den  

 relevante lovgivning er søgt ændret i fornødent omfang i forbindelse med  

 ratifikationerne og ved løbende tilpasning foretaget gennem årene i lyset af  

 retsudviklingen.
Denne opfyldelsesmåde kaldes omskrivning respektive  

 konstantering af overensstemmelse (normharmoni).
Udvalget har været opmærksom på, at det ud fra en lovteknisk betragtning  

 kan give anledning til betænkelighed, at regler, der allerede findes i de  

 relevante love, nu gentages.
F.eks. følger det af ægteskabslovens §§ 1-2, at  

 personer, der er fyldt 18 år, har ret til at indgå ægteskab.
Ved  

 inkorporering gøres konventionen til lov, og efter art. 12 har  

 »giftefærdige mænd og kvinder ret til at indgå ægteskab og stifte  

 familie i overensstemmelse med de nationale love, der giver regler om  

 udøvelsen af denne ret«.
Det kan indvendes, at der er noget uheldigt  

 ved, at ægteskabslovens § 1 nu gentages, men med et mindre præcist indhold,  

 ved konventionsloven.
Konventionens indhold af principper, som er udmøntet i mere detaljerede  

 regler i den almindelige lovgivning, kan give anledning til at overveje, om  

 forskellen bør markeres ved at give konventionsreglerne en højere  

 retskildemæssig status end den almindelige lovgivning.
Udvalget har  

 imidlertid fundet, at der ikke er anledning til at foretage en inkorporering  

 af konventionen ved en grundlovsændring, og forslaget til inkorporeringslov  

 er derfor et almindeligt lovforslag.
Det hensyn til klarhed, som ud fra de  

 nævnte lovtekniske principper normalt fører til, at gentagelser bør undgås,  

 har imidlertid ikke overbevist udvalget om, at en inkorporering bør undlades.  

 En inkoporeringslov er ikke udtryk for en overflødig regelproduktion, fordi  

 formålet som ovenfor nævnt er at gøre de nationale reglers folkeretlige  

 baggrund klar og fastslå deres bindende karakter.
Udvalget har udformet lovudkastet med forbillede i tidligere  

 inkorporeringslove med en kort lovtekst, der henviser til konventionen og i  

 visse tilfælde optager den som bilag.
Som eksempel henvises til lov nr. 252  

 af 18 juni 1968 om diplomatiske forbindelser, lov nr. 447 af 11. oktober 1972  

 om Danmarks tiltrædelse af De europæiske Fællesskaber, lov nr. 188 af 9. maj  

 1984, om hvilken lov der skal anvendes på kontraktlige forpligtelser, og lov  

 nr. 733 af 7. december 1988, international købelov.
Den bindende og endelige fortolkning af de enkelte bestemmelser i  

 Menneskerettighedskonventionen henhører ifølge almindelige folkeretlige  

 principper under konventionsorganerne i Strasbourg, dvs.  

 Menneskerettighedsdomstolen og Europarådets Ministerkomite.
Endvidere er  

 Menneskerettighedskommisionens retsopfattelse af stor betydning.
Denne kommer  

 til udtryk i Kommissionens afgørelser om antagelse til eller afvisning af  

 realitetsbehandling og i rapporter om sagens realitet.
Danske retsanvendende  

 myndigheder må derfor også ved anvendelsen af konventionen lægge vægt på  

 praksis fra disse organer.
Noget tilsvarende gælder ikke loven om diplomatiske forbindelser og den  

 internationale købelov, fordi der ikke i tilslutning til de pågældende  

 konventioner er oprettet kontrolorganer.
Derimod kan de EF-regler, der er  

 inkorporeret ved EF-tiltrædelsesloven, kun endeligt fortolkes af  

 EF-Domstolen.
Danske domstole har efter EØF-traktatens art. 177 ret - og for  

 domstole i sidste instans pligt - til at forelægge relevante  

 fortolkningsspørgsmål for EF-Domstolen.
 En forelæggelsespligt består ikke, hvis spørgsmålet er tilstrækkeligt  

 afklaret, f.eks. ved tidligere retspraksis fra EF-domstolen, og Domstolens  

 fortolkning indgår som en integrerende del af de bestemmelser, der har været  

 genstand for fortolkning.
Nationale domstole har ikke efter Menneskerettighedskonventionen mulighed  

 for at forelægge fortolkningsspørgsmål for de europæiske konventionsorganer,  

 og da disses praksis er mindre omfattende end EF-Domstolens praksis, vil der  

 oftere kunne forekomme situationer, hvor et spørgsmål henstår som uafklaret,  

 f.eks. således at en afgørelse må bero på den nationale myndigheds  

 fortolkning ud fra en tidligere dom fra Domstolen.
Udvalget har fundet, at  

 dette nødvendiggør, at der ikke i loven tages stilling til, i hvilket nærmere  

 omfang konventionsorganernes praksis er formelt bindende.
 4.3. Udvalgets overvejelser.
 4.3.1.Retsvirkningerne af en inkorporering.
Som nævnt i afsnit 4.2. er konventionen principielt allerede gennemført i  

 dansk ret ved omskrivning og konstatering af normharmoni, og det fremgår af  

 betænkningen, at det har ligget udvalget stærk på sinde at fremhæve  

 vigtigheden og nødvendigheden af, at man i lovgivningsproceduren også i  

 fremtiden gør sig klart, om et lovforslag kommer i strid med  

 konventionskomplekset.
Udvalget har endvidere fundet at burde fremhæve, at  

 det først og fremmest tilkommer lovgivningsmagten at ændre relevante  

 lovbestemmelser, når der træffes nye afgørelser af konventionsorganerne.
Den  

 tradition, som der nærmere er redegjort for i betænkningens kapitel 4,  

 hvorefter regeringen fremsætter nødvendige lovforslag til opfyldelse af  

 konventionsforpligtelser som afklaret i Domstolens praksis, bør videreføres.  

 Kun hvis disse forudsætninger opfyldes løbende, kan man efter udvalgets  

 opfattelse fastholde, at domstole og andre retsanvendende myndigheder kan gå  

 ud fra en formodning om, at lovgivningen er forenelig med  

 konventionskomplekset.
Udvalget har således ikke forestillet sig, at domstole og andre  

 retsanvendende myndigheder særlig ofte vil blive stillet over for at skulle  

 tage stilling til en virkelig konflikt mellem en lov- og en  

 konventionsbestemmelse.
Formålet med en inkorporering er imidlertid at gøre  

 det klart, at en sådan konflikt erkendes som en mulighed af  

 lovgivningsmagten, og at det er ønsket, at de retsanvendende myndigheder ikke  

 skal føle sig forpligtet til at træffe afgørelser i strid med  

 konventionskomplekset, f.eks. fordi en lov ikke giver en domstol kompetence  

 til at træffe en afgørelse, der kræves efter konventionens artikel 5, eller  

 fordi en lov er formuleret generelt uden at tage hensyn til, at anvendelsen i  

 en konkret situation kan komme strid med f.eks. konventionens artikel 3 eller  

 artikel 8.
 Loven skal navnlig danne grundlag for, at domstolene og andre  

 retsanvendende myndigheder løbende kan tage hensyn til nyere praksis fra  

 konventionsorganerne, som lovgivningsmagten ikke har haft adgang til at tage  

 stilling til.
 Skulle der være konflikt mellem en ældre lovregel og inkorporeringsloven,  

 vil gennemførelse af inkorporeringsloven indebære, at love, der er ældre end  

 inkorporeringslovens ikrafttrædelsestidspunkt, principielt må vige i kraft af  

 det almindelige lex posterior-princip.
Er en domstol eller en anden retsanvendende myndighed i tvivl om, hvorvidt  

 Folketinget for så vidt angår senere love har villet fravige en  

 konventionsforpligtelse, må stillingtagen hertil ske efter gennemgang af  

 samtlige relevante retskilder, herunder bl.a. navnlig den pågældende  

 lovbestemmelses forarbejder.
Har Folketinget ønsket at fravige en  

 konventionsbestemmelse og/eller en bestemt fortolkning heraf, må den senere  

 lovbestemmelse i sådanne tilfælde gå forud for den omhandlede  

 konventionsbestemmelse.
De retsanvendende myndigheder og domstole har i disse  

 tilfælde ikke mulighed for at anlægge en folkeretskonform fortolkning af den  

 pågældende lovbestemmelse.
Hvis konflikten beror på, at konventionskomplekset er blevet tillagt en  

 ændret rækkevidde ved konventionsorganernes praksis, er det formentlig af  

 mindre betydning, hvor gammel den danske regel er.
Her må det følge af  

 almindelige fortolkningsprincipper om forholdet mellem folkeret og national  

 ret, at domstolene skal søge at hindre, at konflikten bliver reel.
Som  

 eksempel kan nævnes, at lovgivningsmagten har tilstræbt at opfylde en  

 konventionsforpligtelse, mens en senere dom fra Menneskerettighedsdomstolen  

 viser, at den fortagne ændring ikke er tilstrækkelig.
Folketingets ændring af  

 retsplejelovens § 60 stk. 2 ved lov nr. 386 af 10. juni 1987 og Højesterets  

 bortfortolkning af » alene« ved kendelsen i jydebrødresagen, jf.  

 Ugeskrift for Retsvæsen 1990 13 H (refereret ovenfor i nr. 2.3), illustrerer  

 dette eksempel.
Det vil imidlertid fortsat være den danske regerings ansvar, at Danmark  

 lever op til sine forpligtelser i medfør af konventionen.
En konstateret  

 uoverensstemmelse mellem en nyere lov og loven om Den europæiske  

 Menneskerettighedskonvention kan derfor efter omstændighederne føre til, at  

 det af regeringen må overvejes at søge tilvejebragt overenstemmelse med  

 konventionsforpligtelser ved forelæggelse af et lovforslag herom for  

 Folketinget.
På grund af konventionsbestemmelsernes særlige karakter vil der ofte være  

 tale om udfyldning af brede standarder.
Domstolene er hidtil veget tilbage  

 for at foretage en selvstændig fortolkning og udfyldning, som ikke har klar  

 støtte i konventionsorganernes praksis, og som har vidtgående konsekvenser  

 for det danske samfund.
Højesterets dom i Hørsholmsagen, jf.
Ugeskrift for  

 Retsvæsen 1990.181 H (refereret ovenfor i nr. 2.3), er et eksempel på en  

 sådan situation, hvor det var gjort gældende, at en dom fra  

 Menneskerettighedsdomstolen om en dommers inhabilitet måtte føre til, at der  

 også blev statueret inhabilitet i sagskomplekser af en anden type end den,  

 der havde foreligget for Domstolen.
En accept af dette ville vel ikke stride  

 mod nogen klar dansk lovbestemmelse, men mod en fast og langvarig  

 retspraksis, og konsekvenserne for domstolsorganisationen kunne være  

 vidtrækkende.
En tilsvarende problemstilling kan foreligge i tilfælde, hvor det gøres  

 gældende at en klar lovbestemmelse er i strid med konventionen.
Som eksempel  

 kan nævnes, at efter den tidligere retstilstand i Danmark havde kun moderen  

 forældremyndigheden over et barn uden for ægteskab.
Efter loven var det ikke  

 muligt at overføre forældremyndigheden til faderen uden moderens samtykke.
Så  

 længe der ikke forelå en afgørelse fra menneskerettighedsorganerne, der  

 fastslog, at denne retstilstand var i strid med konventionen, ville  

 domstolene have været afskåret fra at give faderen del i forældremyndighen,  

 og spørgsmålet måtte i givet fald have været henskudt til lovgivningsmagten.
Efter udvalgets opfattelse bør inkorporeringen af konventionen ikke  

 medføre en ændret løsning på en konflikt som den beskrevne.
Domstolene bør  

 ikke ud fra en selvstændig fortolkning af konventionsbestemmelserne undlade  

 at håndhæve en klar lovbestemmelse, særligt fordi afgørelsen af, på hvilke  

 betingelser faderen skulle kunne overtage forældremyndigheden (eller en del  

 heraf), indebærer et valg mellem flere muligheder.
Også den situation, der  

 forelå i Hørsholmsagen, jf.
Ugeskrift for Retsvæsen 1990.181 H (refereret  

 ovensfor i nr. 2.3.) vil uanset en inkorporeringslov indebære valg, som  

 domstolene bør kunne overlade til lovgivningsmagten at træffe.
Dette gælder i  

 hvert fald første gang problemet opstår.
Afstår lovgivningsmagten fra at  

 gennemføre lovgivning, kan domstolene være nødt til at tage stilling.
Noget  

 sådant er sket på andre retsområder, f.eks. for så vidt angår formueforholdet  

 mellem ugifte samlevende.
 4.3.2. Inkorporeringens betydning ved udstedelse af anordninger og  

 bekendtgørelser m.v.
Det følger af princippet om lovmæssig forvaltning, at en minister kun må  

 udstede bekendtgørelser med hjemmel i lov, og at sådanne bekendtgørelser ikke  

 må stride mod lov.
Det har kunnet give anledning til tvivl, hvilken placering  

 i regelhierarkiet Den europæiske Menneskerettighedskonvention som sådan  

 havde, når den ikke var inkorporeret.
En vedtagelse af lovforslaget vil løse  

 dette problem, idet det vil være klart, at en minister ikke gyldigt kan  

 udstede bekendtgørelser, der strider mod denne lov.
Det vil endvidere være  

 klart, at også anden regeludstedelse og konkrete retsakter må opfylde kravene  

 i loven.
 4.3.3. De danske domstoles anvendelse af  

 Menneskerettighedskonventionen.
Netop fordi domstolene på baggrund af det ovenfor anførte bør kunne  

 arbejde med en formodning om, at en lovbestemmelse er i overensstemmelse med  

 Den europæiske Menneskerettighedskonvention og tilhørende protokoller, vil  

 der typisk ikke være grund til for en domstol selv at påse, om kravene i  

 konventionskomplekset er opfyldt.
Det må være en opgave for parterne i en  

 civil sag selv at påpege, om der er en mulig konflikt.
Noget andet er, at en domstol kan finde, at en konkret forvaltningsakt er  

 i strid med en bestemmelse i konventionskomplekset.
Dette kan f.eks.  

 forekomme i tilfælde, hvor en lov giver myndighederne et skøn, og hvor dette  

 skøn er udøvet på en måde, som ikke klart er forenligt med den pågældende  

 konventionsbestemmelse.
I en sådan situation bør retten henlede parternes  

 opmærksomhed på forholdet til konventionskomplekset og ved spørgsmål til  

 parterne søge problemstillingen afdækket.
 I straffesager bør domstolene af egen drift påse, at der ikke handles i  

 strid med konventionsreglerne og den tilhørende praksis.
 5. Justitsministeriets overvejelser.
Justitsministeriet kan tiltræde udvalgets synspunkter og forslag.  

 Justitsministeriet er således enig i, at den balance mellem lovgivningsmagten  

 og domstolene, som er fastslået i Højesterets praksis, ikke bør forrykkes.  

 Det bør fortsat være Folketinget, der afgør, hvilket indhold den danske  

 lovgivning skal have.
Som fremhævet af udvalget bør en inkorporering ikke  

 føre til, hverken at domstolene påtager sig en større retspolitisk opgave,  

 eller at lovgivningsmagten slækker på kravene til en løbende tilpasning af  

 lovgivningen.
 Ved den inkorporeringsform, der er valgt i forslaget tilsigtes der ikke  

 nogen ændring af balancen mellem lovgivningsmagten og domstolene.
Justitsministeriet kan således tiltræde, at Den europæiske  

 Menneskerettighedskonvention inkorporeres i dansk ret på den af udvalget  

 foreslåede måde.
Forslaget er udformet i overensstemmelse hermed og på  

 baggrund af de anførte synspunkter.
Som anført af udvalget skabes der herved  

 et bedre grundlag for viden om og anvendelse af konventionen.
Samtidig  

 tilvejebringes der en højere grad af bevidsthed om og et bedre grundlag for  

 undervisning i konventionens principper, der indgår som et grundlæggende  

 værdisæt også for det danske folkestyre.
 Justitsministeriet har dog fundet det rigtigst at indsætte en sædvanlig  

 ikrafttrædelsesbestemmelse for så vidt angår Færøerne og Grønland.
 6. Behovet for øget information om Den europæiske  

 Menneskerettighedskonvention.
 Udvalget har i betænkningen peget på, at selv om den stigende omtale i  

 medierne af Menneskerettighedskonventionen må antages at have gjort  

 kendskabet til selve konventionens eksistens større, hersker der stadigvæk en  

 stor usikkerhed hos mange vedrørende konventionens nærmere indhold.
 Der foregår allerede på nuværende tidspunkt et ret omfattende  

 informations- og undervisningsarbejde for så vidt angår menneskerettigheder.  

 Udvalget har i den forbindelse navnlig peget på den informationsvirksomhed,  

 der foregår i Det Danske Center for Menneskerettigheders regie.
Justitsministeriet finder på samme måde som udvalget, at der uanset dette  

 må forventes at opstå et særligt behov for en mere målrettet indsats i  

 forbindelse med inkorporeringen.
Ikke mindst personalet ved domstolene,  

 politiet og kriminalforsorgen vil have behov for en grundig og hurtig  

 information om konventionskomplekset, og det vil derfor være nødvendigt med  

 en intensiv kursusvirksomhed.
Justitsministeriet er endvidere enig med  

 udvalget i, at der vil være et behov for en styrkelse af den løbende  

 information om Menneskerettighedskonventionsorganernes praksis.
Justitsministeriet kan tilslutte sig udvalgets anbefaling af, at  

 informationsindsatsen vedrørende Den europæiske Menneskerettighedskonvention  

 styrkes.
Oplysningsvirksomheden er hidtil bl.a. blevet varetaget af  

 Justitsministeriet, som især har gennemført denne ved med mellemrum at  

 udsende referater af samtlige afgørelser fra Den europæiske  

 Menneskerettighedsdomstol til domstolene og de retsanvendende myndigheder.  

 Referaterne har endvidere være bragt i Advokatrådets blad og er dermed også  

 nået ud til alle landets advokater.
 Justitsministeriet vil efter inkorporeringen forøge denne indsats.
 7. Hørte myndigheder.
 Betænkningen om inkorporering af Menneskerettighedskonventionen har været  

 sendt til høring hos følgende myndigheder og organisationer m.v.:
 Præsidenten for Østre Landsret, Præsidenten for Vestre Landsret,  

 Præsidenten for Københavns Byret, Præsidenten for Retten i Århus, Præsidenten  

 for Retten i Odense, Præsidenten for Retten i Aalborg, Rigsadvokaten,  

 Rigspolitichefen, Politidirektøren i København, Den danske Dommerforening,  

 Direktoratet for Kriminalforsorgen, Direktoratet for Udlændinge, Foreningen  

 af Politimestre i Danmark, Dommerfuldmægtigforeningen,  

 Politifuldmægtigforeningen, Dansk Politiforbund, Dansk  

 Kriminalpolitiforening, Registertilsynet, Statsamterne, Foreningen af  

 Statsamtsmænd, Foreningen af Statsamtsfuldmægtige, Samtlige ministerier,  

 Advokatrådet, Det Danske Center for Menneskerettigheder, Dansk  

 Flygtningehjælp, Dansk Amnesty International, Amtsrådsforeningen i Danmark,  

 Kommunernes Landsforening, Københavns Kommune, Frederiksberg Kommune, Dansk  

 Arbejdsgiverforening, Landsorganisationen i Danmark.
 8. Økonomiske og administrative konsekvenser.
Gennemførelse af lovforslaget forventes at medføre visse udgifter for  

 domstolene og de retsanvendende myndigheder, herunder til indkøb af den  

 nødvendige faglitteratur m.v.
Endvidere forventes der - i hvert fald i en  

 periode umiddelbart efter ikrafttrædelsen - at være behov for  

 efteruddannelse.
Udgifterne i forbindelse hermed forventes at kunne afholdes  

 inden for de eksisterende bevillingsmæssige rammer.
 Lovforslaget skønnes ikke i øvrigt at indebære økonomiske eller  

 administrative konsekvenser af betydning for det offentlige.
Bemærkninger til forslagets enkelte bestemmelser Til § 1.
Kun protokoller, der er ratificeret eller undertegnet uden  

 ratifikationsforbehold og ikrafttrådt, er medtaget i opregningen.
Det  

 bemærkes i denne forbindelse, at der løbende i Europarådet foregår revision  

 af reglerne i konventionskomplekset, der også i de kommende år må forventes  

 udbygget med yderligere tillægsprotokoller.
I november 1990 har konventionslandene således vedtaget og undertegnet en  

 9. protokol til Den europæiske Menneskerettighedskonvention.
Protokollen  

 indfører mulighed for, at også enkeltpersoner kan indbringe en sag for  

 Menneskerettighedsdomstolen.
Protokollen, der træder i kraft, når den er  

 ratificeret af 10 lande, er undertegnet af Danmark, men er endnu ikke  

 ratificeret.
Ved opregningen i forslagets § 1, stk. 1, nr. 1-5, sondres der mellem  

 protokoller, der vedrører ændring af procedurereglerne i Den europæiske  

 Menneskerettighedskonvention, og tillægsprotokoller, der vedrører andre  

 ændringer.
Førstnævnte er opregnet i § 1, stk. 1, nr. 1, litra a-d, mens  

 sidstnævnte er opregnet i § 1, stk. 1, nr. 2-5.
Opregningen i § 1, stk. 1, nr. 1, litra a-d, skal ses i sammenhæng med  

 forslagets stk. 2, hvorefter en dansk oversættelse af de konventionstekster,  

 som er nævnt i stk. 1, er medtaget som bilag til loven.
I den danske  

 oversættelse er de ændrede procedureregler, som er omhandlet i § 1, stk. 1,  

 nr. 1, litra b-d, indarbejdet i konventionsteksten, der derfor i den danske  

 oversættelse fremtræder, således som reglerne er gældende efter den senest  

 ikrafttrådte protokol vedrørende procedureændringer.
Dette er sket for at  

 lette arbejdet med konventionsteksten for borgere, domstole og andre  

 retsanvendende myndigheder.
Protokol nr. 2, lovudkastets § 1, stk. 1, nr. 1,  

 litra a, har ikke kunnet indarbejdes på denne måde, da protokollens  

 procedureregler ikke fremtræder som formelle ændringer til konventionen.
De tillægsprotokoller, som er opregnet i forslagets § 1, stk. 1, nr. 2-5,  

 vedrører ændringer i forhold til den oprindelige konvention fra 1950, hvorved  

 der er sket udbygning af de der omhandlede rettigheder.
I bilaget til  

 lovudkastet fremstår disse protokoller selvstændigt, idet de efter deres  

 udformning ikke kan indarbejdes i den oprindelige konventionstekst.
Den danske oversættelse, som er medtaget som bilag til lovudkastet, er  

 ikke konventionskompleksets autentiske tekst, idet de bindende og autentiske  

 tekster er de engelske og franske, som sammen med den oprindelige danske  

 oversættelse er bekendtgjort i Lovtidende C i forbindelse med bekendtgørelse  

 af de enkelte dele af konventionskomplekset.
Justitsministeriet har  

 imidlertid fundet, at det ville føre for vidt at medtage også de engelske og  

 franske tekster som bilag til lovudkastet.
Henvisningen i forslagets § 1,  

 stk. 1, nr. 1-5, til konventionens og tillægsprotokollernes bekendtgørelse i  

 Lovtidende C gør det lettere for brugerne i givet fald at gøre sig bekendt  

 med den bindende og autentiske tekst.
Oversættelsen er ny.
Justitsministeriet er enig med udvalget i, at den  

 oversættelse, der var foretaget i forbindelse med den oprindelige  

 bekendtgørelse af teksterne i Lovtidende C, på en række punkter var præget af  

 sin tid, ligesom udtryk, der går igen i konventionen og protokollerne på  

 engelsk og fransk, var oversat forskelligt til dansk.
Den nu foretagne  

 oversættelse tilstræber at være mere klar og konsekvent, men der er stadig  

 kun tale om en oversættelse, og det er ikke muligt i en oversættelse at tage  

 højde for de forståelsesnuancer, som fremgår af konventionsorganernes  

 praksis.
 Til § 2.
 Mens selve Menneskerettighedskonventionen og protokol nr. 1 er indgået  

 efter indhentelse af Rigsdagens samtykke, er alle senere protokoller  

 tiltrådt, uden at regeringen har skønnet det nødvendigt at indhente et  

 samtykke fra Folketinget efter grundlovens § 19.
Når konventionskomplekset i sin helhed inkorporeres, vil ændringer i en  

 hvilken som helst bestemmelse nødvendiggøre en lovændring.
Der kan forudses  

 en del ændringer i de kommende år.
Som nævnt under bemærkningerne til § 1 har  

 medlemsstaterne undertegnet en 9. protokol, der vil gøre det muligt for den  

 enkelte borger at indbringe klager for Menneskerettighedsdomstolen, efter at  

 Menneskerettighedskommissionen har afgivet en rapport om klagen.
Endvidere  

 foregår der for øjeblikket drøftelser om en 10. protokol om, at det flertal,  

 der kræves i Ministerkomiteen for at konstatere en krænkelse på grundlag af  

 en rapport fra Menneskerettighedskommissionen, skal nedsættes fra 2/3 til  

 simpelt flertal.
Justitsministeriet finder - i overensstemmelse med udvalget - at det vil  

 være uhensigtsmæssigt, om ændringer i procedureregler og lignende altid  

 skulle nødvendiggøre en formel lovændring, og det foreslås, at regeringen  

 bemyndiges til at tiltræde sådanne protokoller.
Kundgørelsen skal ske  

 således, at protokollerne fremtræder som nye bilag til loven, og det vil  

 derfor være naturligt, at de indarbejdes i form af en ny lovbekendtgørelse.
Denne bemyndigelse udelukker ikke, at regeringen beslutter at indhente  

 Folketingets samtykke til ratifikationen af proceduremæssige protokoller, der  

 skønnes at indebære forpligtelser af større betydning.
Man kan f.eks. ikke  

 udelukke, at en eventuel reform af kontrolsystemet med en sammensmeltning af  

 Domstol og Kommission udformes således, at der kan være grund til at  

 forelægge sagen for Folketinget.
 Til § 3.
Tillægsprotokol nr. 7 indeholder i art. 2, stk. 1 en bestemmelse om, at  

 den, der er dømt for en strafbar lovovertrædelse, har ret til at få  

 skyldspørgsmålet eller strafudmålingen prøvet ved en højere domstol.
Efter  

 stk. 2 kan der gøres undtagelse fra denne ret bl.a. med hensyn til  

 lovovertrædelser af mindre alvorlig art som nærmere fastsat ved lov.
 Efter retsplejelovens § 962, stk. 2 som affattet ved lov nr. 396 af 13.  

 juni 1990 § 3, nr. 11, kan tiltalte kun anke en dom i en politisag, hvis han  

 har givet møde i sagen og er idømt mere end 20 dagbøder eller en bøde på over  

 3000 kr.
 Ved ratifikationen af tillægsprotokollen afgav regeringen en erklæring om,  

 at art. 2, stk. 1, ikke skal være til hinder for anvendelsen af regler i  

 retsplejeloven, hvorefter ankeadgang bliver afskåret i politisager, hvor  

 domfældte, skønt lovligt indstævnet, ikke har givet møde i sagen, hvor retten  

 har ladet straffen bortfalde, eller hvor der kun er idømt bøde eller  

 konfiskation af genstande under en ved lov fastsat grænse eller værdi.
 Justitsministeriet er enig med udvalget i, at denne bestemmelse ikke bør  

 påvirkes af, at tillægsprotokollen inkorporeres sammen med det øvrige  

 konventionskompleks, og § 3 er derfor nødvendig.
Retsplejen på Færøerne er fastsat ved lov nr. 92 af 23. februar 1988, der  

 sætter den danske retsplejelov som bekendtgjort ved lovbekendtgørelse nr. 555  

 af 1. november 1984 i kraft med en række ændringer.
Retsplejelovens § 962  

 gælder også på Færøerne, idet dog beløbsgrænsen er fastsat til 10 dagbøder  

 eller en bøde på over 1000 kr.
 Retsplejen i Grønland er fastsat i den grønlandske retsplejelov, jf.  

 lovbekendtgørelse nr. 99 af 21. marts 1984. Denne lov indeholder ikke regler  

 om begrænsning i ankeadgangen.
 Til § 4.
Bestemmelsen vedrører lovens ikrafttrædelsestidspunkt.
Det foreslås, at  

 loven skal træde i kraft den 1. juli 1992.
 Til § 5.
Menneskerettighedskonventionen og protokollerne gælder for Grønland.
For  

 Færøerne er det samme tilfældet, bortset fra protokol nr. 7, der forventes  

 ikraftsat inden for kort tid.
Udvalget har foreslået, at loven skal gælde  

 umiddelbart for Færøerne og Grønland.
Justitsministeriet finder det  

 imidlertid rigtigst, at lovens ikrafttrædelse gøres til genstand for  

 sædvanlige forhandlinger med henholdsvis det færøske og grønlandske  

 hjemmestyre.
 Det foreslås derfor, at loven skal kunne sættes i kraft for Færøerne og  

 Grønland med de afvigelser, som de særlige færøske og grønlandske forhold  

 tilsiger.
