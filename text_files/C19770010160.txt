I.
Almindelige bemærkninger.
Etablering af faste anlæg på søterritoriet kræver tilladelse fra staten.  

 Dette følger af statens højhedsret over søterritoriet.
Sådan tilladelse  

 meddeles almindeligvis af ministeriet for offentlige arbejder.
Endvidere kan  

 tilladelse være fornøden i henhold til særlig lovbestemmelse.
Ifølge § 46 i  

 lov om lodsvæsenet, lovbekendtgørelse nr. 244 af 29. juli 1964, jfr.  

 bekendtgørelse nr. 270 af 12. august 1954 om kontrol m.m. af foranstaltninger  

 til vejledning for sejladsen i de danske farvande, må man således ikke uden  

 tilladelse eller godkendelse fra forsvarsministeriet, der i henhold til  

 nævnte bekendtgørelse har delegeret sin myndighed til farvandsdirektoratet,  

 anbringe genstande i farvandene, der kan virke hindrende for sejladsen.  

 Herved henvises også til § 5, stk. 4, i lov om skibsfartens betryggelse,  

 lovbekendtgørelse nr. 309 af 3. august 1965, samt § 4, stk. 1 i lov nr. 195  

 af 26. maj 1965 om saltvandsfiskeri.
Tilladelse til udlægning af stærkstrømskabler, telegrafkabler,  

 telefonkabler, spildevandsledninger, andre afløbsledninger, vandledninger  

 m.v. meddeles af ministeriet for offentlige arbejder efter forudgående  

 kontakt med en række berørte myndigheder.
For så vidt angår rørledninger, er  

 man enedes om at meddele nedenstående almindelige retningslinier for  

 udfærdigelse af andragende om tilladelse til en sådan lednings etablering og  

 for udformning af ledningsanlægget.
Endvidere angives nogle af de vilkår, som almindeligvis kan forventes  

 fastsat for en tilladelse.
Det fremhæves, at generelt gældende regler ikke  

 kan fastsættes, da de lokale forhold, særlige besejlingsmæssige hensyn,  

 specielle fiskeriinteresser m.v. kan motivere skærpede og yderligere krav.  

 Ligeledes kan omstændighederne tilsige, at en fravigelse fra de angivne  

 retningslinier tages under overvejelse.
II.
Andragende om tilladelse.
 Andragende med tilhørende bilag om tilladelse til etablering af en  

 rørledning indgives i 7 eksemplarer i så god tid som muligt inden anlæggets  

 udførelse til ministeriet for offentlige arbejder, Frederiksholms Kanal 27,  

 1220 København K.
 Ledningens nøjagtige placering vises på et udsnit af søkort, eventuelt på  

 et målebordsblad.
Det er væsentligt, at man allerede på det indledende projektstadium tager  

 hensyn til, at ledningen så vidt muligt skal placeres på steder, hvor gener  

 for sejlads, fiskeri m.m. er begrænsede (f.eks. undgå ankerpladser).  

 Endvidere skal ledningen så vidt muligt placeres i eller i nærheden af  

 eventuelt eksisterende ledningstraceer, dog med tilbørlig hensyntagen til de  

 eksisterende ledningsanlæg.
Særligt erindres om sikkerhedshensynet ved  

 arbejder i nærheden af stærkstrømskabler og de herom gældende regler.
Der bør  

 optages kontakt med ejerne af eksisterende ledningsanlæg om det påtænkte  

 nyanlæg, ligesom det anses for formålstjenligt at kontakte den stedlige  

 fiskerikontrol, for at denne med de lokale fiskere kan finde frem til den for  

 fiskerne bedste placering af den påtænkte udløbsledning.
Der tænkes herved  

 særlig på ledningens retning, længde og afslutningspunkt samt eventuel fylds  

 placering.
Ansøgningen, der bør indeholde en beskrivelse af ledningens konstruktion  

 og udformningen af eventuelt udløbsbygværk, skal være bilagt et projekt til  

 det pågældende anlæg, herunder detailtegninger, der viser ledningens længde  

 og placering i havbunden med koteangivelse samt udformning af udløbsbygværk  

 og ballast.
Det bør af beskrivelsen for en spildevandsledning fremgå, at  

 projektet søger at samle udledningen fra området (f.eks. inden for samme  

 kommune eller ved samme afgrænsede recipient) til så få udløb som muligt.  

 Rapport om eventuel foretagen recipientundersøgelse eller om andre foretagne  

 undersøgelser bør vedlægges i 3 eksemplarer.
III.
Forholdet til lov om miljøbeskyttelse.
Lov nr. 372 af 13. juni 1973 om miljøbeskyttelse kapitel 4 og de i henhold  

 til denne lov udfærdigede bestemmelser, jfr. således bekendtgørelse nr. 174  

 af 29. marts 1974 om behandling af sager om tilførsel af spildevand til  

 vandløb, søer eller havet m.v., indeholder bestemmelser om, hvorledes  

 tilladelse til udledning af spildevand til havet opnås.
Ved spildevand  

 forstås alt vand, også regnvand, der afledes fra beboelse,  

 erhvervsvirksomheder, bebyggelse i øvrigt samt fra befæstede arealer.  

 Tilladelse til udledning af spildevand meddeles normalt af amtsrådet - i  

 hovedstadsområdet af hovedstadsrådet - men undertiden også af  

 kommunalbestyrelsen, jfr. ovennævnte bekendtgørelse af 29. marts 1974. En  

 afgørelse om tilladelse til udledning kan indbringes for miljøstyrelsen og i  

 visse tilfælde for miljøankenævnet, hvis den vedrører en kommunes eller en  

 erhvervsvirksomheds spildevandsanlæg.
Sagen om tilladelse til  

 spildevandsudledning samordnes med sagen om tilladelse til anbringelse af en  

 rørledning på søterritoriet på den i det følgende angivne måde.
Tilladelse til anbringelse af en spildevandsledning på søterritoriet kan  

 ikke gives, før den i henhold til miljøbeskyttelsesloven og ovennævnte  

 bekendtgørelse kompetente myndighed har afgivet en udtalelse, der ikke taler  

 imod det ansøgtes imødekommelse.
Såfremt tilladelse til etablering af  

 rørledningen kan gives, inden egentlig tilladelse til spildevandsudledningen  

 foreligger, vil dette ske på vilkår, at udledningstilladelse efter miljøloven  

 opnås.
 Tilladelse til etablering af spildevandsudløbsledninger på søterritoriet  

 gives, for så vidt angår miljømæssige forhold, på følgende vilkår:
 1. Spildevandanlægget må kun benyttes på de vilkår,  

 som er fastsat i henhold til miljøbeskyttelsesloven, herunder om  

 spildevandets mængde og sammensætning, om forudgående rensning og om  

 kontrolforanstaltninger.
 2. Anlæggets etablering må ikke påbegyndes, før den i  

 miljøbeskyttelsesloven fastsatte klagefrist på 4 uger er udløbet eller, hvis  

 klage finder sted, før der foreligger en af klagemyndigheden meddelt  

 tilladelse.
IV.
Forholdet til dumpningsloven.
Lov nr. 290 af 7. juni 1972 om foranstaltninger mod forurening af havet  

 med andet end olie (dumpningsloven), som trådte i kraft den 7. april 1974,  

 indeholder et forbud mod dumpning.
Ved dumpning forstås enhver bortskaffelse  

 af stoffer eller materialer ved udkastning, udtømning eller sænkning i havet  

 fra eller sammen med skibe, fly eller platforme.
Efter bemyndigelse fra  

 miljøministeren kan miljøstyrelsen under visse nærmere betingelser meddele  

 tilladelse til dumpning.
Klapning, hvorved forstås deponering af opgravet havbundsmateriale  

 andetsteds på havbunden, betragtes også som dumpning.
Såfremt der i  

 forbindelse med anbringelse af en rørledning på søterritoriet skal foretages  

 klapning, er det således nødvendigt at indhente særlig tilladelse hertil.  

 Denne tilladelse meddeles dog af farvandsdirektoratet.
Ansøgning til farvandsdirektoratet kan indsendes til ministeriet for  

 offentlige arbejder sammen med ansøgning om tilladelse til anbringelse-af  

 rørledningen.
Ansøgningen skal blandt andet indeholde følgende oplysninger,  

 der er nødvendige til vurdering af, om tilladelse kan gives:
 Forslag til klapplads (eventuelt alternative pladser), bilagt udtalelser  

 fra de lokale fiskeriforeninger, klapmaterialets mængde i kubikmeter,  

 sedimentets art (ler, mudder, sand m.v.), gravemateriellets art  

 (spandkædemaskine, sandsuger m.m.), tidspunktet for arbejdets påbegyndelse og  

 afslutning (af hensyn til eventuel nærliggende badestrande, sommerhusområder  

 lystbådehavne m.m.).
 Farvandsdirektoratet indhenter til vurdering af ansøgningen eventuelt en  

 udtalelse fra miljøstyrelsen, som om fornødent anmoder om supplerende  

 oplysninger, herunder analyseresultater til belysning af sedimentets fysiske  

 og kemiske egenskaber (f.eks. tørstof, glødetab samt tungmetallerne kviksølv,  

 cadmium, nikkel, crom, bly, kobber, zink, sølv og arsen).
V.
Projektets udformning.
1. Ledningen med forankring skal nedgraves eller  

 nedspules i havbunden til erosionssikker dybde i hele sin længde.
Hvor  

 fiskeri med bundskrabende redskaber eller sejladsmæssige forhold gør det  

 påkrævet, kan der stilles skærpede krav til nedgravningsdybden og  

 udløbsbygværkets udformning.
Hvis ledningen undtagelsesvis tillades udlagt på  

 en ankerplads, skal den nedgraves til ankersikker dybde, og udløbsbygværket  

 udformes ankersikkert.
Fyld, der oplægges langs ledningen, skal spredes  

 således, at dybdeforholdene på stedet ikke ændres væsentligt.
2. Ledningen skal, såfremt der er risiko for, at den  

 kan flyde op, belastes med et korrosionsbestandigt materiale, der er  

 fastgjort til ledningen på en sådan måde, at den er sikret mod opstigning, og  

 de projekterende skal ved fremsendt projektmateriale dokumentere, at  

 ledningen ikke - alle forhold taget i betragtning (som f.eks. indtrædende  

 el-stop, mekanisk pumpestop, for hurtig pumpestart m.v. med deraf følgende  

 risiko for luftfyldning) - kan flyde op.
Det overdækkende fyldmateriale kan i  

 almindelighed ikke medregnes som sikkerhed mod ledningens opstigning.
 Ledningen skal derfor i givet fald forsynes med forsvarligt fastgjorte  

 ballaste med en effektiv vægt, svarende til mindst 80 pct. opdrift af en  

 luftfyldt ledning, for så vidt der ikke udføres en  

 »trykudligningsbrønd« eller anden sikkerhedsforanstaltning, der kan  

 godkendes.
 3. Udløbsbygværket for spildevandsledninger eller  

 lignende anlægsdele skal udformes på en sådan måde, at ingen del af anlægget  

 rækker mere end højst 20 cm op over havbunden.
Ved udløbsbygværket skal selve ledningen tildækkes til overkant + 10 cm  

 med tilført meget groft sand eller perlegrus.
Den efterfølgende opfyldning  

 skal foretages med et materiale, svarende til groft ral, som danner fundament  

 for udløbsarrangementet.
Derudover skal der til sikring mod bunderosion  

 udgraves for og plant med havbunden udlægges groft stenmateriale (ral og  

 håndsten). Dette bundsikringsmateriale udlægges i et omfang (d = 6,0 m) og i  

 en tykkelse (40-60 cm), der afpasses efter de stedlige dybde- og strømforhold  

 samt udstrømningen fra udløbsåbninger.
4. Ledningerne skal udføres med et enkelt udløb og  

 udformes således, at der fremkommer en jævn forhøjning uden skarpe kanter.  

 For så vidt der ved spildevandsledninger tillades anvendt diffusorer, skal de  

 udføres af et sådant materiale og på en sådan måde, at de er til mindst  

 muligt fare for sejladsen.
Det bør imidlertid i alle tilfælde tilstræbes, at  

 antallet af diffusorer begrænses mest muligt.
VI.
Afmærkning.
 I medfør af lov om lodsvæsenet, jfr. forsvarsministeriets bekendtgørelse  

 nr. 270 af 12. august 1954 om kontrol m.m. af foranstaltninger til vejledning  

 for sejladsen i de danske farvande § 2, er det forbudt uden tilladelse eller  

 godkendelse fra farvandsdirektoratet at fortage afmærkning af farvandene.
 Såfremt hensynet til skibsfarten eller fiskeriet gør det nødvendigt, vil  

 der blive stillet krav om, at ledningen afmærkes med båker i land.
 Vedrørende afmærkning af ledninger stilles følgende vilkår:
 1. Senest 6 uger forinden udlægningen af ledningen  

 gives der farvandsdirektoratet meddelelse herom med henblik på eventuel  

 etablering af midlertidig afmærkning under arbejdets udførelse.
 2. Ved etablering af permanent afmærkning af ledningen  

 skal der optages forhandling med farvandsdirektoratet senest 6 uger før  

 afmærkningens etablering.
 3. Alle omkostninger i forbindelse med ledningens  

 afmærkning afholdes af ledningsejeren.
4. Ledningen skal efter udlægningen kunne påvises på  

 stedet af hensyn til farvandsdirektoratets kontrol med, at ledningsarbejdet  

 opfylder de stillede vilkår.
Nærmere aftale herom træffes ved direkte  

 henvendelse til farvandsdirektoratet.
VII.
Oplysninger til brug ved bekendtgørelse for skibsfarten.
1. Senest 4 uger forinden tilstilles der  

 farvandsdirektoratet meddelelse om tidspunktet for arbejdets påbegyndelse og  

 afslutning.
Meddelelsen skal ledsages af en kort arbejdsbeskrivelse og en  

 tidsplan.
 2. Umiddelbart efter, at arbejdet på søterritoriet er  

 afsluttet, skal der gives farvandsdirektoratet meddelelse herom (eventuelt  

 telefonisk) med henblik på underretning af skibsfarten.
 3. Endvidere skal der ved arbejdets afslutning til  

 farvandsdirektoratet indsendes en ajourført plan over den udlagte ledning med  

 angivelse af de korrekte vanddybder over anlægget samt eventuel afmærkning.
VIII.
Vilkår i øvrigt.
 1. Der må ikke uden ministeriet for offentlige  

 arbejders forudgående tilladelse foretages ændringer af det godkendt anlæg.
 2. Ledningsejeren er forpligtet til at vedligeholde  

 anlægget i forsvarlig stand og til for egen regning at fjerne ledningen med  

 tilbehør fuldstændigt, såfremt den ikke længere benyttes, såfremt den  

 ødelægges og ikke istandsættes, eller forholdene i øvrigt efter ministeriets  

 skøn gør dette nødvendigt.
3. Tilladelsen skal være udnyttet senest 1 år efter  

 dens udfærdigelse.
I modsat fald bortfalder den uden særskilt  

 tilbagekaldelse.
 4. Hvis tilladelsen er tidsbegrænset, skal ledningen  

 ved fristens udløb fjernes ved ejerens foranstaltning og for dennes regning.  

 Ønskes en fastsat frist forlænget, må andragende herom indsendes i god tid  

 inden fristens udløb.
5. Til sikkerhed for opfyldelse af visse vilkår skal  

 der på de ejendomme, der betjenes af ledningen, tinglyses en deklaration med  

 prioritet forud for alle pantehæftelser og byrder med ministeriet for  

 offentlige arbejder som påtaleberettiget, hvilken deklaration skal indsendes  

 til ministeriet i tinglyst, anmærkningsfri stand.
Deklarationen skal altid  

 omfatte foranstående vilkår 1 og 2 under nærværende afsnit VIII.
Den enkelte  

 tilladelse bestemmer, om yderligere vilkår skal optages i deklarationen.
 Såfremt der til ministeriet indsendes en tingbogsattest for vedkommende  

 ejendom(me), vil ministeriet i hvert enkelt tilfælde overveje, om  

 deklarationen vil kunne respektere tidligere på ejendommen tinglyste byrder  

 helt eller delvis (pantehæftelser kan ikke respekteres).
 Kravet om tinglysning af deklaration gælder ikke kommunale anlæg.
---------- Det bemærkes, at tilladelsen ingen tilkendegivelse indeholder om  

 ledningens stabilitet, konstruktionens sikkerhed m.v. og ikke fritager ejeren  

 for et i forbindelse med anlæggets tilstedeværelse eventuelt opstående  

 civilretligt ansvar.
---------- Ministeriets vejledning af 10. juli 1972 for anbringelse af rørledninger  

 på søterritoriet ophæves.
 Ministeriet for offentlige arbejder, den  

 18. maj 1977.
 Kjeld Olesen.
/F.
Reidar Jørgensen.
