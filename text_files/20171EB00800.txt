Beretning afgivet af Energi-, Forsynings- og Klimaudvalget den 12. april 2018 Beretning over Forslag til folketingsbeslutning om, at beregninger og olieprisscenarier, der ligger til grund for fremtidige politiske aftaler, baserer sig på en forventning om, at Parisaftalens klimamål opnås [af Rasmus Nordqvist (ALT) m.fl.]:
1. Udvalgsarbejdet Beslutningsforslaget blev fremsat den 3. november 2017 og var til 1. behandling den 19. december 2017. Beslutningsforslaget blev efter 1. behandling henvist til behandling i Energi-, Forsynings- og Klimaudvalget.
Møder Udvalget har behandlet beslutningsforslaget i 2 møder.
Spørgsmål Udvalget har stillet 1 spørgsmål til finansministeren til skriftlig besvarelse, som denne har besvaret.
2. Politiske bemærkninger Et flertal i udvalget (udvalget med undtagelse af DF) noterer med tilfredshed, at finansministeren under førstebehandlingen af beslutningsforslaget ikke var afvisende over for, at også andre IEA-olieprisscenarier, hvor vi ser en fuld imødekommelse af Parisaftalen, fremover kan blive fremlagt i forbindelse med forhandlinger og politiske aftaler.
Flertallet anerkender, at regeringen fremadrettet ikke vil ændre på grundforudsætningen i de kort- og mellemsigtede økonomiske fremskrivninger, men glæder sig over enigheden om, at også beregninger og olieprisscenarier, der baserer sig på en forventning om, at Parisaftalens klimamål opnås, fremover kan blive en del af forhandlingsgrundlag, der ligger til grund for aftaler, såfremt der er et ønske herom.
Danmark har tradition for at være et foregangsland, når det gælder investeringer i klimaløsninger.
G20 har med TCFD (Task Force on Climate-related Financial Disclosures) sat en global ramme for, hvordan man kan arbejde metodisk hermed.
En central anbefaling fra G20 er, at der i beslutningsgrundlag forud for investeringer også udarbejdes en følsomhedsberegning med udgangspunkt i et scenarie, hvor Parisaftalens klimamål overholdes.
Flertallet opfordrer dermed regeringen til fremover, når det er relevant og muligt, at supplere udgangspunktet i form af IEA-NPS og futurepriser med følsomhedsberegninger, hvor den skønnede olieprisudvikling baseres på det til enhver tid bedst tilgængelige IEA-scenarie, hvor Parisaftalens klimamål opnås.
 P.u.v.
