Skriftlig fremsættelse (27. november 2003) Miljøministeren  

  

 (Hans Christian Schmidt):
 Herved tillader jeg mig for Folketinget at fremsætte:
Forslag til lov om  

 ændring af lov om kemiske stoffer og produkter (Udbud af bestemte  

 brændstofkvaliteter) (Lovforslag nr.
L 94).
 Hovedformålet med lovforslaget er at fremskaffe en hjemmel  

 til at implementere dele af EU-direktiv 2003/17 af 3. marts 2003. Ifølge  

 direktivet må der kun sælges svovlfri brændstoffer fra 2009, men det fremgår  

 også af direktivet, at medlemslandene skal træffe de nødvendige  

 foranstaltninger for at sikre, at markedsføring af svovlfri benzin og diesel  

 finder sted allerede fra 1. januar 2005.
Der findes i dag ikke hjemme i loven om kemiske stoffer og  

 produkter til at kræve markedsføring af bestemte brændstofkvaliteter.
Den  

 foreslåede lovændring tager sigte på at tilvejebringe en sådan hjemmel.
Når der ses bort fra kravet om at sikre tilgængelighed til  

 svovlfri brændstoffer fra 1. januar 2005 er EU-direktivet implementeret ved  

 bekendtgørelse nr. 884 af 3. november 2003 om kvaliteten af benzin,  

 dieselolie  

 og gasolie til brug i motorkøretøjer.
Med den foreslåede lovændring vil det  

 blive muligt at supplere bekendtgørelsen med bestemmelser vedrørende  

 markedsføring af svovlfri brændstoffer fra 2005.
Forinden de endelige bestemmelser udformes, vil det blive  

 overvejet, om målet kan nås gennem alternative procedurer, enten i form af  

 indførelse af en afgiftsdifferentiering mellem svovlholdige og svovlfri  

 brændstoffer eller i form af en frivillig aftale med oliebranchen.
Kun  

 såfremt  

 disse alternativer ikke viser sig mulige, vil den foreslåede hjemmel blive  

 anvendt til at gennemføre detaljerede regler for markedsføring af svovlfri  

 brændstoffer.
Det vil i givet fald ske efter høring af berørte parter samt  

 efter  

 inddragelse af Konkurrencestyrelsen.
