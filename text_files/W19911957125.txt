 Bistandslovens § 1 var ikke til hinder for, at der kunne ydes hjælp  

 til rejseudgifter efter lovens § 46 b, stk. 1, 2. pkt. i forbindelse med  

 opretholdelse af samværsret i Danmark med barn bosiddende på Grønland, da  

 ansøger(faderen) på ansøgningstidspunktet havde ophold i Danmark.
 SAGSFREMSTILLING:
 M fik ved retten i Upernavik i Grønland tillagt samværsret med sit 5 årige  

 barn 4 uger hvert år, henholdsvis i jule- og sommerferier.
 Samværsretten blev tillagt under forudsætning af, at der blev stillet en  

 rejseledsager til rådighed under rejsen fra og til Grønland foreløbig indtil  

 barnet fylder 8 år.
 Udgifterne skulle afholdes af M og beløb sig til 30.000 kr. pr. rejse.
 Kommunen afslog at yde hjælp til de ansøgte rejseudgifter med henvisning  

 til, at der efter bistandslovens § 1 som hovedregel kun kan ydes hjælp til  

 opfyldelse af behov i Danmark, og at bistandsloven ikke gælder på Grønland.
 Der fandtes derfor ikke grundlag for, at yde M hjælp efter bi standslovens  

 § 46 b, stk. 1, 2. pkt. til dækning af udgifter til udøvelse af samværsret  

 med barnet.
 Amtsankenævnet anførte indledningsvis, at bistandsloven ikke gælder for  

 Grønland, jf. § 146, som derfor i lovens forstand må betragtes som et udland  

 efter bistandslovens § 1.
Amtsankenævnet var desuden enig med kommunen i, at der som hovedregel kun  

 kan ydes hjælp til opfyldelse af behov i Danmark, jf. lovens § 1 samt SM  

 0-88-85 og SM 0-10-89. (* 1) Amtsankenævnet begrundede sin afgørelse med, at da formålet med den  

 ansøgte hjælp var at opretholde en samværsret og da samværsretten skulle  

 udøves i Danmark, fandt nævnet, at ansøgningen burde behandles efter  

 bistandslovens § 46 b, stk. 1, 2. pkt.
 Amtsankenævnet hjemviste derfor sagen til behandling i kommunen efter  

 lovens § 46 b, stk. 1, 2. pkt.
 Amtsankenævnet tilføjede samtidig, at nævnet ikke ved sin afgørelse havde  

 taget stilling til, om M var berettiget til den ansøgte hjælp.
 Afgørelsen blev anket af kommunen.
 Kommunen henviste bl.a. til, at nævnet burde have taget konkret stilling  

 til, om samværsudgifterne skulle ses som en samlet udgift, uanset hvor de  

 påløb og evt. i benægtende fald, om der skulle foretages en opdeling af  

 udgifterne under hensyn til om de påløb i udlandet eller i Danmark.
 Kommunen fandt desuden, at tidligere afgørelser, herunder SM 0-88-85,  

 viste, at bistandslovens formål er at opfylde behov her i Danmark.
 Efter kommunens opfattelse måtte dette medføre, at samværsudgifter, der er  

 påløbet inden barnet kommer til Danmark, er uvedkommende udgifter i  

 bistandslovens forstand.
Sagen blev behandlet i principielt møde med henblik på, om der kunne ydes  

 hjælp til betaling af rejse- og ledsagerud gifter til at opretholde samværsret i Danmark med børn, som bor på  

 Grønland.
 AFGØRELSE:
 Ankestyrelsen var enig med amtsankenævnet og kommunen i, at der som  

 overvejende hovedregel kun kan ydes hjælp efter bistandsloven til opfyldelse  

 af behov i Danmark, jf. bistandslovens § 1.
 Da M på ansøgningstidspunktet opfyldte betingelsen i bistandslovens § 1 om  

 at have ophold i Danmark, og da samværsretten skulle udøves i Danmark, fandt  

 Ankestyrelsen ikke, at bistandslovens § 1 var til hinder for, at der kunne  

 ydes hjælp til de ansøgte rejseudgifter.
 Ankestyrelsen tiltrådte således amtsankenævnets afgørelse, herunder  

 nævnets hjemvisning af sagen til kommunen med henblik på stillingtagen til,  

 om M var berettiget til hjælp , til de ansøgte rejseudgifter efter  

 bistandslovens § 46 b, stk.1, 2. pkt.
 (* 1) På kassationslisten.
