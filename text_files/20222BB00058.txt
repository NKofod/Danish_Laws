Fremsat den 14. marts 2023 af Astrid Carøe (SF), Karina Lorentzen Dehnhardt (SF) og Carl Valentin (SF) Forslag til folketingsbeslutning om at udvide den omfattede persongruppe i voldsbestemmelsen i udlændingelovens § 19, stk. 7 Folketinget pålægger regeringen inden udgangen af 2023 at fremsætte et lovforslag, der udvider den omfattede persongruppe i udlændingelovens § 19, stk. 7, så også udlændinge med asyl på baggrund af konsekvensstatus samt medfølgende familie til udenlandske arbejdstagere og studerende omfattes af bestemmelsen.
Bemærkninger til forslaget De senere år har medierne og krisecenterorganisationer kunnet berette om hændelser, hvor indvandrere og flygtninge forbliver i et voldeligt ægteskab, fordi de er bange for at miste deres opholdstilladelse, hvis de forlader deres partner »Frygt for udvisning binder kvinder til voldelige ægtemænd«, Politiken, 1. december 2021. En hjemsendelse kan reelt betyde livsfare, hvis en kvinde f.eks hjemsendes til et land og en familie, hvor det er holdning, at gode kvinder ikke bliver skilt.
Dertil kommer frygten for at miste kontakten til sine børn.
Det betyder, at alt for mange mennesker forbliver i voldelige forhold alt for længe og måske gennem hele livet.
Det går ud over voldsofferet selv, men også de børn, der lever i volden, og som er i risiko for selv en dag at reproducere den.
I dag er der allerede en særlig voldsbestemmelse i udlændingeloven, der giver voldsudsatte en nemmere adgang til at bevare deres opholdstilladelse, når de forlader en partner, der er voldelig over for dem eller deres børn.
Men desværre virker denne voldsbestemmelse ikke efter hensigten, og det er langtfra alle udlændinge og flygtninge, der er familiesammenført, som kan hjælpes af bestemmelsen.
Det gælder helt konkret personer, der er blevet familiesammenført til en person, der er her på baggrund af arbejde, studium eller praktik.
I SF foreslår vi derfor at udvide voldsbestemmelsen i udlændingelovens § 19, stk. 7, så også udlændinge med asyl på baggrund af konsekvensstatus samt medfølgende familie til udenlandske arbejdstagere og studerende omfattes af bestemmelsen.
Ingen skal blive i et voldeligt forhold, fordi vedkommende er bange for at miste sin opholdstilladelse.
 Forslaget forventes ikke at medføre merudgifter ud over allerede afsatte rammer.
Skriftlig fremsættelse Astrid Carøe (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at udvide den omfattede persongruppe i voldsbestemmelsen i udlændingelovens § 19, stk. 7.
(Beslutningsforslag nr.
B 58) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
