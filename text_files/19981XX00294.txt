Skriftlig fremsættelse (10. februar 1999) Indenrigsministeren (Thorkild Simonsen):
 Herved tillader jeg mig for Folketinget at  

 fremsætte:
Forslag til lov om ændring af lov om kommunal  

 udligning og generelle tilskud til kommuner og amtskommuner og lov om  

 trafikstøtte til de mindre øer (Forhøjelse af statens  

 tilskud til kommuner på øer, der består af en eller to  

 kommuner) (Lovforslag nr.
L 186).
Indenrigsministeren yder efter § 22 i lov om kommunal  

 udligning og generelle tilskud til kommuner og amtskommuner tilskud til  

 kommunerne Læsø, Samsø, Marstal og  

 Ærøskøbing.
Tilskuddet til disse kommuner ydes med  

 henblik på i et vist omfang at kompensere kommunerne for de  

 merudgifter, som disse kommuner har som følge af deres  

 ø-beliggenhed.
Forslaget indebærer en forøgelse af dette  

 tilskud samt en forenkling af reglerne herom.
Forslaget indebærer  

 tillige en vis omfordeling af tilskuddet, således at statens tilskud  

 til kommunerne på Ærø og Læsø forøges,  

 mens der sker en mindre nedsættelse af tilskuddet til Samsø  

 Kommune.
 Baggrunden for forslaget om at forøge tilskuddet  

 er, at der i de senere år er foretaget betydelige investeringer i nye  

 færger til betjeningen af Læsø og Ærø. Disse  

 investeringer vil i de kommende år medføre en betydelig  

 belastning af disse kommuners økonomi, og forøgelsen af  

 tilskuddet sigter specielt på at afhjælpe de økonomiske  

 problemer i kommunerne på disse øer.
Herudover sigter lovforslaget på at gøre  

 tilskuddet mere tidssvarende, således at der bliver tale om et generelt  

 tilskud til disse kommuner frem for et tilskud, der til en vis grad er  

 øremærket.
Det indebærer, at der ikke længere i  

 loven fastsættes betingelser om kommunernes anvendelse af midlerne.  

 Bestemmelsen får hermed samme karakter som de øvrige  

 bestemmelser i lov om kommunal udligning og generelle tilskud til kommuner og  

 amtskommuner.
Endelig indeholder lovforslaget visse ændringer af  

  lov om trafikstøtte til de mindre øer.
Denne del af  

 lovforslaget skal primært sikre, at amtskommuners og kommuners betaling  

 efter lov om trafikstøtte til de mindre øer sker i  

 overensstemmelse med bestemmelserne i det forslag til lov om færgefart,  

 herunder bestemmelserne om udbud, som trafikministeren har fremsat for  

 Folketinget samtidig med fremsættelsen af dette lovforslag.
 Idet jeg i øvrigt henviser til lovforslaget med  

 tilhørende bemærkninger, tillader jeg mig at anbefale forslaget  

 til hurtig og velvillig behandling i det høje Ting.
