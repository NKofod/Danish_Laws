Nr BSF 5 Forslag til folketingsbeslutning om fremme af beskæftigelsen i bygge- og  

 boligsektoren Fremsat af Baadsgaard (S) Pia Gjellerup (S) Karen Jespersen (S) Lissa  

 Mathiasen (S) Sonja Mikkelsen (S) Else Marie Mortensen (S) Jørn Pedersen (S)  

 Grete Schødts (S) Løvig Simonsen (S) den 8. oktober 1992 Med det formål at øge beskæftigelsen i byggebranchen og hermed udnytte den  

 ledige kapacitet i branchen til genopretning, forbedring og vedligeholdelse  

 af boligmassen opfordrer Folketinget regeringen til hurtigst muligt at tage  

 de nødvendige initiativer, herunder fremsætte nødvendige lovforslag til  

 iværksættelse af følgende:
 1. Gyldighedsperioden for tilskudsordningen for forbedringsarbejder m.v.  

 forlænges til den 31. december 1994. Ordningen gøres mere attraktiv for  

 lejere i det private udlejningsbyggeri og beboere i det almennyttige byggeri,  

 således at disse grupper ligestilles i mulighederne for udnyttelse af  

 tilskudsordningen.
 2. Let byfornyelse og boligforbedringsprojekter fremmes gennem indførelse  

 af et statsligt rentetilskud til nedbringelse af huslejestigninger knyttet  

 til forbedrings- og renoveringsarbejder i den private udlejningssektor, i  

 private andelsboligforeninger og i den almennyttige sektor.
 3. Den egentlige byfornyelse styrkes ved at forhøje investeringsrammen med  

 200 mio. kr. til 2,8 mia. kr., forenkle de administrative procedurer ved  

 byfornyelsen og iværksætte komponentudvikling og andre omkostningsdæmpende  

 foranstaltninger.
 4. Byøkologiske initiativer med ressourcebesparende foranstaltninger i  

 forbindelse med nybyggeri, byfornyelse og boligforbedringsarbejder i øvrigt  

 til gavn for miljøet og den enkeltes boligøkonomi.
 5. Forsøg med opførelse af egnede boliger til hjemløse og andre socialt  

 hårdt belastede grupper.
 6. Fremme af ældreboligbyggeriet gennem forbedring af kommunernes  

 lånefinansiering af den kommunale indskudskapital og forbedring af  

 kommunernes finansiering af udgifterne ved etablering af fællesfaciliteter i  

 tilknytning til ældreboligbyggeri.
 7. Forbedring af brandsikkerheden og vedligeholdelsestilstanden i statens  

 bygninger, herunder slotte og fredede bygninger ved ekstraordinær bevilling  

 på 50 mio. kr. til disse opgaver.
Bemærkninger til forslaget Almindelige bemærkninger Arbejdsløsheden er samfundets alvorligste problem.
Derfor må alle  

 bestræbelser udfoldes for at styrke beskæftigelsen.
Særlig byggefagene er  

 hårdt ramt af ledighed.
Således var der i maj 1992 en arbejdsløshed blandt  

 forsikrede i byggefagene på 18 pct. mod 12 pct. blandt samtlige forsikrede i  

 alle erhverv.
På årsbasis er der også tale om en større ledighed i  

 byggefagene.
I 1991 var der således en ledighed på 15,1 pct. i byggefagene  

 mod 10,5 pct. for alle beskæftigede.
Hele bygge- og anlægsbranchen er i alvorlig krise.
De seneste år har der  

 hvert år været mere end 400 konkurser i branchen.
I første kvartal 1992 var  

 der 107 konkurser i bygge- og anlægsbranchen.
 Som paradoks til denne katastrofale situation for byggefagene og -branchen  

 kan konstateres et enormt stort behov for renoveringer, forbedringer og øget  

 vedligeholdelse i hele boligmassen.
I alt anslås det, at der er 270.000 utidssvarende boliger i Danmark,  

 hvilket vil sige boliger med manglende installation af bad, wc, moderne  

 opvarmning, isoleringsforanstaltninger osv.
Hertil kommer et stort behov for  

 øget vedligeholdelse i såvel parcelhus- som udlejningsboligsektoren.
 Investeringsbehovet ved en gennemgribende istandsættelse og modernisering  

 af de utidssvarende boliger anslås i Boligministeriet til 100 mia. kr. 60  

 pct. af dette investeringsbehov ligger i den private udlejningsboligmasse.
Trods det generelt aftagende behov for nybyggeri er der et udækket behov  

 for boliger til særlige grupper.
Det gælder ældreboliger til et stigende  

 antal ældre og særlige boliger for de hjemløse og andre socialt hårdt  

 belastede grupper.
Socialdemokratiet fremsatte forslag til folketingsbeslutning i  

 folketingsåret 1991-92. (Beslutningsforslag nr.
B 85, Folketingstidende  

 1991-92, sp. 8889, og sp. 9792 samt tillæg A sp. 6439). Blandt initiativerne  

 i dette forslag skulle der træffes ressourcebesparende foranstaltninger i  

 boligejendomme.
Udgifter til varme, vand, el og håndtering af affald og  

 spildevand udgør en stigende andel i boligudgiften.
Der er derfor af  

 økonomiske, men også af miljømæssige grunde behov for en øget indsats på  

 dette område.
Som det fremgår, er der et stort behov for øget aktivitet i byggebranchen.  

 En øget aktivitet vil betyde flere reelle arbejdspladser.
Eksempelvis betyder  

 1 mia. kr. investeret ekstra i byfornyelse en positiv beskæftigelseseffekt på  

 ca. 2.400 helårsarbejdspladser.
For 1 mia. kr. investeret i privat  

 byfornyelse kan ca. 4.300 boliger renoveres.
Den statslige merudgift til rentetilskud for 1 mia. kr. investeret er 35  

 mio. kr. ved et rentetilskud på 60 pct.
Det samlede regnestykke for  

 statsfinanserne viser imidlertid, at det statsfinansielt vil være en god  

 forrentning, når der tages hensyn til sparede dagpenge, øgede skatteindtægter  

 ved merbeskæftigelse, begrænsning af sort arbejde samt sparede udgifter til  

 individuel boligstøtte samtidig med, at de påtrængende opgaver løses.
Den samlede beskæftigelsesmæssige effekt af beslutningsforslagets tiltag  

 afhænger af, i hvilket omfang tiltagene realiseres.
Det bemærkes, at - tilskudsordningen allerede er resulteret i ca. 5.000 nye arbejdspladser  

 på årsbasis - en videreførelse, omlægning og eventuel forbedring må forventes  

 at have tilsvarende eller måske øget beskæftigelseseffekt - en investering på 2 mia. kroner i let byfornyelse og boligforbedring  

 giver ca. 4.800 arbejdspladser - 2.000 ekstra ældreboliger giver ca. 2.000 arbejdspladser - forøgede midler til brandsikring, renovering og vedligeholdelse af  

 statens bygninger ligeledes vil styrke beskæftigelsen, idet det må påregnes,  

 at godt halvdelen af omkostningerne omsættes i direkte beskæftigelse.
 I tillæg til den direkte beskæftigelse kommer den afledte beskæftigelse  

 som følge af øget økonomisk aktivitet.
Bemærkninger til forslagets enkelte punkter Ad nr. 1 Den gældende ordning med statstilskud til forbedringsarbejder m.v. i ejer-  

 og lejeboliger udløber med udgangen af juni måned 1993. Tilskuddet gives til  

 visse arbejder, der er angivet på såkaldte positivlister, som er forskellige  

 afhængig af, om der er tale om en ejer-, andels- eller udlejningsbolig.
Der  

 gives 40 pct. i tilskud til arbejdsløn og avancer, dog højst 7.000 kr.
Tilskudsordningen har haft den tilsigtede positive virkning på  

 beskæftigelsen.
Det vurderes således, at den på årsbasis har givet  

 beskæftigelse til 4-5.000 personer i byggebranchen, hvortil kommer den  

 afledte beskæftigelse.
Der er fortsat ingen udsigt til forbedring af beskæftigelsessituationen i  

 byggefagene.
Derfor foreslås, at tilskudsordningen forlænges med 11/2 år til  

 den 31. december 1994.
Efter de gældende regler skal hver enkelt boligindehaver søge om  

 tilskuddet.
Det gør det meget besværligt at anvende tilskuddet til arbejder  

 på selve ejendommene i den private udlejningssektor og i den almennyttige  

 sektor, hvilket har betydet, at ordningen ikke er blevet udnyttet i så stor  

 udstrækning i disse sektorer.
Det foreslås derfor, at ansøgningsproceduren ændres for beboere i de  

 private udlejningsejendomme og i den almennyttige sektor, således at der ved  

 en demokratisk beslutning blandt beboerne kan træffes beslutning om at  

 anvende tilskuddet til arbejder på ejendommen eller i de enkelte boliger,  

 hvis noget sådant besluttes.
Det må også overvejes at revidere  

 positivlisterne med henblik på bedst mulig udnyttelse af ordningen.
Det må  

 overvejes, som supplement til tilskudsordningen, at yde et tilskud til  

 energibesparende foranstaltninger til ejendomme med særlig stort  

 energiforbrug.
Det må nærmere overvejes, hvorledes et sådant tilskud skal  

 udmåles.
Ad nr. 2 Som led i aktiveringsforliget vedtog Folketinget i foråret loven om privat  

 byfornyelse.
Allerede ved lovens vedtagelse udtrykte forslagsstillerne  

 bekymring for, om loven ville få den tilsigtede beskæftigelsesvirkning.  

 Årsagen til bekymringen var den, at hele omkostningen ved et privat  

 byfornyelsesprojekt kan lægges på huslejen.
Det betyder enten så store  

 huslejestigninger, at mange lejere må melde fra af privatøkonomiske grunde,  

 eller at udlejerne skal bære en del af omkostningerne, hvilket giver  

 likviditetsmæssige problemer for udlejerne.
Sagkyndige på området vurderer derfor, at den vedtagne private byfornyelse  

 vil have en meget lav beskæftigelsesvirkning.
Det gælder Håndværksrådet, som  

 foreslår den private byfornyelse styrket ved at tilføje økonomiske  

 incitamenter for udlejeren.
Her nævnes bl.a. et statsligt rentetilskud.  

 Tilsvarende har Entreprenørforeningen foreslået, at lejerne gives fradrag for  

 huslejestigninger som følge af privat byfornyelse.
Landsforeningen for ejere  

 af udlejningsejendomme foreslår, at staten giver et tilskud til den private  

 byfornyelse på f.eks. 50 pct. af udgifterne, idet foreningen er af den  

 opfattelse, at huslejeniveauet efter privat byfornyelse overstiger, hvad  

 markedet kan bære.
Bortset fra den midlertidige tilskudsordning til forbedringer m.v., som  

 kan udnyttes af alle boligformer, er der to former for offentlig støtte til  

 forbedringer og renoveringer af bestående boliger.
I ejerboligen gives  

 fradrag for lånefinansierede arbejder, og byfornyelsesreglerne giver mulighed  

 for støtte til ejendomme omfattet af en byfornyelsesbeslutning.
 Derimod findes ingen offentlig støtte til arbejder i private og  

 almennyttige udlejningsboliger og til arbejder udført af private  

 andelsboligforeninger.
 De manglende støttemuligheder ved gennemførelse af investeringer i disse  

 boligformer betyder en klart ringere stilling sammenlignet med ejerboligerne,  

 hvor øgede renteudgifter ved gennemførelse af lånefinansierede arbejder  

 halveres som følge af skattesystemet.
 Det er erkendt af alle, at der er et stort behov i ældre private  

 udlejningsejendomme, men også i ældre almennyttige ejendomme og i ældre  

 private andelsboliger samt i boliger tilhørende kommuner, stiftelser m.v.  

 findes behovet for forbedrings- og renoveringsarbejder.
De manglende støttemuligheder indebærer risiko for en yderligere  

 nedslidning, således at behovet for egentlig byfornyelse øges med stigende  

 offentlige udgifter til følge.
Det er vigtigt, at indsatsen på dette område  

 ikke svækker den egentlige byfornyelse, men bliver et supplement til et højt  

 aktivitetsniveau for den egentlige byfornyelse.
 På denne baggrund foreslås indført en statslig rentestøtte til  

 forbedrings- og renoveringsinvesteringer i private og almennyttige  

 udlejningsejendomme samt i private andelsboligforeninger.  

 Rentestøtteordningen kan eventuelt gennemføres som forsøgsordning over en  

 periode på f.eks. tre år med mulighed for evaluering og eventuelt justering i  

 perioden.
Tilrettelæggelsen af en rentestøtteordning må nærmere vurderes.
Det vil  

 formentlig være nødvendigt at operere med en investeringsramme, som kvoteres  

 til kommunerne efter opgjort behov, f.eks. efter antallet af ældre boliger  

 eller efter antallet af boliger med mangler og behov for renovering.
Af hensyn til en rimelig fordeling kan investeringsomfanget pr. bolig  

 eventuelt begrænses.
Det kan ligeledes overvejes at opdele investeringsrammen  

 i tre puljer: En for private udlejningsejendomme, en for almennyttige  

 ejendomme og en for private andelsboligforeninger.
Fordelingen af  

 investeringsrammen mellem puljerne skal ske efter opgjort behov i de enkelte  

 sektorer.
 Rentestøtte skal kunne ydes til arbejder igangsat efter lov om privat  

 byfornyelse og til forbedringsarbejder i øvrigt, og det forudsættes, at  

 rentetilskuddet fuldt ud anvendes til begrænsning af huslejestigninger  

 knyttet til forbedringsarbejder.
 Fastlæggelse af subsidieniveauet kan tage udgangspunkt i værdien af  

 rentefradraget ved lånefinansierede forbedringsarbejder i ejerboliger.  

 Subsidierne kan enten ydes som ydelsesstøtte til optagne indekslån eller som  

 en art rentesikring til optagne nominallån.
 For hver 1 mia. kr., der investeres i let byfornyelse og  

 renoveringsarbejder, vil der kunne renoveres 4.300 boliger.  

 Beskæftigelseseffekten heraf vil være 2.400 job, og med en rentetilskudssats  

 på 60 pct. vil statens årlige udgift blive 35 mio. kr.
Ad nr. 3 Vedtagelse af ovennævnte forbedring af den private byfornyelse vil have en  

 forebyggende effekt, idet det herved undgås, at de pågældende ejendomme i  

 løbet af en årrække bliver modne til den langt dyrere, tunge byfornyelse.
Den  

 private byfornyelse er tænkt som et supplement til den tunge byfornyelse og  

 ikke som en erstatning herfor.
Med den aktuelle investeringsramme på 2,6 mia. kr. vil der gå adskillige  

 årtier, før opgaven er løst.
Det foreslås derfor, at investeringsrammen  

 forhøjes med 200 mio. kr. til 2,8 mia. kr.
Der foreslås endvidere, at der søges en forenkling af byfornyelsens  

 administrative procedurer.
Dette sammen med iværksættelse af udvikling af  

 standardiserede komponenter til byfornyelsesarbejderne vil kunne bidrage til  

 en effektivisering og billiggørelse af byfornyelsen og dermed øget  

 beskæftigelse.
Ad nr. 4 Der er stadig et stort behov for energibesparende foranstaltninger i  

 boligejendommene, især i den ældre del.
Bortskaffelse af affald og rensning  

 af spildevand fra husholdningerne samt boligernes forsyning med el, vand og  

 varme udgør stigende udgifter i boligøkonomien.
Det foreslås derfor at styrke indsatsen for fremme af ressourcebesparende  

 og andre byøkologiske foranstaltninger.
Det kan ske ved afsætning af en pulje  

 til forsøgs- og udviklingsarbejder og gennem krav om byøkologiske hensyn både  

 ved nybyggeri, byfornyelse og andre renoveringsprojekter.
Der er ikke alene  

 en økonomisk gevinst, men også store miljømæssige fordele ved sådanne  

 foranstaltninger.
Ad nr. 5 Hjemløshed er et voksende problem i det danske samfund.
Alt for mange er  

 henvist til herberger eller lignende, og nogle lever helt uden bomulighed.  

 Det er ikke alene et spørgsmål om et tilstrækkeligt antal boliger, men også  

 et udtryk for, at de pågældende hjemløse ikke kan passe ind i den  

 eksisterende boligmasse.
Det er forslagsstillernes opfattelse, at der skal  

 gøres en særlig indsats for denne socialt vanskeligt stillede gruppe, bl.a.  

 ved forbedring af de mangelfulde boligforhold.
Det foreslås derfor, at der til forsøg med opførelse af egnede boliger  

 afsættes midler til tilskud og/eller rentestøtte til formålet, så der sikres  

 økonomiske muligheder for at påbegynde løsning af dette påtrængende  

 boligproblem.
Boligerne tænkes opført som selvejende institutioner eller af  

 almennyttige boligselskaber.
De pågældende personer har behov for en enkel boligtype, der kan  

 kombineres med tilbud om social støtte via det etablerede system.
Det  

 forudsættes, at de nødvendige sociale støtteforanstaltninger etableres.
De  

 her foreslåede boliger vil ikke alene kunne hjælpe hjemløse til en mere  

 selvstændig tilværelse, men også kunne tjene til at afværge, at socialt  

 truede bliver helt udstødte.
Ad nr. 6 Selv om der siden 1987, hvor ældreboligloven trådte i kraft, er opført  

 11.000 ældreboliger, dels som nybyggeri og dels i form af ombygning, er der  

 stadig et udækket behov for ældreboliger, idet der i samme periode er nedlagt  

 7.500 plejehjemspladser og antallet af ældre er stigende.
Ældreboligloven gav kommunerne hele ansvaret for opførelse af  

 ældreboliger, også det økonomiske.
Kommunerne skal indskyde 13 pct. af  

 omkostningerne til ældreboligbyggeri, hvoraf de 4 pct. kan lånefinansieres.
Det er forslagsstillernes opfattelse, at kommunernes trængte økonomi er  

 årsag til tilbageholdenhed med opførelse af ældreboliger.
Det foreslås  

 derfor, at der gives adgang til fuld lånefinansiering af indskudskapitalen  

 samt af omkostningerne ved opførelse af servicecentre med genoptræning,  

 fysio- og ergoterapi, fodpleje samt andre nødvendige servicefunktioner i  

 forbindelse med opførelse af ældreboliger.
Ad nr. 7 Behovet for investering i brandsikkerheden i statens bygninger, herunder  

 slotte og andre fredede bygninger, er velkendt.
Ligeledes er behovet for øget  

 vedligeholdelse og renoveringer veldokumenteret.
 Det foreslås derfor, at der ekstraordinært afsættes 50 mio. kr. til en  

 forøget indsats for at rette op på efterslæbet i vedligeholdelses- og  

 renoveringsindsatsen samt til forbedring af brandsikkerheden i ovennævnte  

 bygninger.
