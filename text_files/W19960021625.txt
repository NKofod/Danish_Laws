Et byrådsmedlem havde som fører af en personbil undladt at udvise  

 tilstrækkelig agtpågivenhed og at overholde sin ubetingede vigepligt over for  

 en cyklist med det resultat, at der skete påkørsel af cyklisten.
Den  

 pågældende ansås for valgbar.
 I brev af 22. november 1995 har X-Kommune i henhold til § 101, stk. 4, i  

 den kommunale valglov indberettet til Valgbarhedsnævnet, at NN har vedtaget  

 et bødeforelæg for overtrædelse af færdselslovens § 118, jf. § 3, stk. 1 og §  

 26, stk. 3.
 Det fremgår af sagen, at den pågældende den 28. oktober 1994 ca. 13.30 som  

 fører af en personbil, under kørsel fra indkørslen til ejendommen Z-Hovedgade  

 4 i Z-by ud på cykelstien i vejens vestlige side, undlod at udvise  

 tilstrækkelig agtpågivenhed og at overholde sin ubetingede vigepligt over for  

 en cyklist, der kørte ad nævnte cykelsti mod færdselsretningen i nordlig  

 retning, med det resultat, at der skete påkørsel af cyklisten.
 I denne anledning skal man meddele, at Valgbarhedsnævnet har fundet, at  

 den begåede forseelse ikke i almindeligt omdømme gør den pågældende uværdig  

 til at være medlem af kommunale råd, jf. den kommunale valglovs § 4.
 Den pågældende må derfor anses for valgbar.
