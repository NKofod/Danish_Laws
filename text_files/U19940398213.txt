 På grund af utilfredshed med, at et medlem af KAD af virksomhedens  

 ledelse var udset til at skulle virke som vikar på virksomhedens  

 laboratorium, afholdt tre HK'ere fagligt møde 1/9-94 kl. 8.00. Kl.
 8.45 kom virksomhedens direktør til stede og bortviste HK »erne.
 Arbejdsretten fandt, at der ikke forelå nogen reel faglig begrundelse  

 for afholdelsen af det faglige møde den 1/9-94.
Arbejdsretten lagde endvidere til grund, at de tre HK'ere under det  

 faglige møde hver for sig på forespørgsel fra direktøren tilkendegav, at de  

 kun ville genoptage arbejdet, såfremt deres betingelser herfor (herunder en  

 opgivelse af at lade KAD-medlemmet virke som vikar) blev opfyldt, og at de  

 gennem deres tidligere forhandlinger med ledelsen var bekendt med, at denne  

 ikke var sindet at opfylde disse betingelser.
Det lagdes endvidere til grund,  

 at selv en kortere arbejdsnedlæggelse i laboratoriet kunne få alvorlige  

 følger for virksomhedens drift.
Under disse omstændigheder fandt  

 Arbejdsretten ikke den skete bortvisning af HK'erne overenskomststridig.
 Denne arbejdsretssag vedrører spørgsmålet om, hvorvidt indklagede Schubert  

 Seals A/S har handlet overenskomststridigt ved den 1. september 1994 at have  

 bortvist 3 medlemmer af Handels- og Kontorfunktionærernes Forbund i Danmark,  

 Tine Grønhøj, Berith Rasmussen Kjærgaard og Lis Clausen.
 Klagerne, Landsorganisationen i Danmark for Handels- og  

 Kontorfunktionærernes Forbund i Danmark, har efter den endelige påstand  

 påstået de indklagede, Dansk Arbejdsgiverforening for Dansk Industri for  

 Schubert Seals A/S, Horsens, tilpligtet at anerkende, at Schubert Seals A/S  

 har handlet overenskomststridigt ved kollektivt den 1. september 1994 at have  

 bortvist 3 medlemmer af Handels- og Kontorfunktionærernes Forbund i Danmark.  

 Klagerne har yderligere nedlagt påstand om, at indklagede Schubert Seals A/S  

 tilpligtes til Handels- og Kontorfunktionærernes Forbund i Danmark at betale  

 en efter rettens skøn fastsat bod.
 I et supplerende processkrift har klagerne opgjort de 3 bortviste  

 medarbejderes erstatningskrav under forudsætning af, at bortvisningen anses  

 for uberettiget.
 Klagerne har forbeholdt sig at rejse krav efter funktionærloven mod  

 Schubert Seals A/S.
 De indklagede har påstået frifindelse og har forbeholdt sig enhver  

 indsigelse i anledning af et eventuelt søgsmål mod Schubert Seals A/S.
 De 3 skrivelser, hvorved medarbejderne blev bortvist den 1. september  

 1994, er enslydende og lyder således:
 »Du er blevet adspurgt, om du vil genoptage arbejdet, hvilket du har  

 nægtet.
Da du således er part i en overenskomststridig arbejdsnedlæggelse,  

 meddeles du herved din øjeblikkelige bortvisning.« Den 2. september 1994 blev der afholdt fællesmøde.
Fællesmødereferatet er  

 sålydende:
 »Fra arbejdstagerside fastholdt man klagen under henvisning til  

 blandt andet det forhold, at arbejdsnedlæggelsen alene har varet ca. 1/2  

 time, at der ikke er givet nogen advarsel forud for bortvisningen, samt at  

 arbejdsnedlæggelsen var begrundet i et forestående overenskomstbrud fra  

 arbejdsgiverside.
 Fra arbejdsgiverside afviste man, at det forholdt sig som ovenfor anført.  

 Man fastholdt, at virksomheden på grund af de pågældendes arbejdsvægring  

 havde været berettiget til efter forudgående advarsel over for hver enkelt at  

 gøre individuelle misligeholdelsesbeføjelser - i dette tilfælde bortvisning -  

 gældende.
 Fra arbejdsgiverside gav man tilsagn om at ville medvirke til en hurtig  

 fagretlig behandling.
Fra arbejdstagerside forbeholdt man sig at videreføre sagen.« Under sagen er der afgivet vidneforklaring af Lis Clausen, Tine Grønhøj,  

 faglig sekretær Niels Ole Skov, tillidsrepræsentant Helle Hjortslund,  

 direktør Ole Theilvig og kontrolchef Birger Prahl.
Lis Clausen har forklaret, at hun er laborant og har arbejdet i  

 virksomheden siden januar 1992. Efter sommerferien i 1994 hørte hun første  

 gang, at Laila Andersen, der er medlem af Kvindeligt Arbejderforbund i  

 Danmark, skulle vikariere i laboratoriet i anledning af Berit Rasmussen  

 Kjærgaards forestående barselsorlov.
Det gav anledning til utilfredshed,  

 fordi der tidligere havde været problemer, når Laila Andersen arbejdede i  

 laboratoriet.
Det fungerede ikke, når hun var til stede - hun gjorde ikke sit  

 arbejde - og vidnet var nødt til at gøre dette.
Der var også lønproblemer.  

 Som medlem af Kvindeligt Arbejderforbund og som timelønnet fik Laila Andersen  

 mere i løn end den lavestlønnede af de månedslønnede funktionærer, Tine  

 Grønhøj.
Der blev afholdt et møde med ledelsen den 23. august, hvor vidnet  

 gav udtryk for, at hun ikke kunne acceptere, at Laila Andersen kom til at  

 virke som vikar.
Hun nævnte også problemet over for tillidsrepræsentanten  

 Helle Hjortslund.
Umiddelbart derefter fik hun at vide, at kontrolchef Birger  

 Prahl skulle have frafaldet at sætte Laila Andersen ind som vikar i  

 laboratoriet.
Imidlertid blev hun indkaldt til et møde den 31. august.
I  

 mødeindkaldelsen var det anført, at man skulle drøfte arbejdsbelastning i  

 laboratoriet.
Indkaldelsen kom om formiddagen, og mødet blev afholdt sent om  

 eftermiddagen.
I mødet deltog foruden vidnet, Berit Rasmussen Kjærgaard,  

 Birger Prahl, Laila Andersen og hendes tillidsrepræsentant, Grethe Andersen,  

 samt direktør Ole Theilvig.
Tine Grønhøj var fraværende på grund af sygdom.  

 Under mødet fastholdt ledelsen, at Laila Andersen skulle indtræde som vikar.  

 Vidnet gav udtryk for, at hun ikke syntes, det var rimeligt, idet hun blandt  

 andet anførte, at arbejdet var funktionærarbejde og burde udføres af et  

 medlem af Handels- og Kontorfunktionærernes Forbund i Danmark.
Hun nævnte  

 også, at hun fandt det urimeligt, at et timelønnet medlem af Kvindeligt  

 Arbejderforbund kunne få højere løn end en månedslønnet funktionær under  

 Handels- og Kontorfunktionærernes Forbund i Danmark.
Ledelsens reaktion herpå  

 var, at laboranterne kunne melde sig ind i Kvindeligt Arbejderforbund.
Under  

 mødet spurgte Theilvig, om man ville nedlægge arbejdet.
Han fik ikke noget  

 svar herpå, da de ville vente med at tage stilling til spørgsmålet til næste  

 dag, når Tine Grønhøj kom tilbage.
Den 1. september begyndte man at arbejde  

 kl. 7.00. Berit Rasmussen Kjærgaard havde en sygemelding med og måtte  

 forventes at være fraværende allerede fra næste dag.
De blev derfor enige om  

 at holde et fagligt møde kl. 8.00. De orienterede Helle Hjortslund, der  

 gjorde dem opmærksom på, at arbejdsnedlæggelsen var overenskomststridig og  

 opfordrede dem til at genoptage arbejdet snarest.
Kl. 8.45 kom Theilvig til  

 stede.
Han spurgte, hvad de gjorde, og de svarede, at de holdt fagligt møde.  

 Han spurgte derefter hver enkelt, om de ønskede at genoptage arbejdet, og de  

 svarede alle 3 ja, hvis de fik en afklaring på problemet om vikaren.
Ca. 30  

 sekunder herefter meddelte Theilvig dem, at de var bortvist og bad dem om at  

 pakke deres ting.
Lidt før kl. 9.00 kom Helle Hjortslund i laboratoriet.
Over  

 for hende gentog de, at de ville arbejde, hvis de fik en afklaring på  

 problemet om vikaren.
Lidt senere kom Theilvig med de 3  

 bortvisningsskrivelser, som blev overleveret til dem, og som de kvitterede  

 som modtaget.
De fik ingen ny opfordring til at genoptage arbejdet ved denne  

 lejlighed.
Ca. kl. 9.00 tog de til den stedlige afdeling af Handels- og  

 Kontorfunktionærernes Forbund i Danmark.
Afdelingen åbnede først kl. 10.00,  

 og de havde her en samtale med faglig sekretær Niels Ole Skov.
Han kontaktede  

 Theilvig, der ikke var til stede, da Skov ringede, men han ringede tilbage  

 umiddelbart efter.
De hørte, at Skov stillede deres arbejdskraft til rådighed  

 for virksomheden.
Tine Grønhøj har forklaret, at hun var syg den 31. august, men om aftenen  

 blev orienteret om, hvad der var foregået på mødet.
Inden de afholdt fagligt  

 møde den 1. september, havde Lis Clausen været i blanderiet, og her havde hun  

 sikret sig, at det ikke ville volde afbræk i produktionen, at de afholdt  

 fagligt møde.
Hun regnede med at gå i arbejde senere på dagen, når problemet  

 var løst.
I øvrigt har hun forklaret i det hele i overensstemmelse med Lis  

 Clausen.
Niels Ole Skov har forklaret, at de 3 medarbejdere stod og ventede, da  

 afdelingskontoret åbnede kl. 10.00. Det blev aftalt, at han skulle ringe til  

 Theilvig og få dem i arbejde igen.
Samtalen med Theilvig vedrørte alene  

 spørgsmålet om genansættelse.
Han gav udtryk for, at de 3 medarbejdere var  

 interesseret heri.
Han diskuterede ikke problemet om vikaren med Theilvig.  

 Samtalen fandt sted mellem kl. 10.30 og 11.00. Theilvig gav udtryk for, at  

 han havde truffet en beslutning, og at han ikke kunne ændre denne.
Vidnet  

 protesterede herimod og stillede »arbejdskraften til rådighed.« Helle Hjortslund har forklaret, at Lis Clausen den 1. september kl. 8.00  

 meddelte hende, at de holdt fagligt møde i laboratoriet.
Hun opfordrede hende  

 til straks at gå igang med arbejdet.
Hun ville selv have indfundet sig i  

 laboratoriet, men kunne ikke forlade sin arbejdsplads ved omstillingsbordet.  

 Kl. 8.30 ankom Ole Theilvig, og hun fortalte ham, at der var fagligt møde i  

 laboratoriet.
Han blev meget vred og gik straks i laboratoriet.
Noget efter  

 kom han tilbage og dikterede bortvisningsskrivelserne.
Hun talte ikke med  

 ham, før han havde afleveret de pågældende bortvisningsskrivelser til  

 medarbejderne.
Hun sagde da, at det lød drastisk, men Theilvig gav udtryk  

 for, at han ikke orkede at diskutere dette problem længere.
Hun gik derefter  

 på laboratoriet.
Medarbejderne der var dybt rystet.
Umiddelbart efter kom  

 Theilvig og afleverede bortvisningsskrivelserne.
Ole Theilvig har forklaret, at han har været direktør i virksomheden i 15  

 måneder.
I en del af denne periode fungerede han som kontrolchef, og han var  

 derfor bekendt med problemerne i laboratoriet.
Laila Andersen var placeret i  

 en produktionsafdeling, men var uddannet i laboratoriet og var fuldt  

 kvalificeret som vikar.
Under mødet den 31. august ønskede han en gang for  

 alle at slå fast, at der ikke var grund til at frygte problemer med  

 samarbejdet, idet Laila Andersen var kompetent, at lønspørgsmålet ikke kunne  

 drøftes, og at spørgsmålet om medarbejdernes organisationsforhold ikke  

 vedrørte virksomheden.
Han blev bekendt med det faglige møde, da han mødte på  

 kontoret den 1. september kl. 8.30. Han gik straks i laboratoriet og spurgte  

 hver enkelt, om de ville genoptage arbejdet.
De svarede hver for sig, at de  

 ikke ville genoptage arbejdet, medmindre forholdet til vikaren blev løst.
Han  

 svarede hertil, at konsekvensen så måtte være, at de alle skulle af sted.
Da  

 han kom tilbage til sit kontor, orienterede han Helle Hjortslund, og han  

 opfordrede hende til at gå i laboratoriet og tale med de pågældende.
En halv  

 time efter kom han tilbage til laboratoriet.
Medarbejderne var da i færd med  

 at pakke deres sager og stod med overtøjet på.
Han afleverede de pågældende  

 skrivelser til dem, og de kvitterede for modtagelsen.
Om  

 produktionsforholdene i virksomheden har han forklaret, at det er  

 laboratoriets opgave på hvert trin i produktionen at foretage kontrol.  

 Såfremt laboratoriet ikke følger med i produktionen, vil der opstå problemer,  

 og efter 4 til 5 timer vil produktionen gå i stå.
Da de 3 medarbejdere havde  

 forladt laboratoriet, blev arbejdet her udført af Laila Andersen og en  

 medarbejder fra produktionen.
Inden da havde en af arbejdslederne forsøgt at  

 få skæresedler fra laboratoriet, men det var ikke lykkedes på grund af  

 arbejdsnedlæggelsen.
Under samtalen med Niels Ole Skov gav han udtryk for, at  

 han havde truffet sin beslutning, og at han ikke var i stand til at ændre  

 denne.
Birger Prahl har forklaret, at han har været kontrolchef i 11 måneder.
Det  

 er laboratoriets opgave at teste prøver fra blanderiet såvel som færdigvarer,  

 der skal frigives til skæring.
Den pågældende dag blev skæresedlerne ikke  

 udfyldt, så arbejdet med skæring ikke kunne videreføres.
Han overværede  

 samtalen mellem Theilvig og de 3 medarbejdere den 1. september.
Alle 3  

 medarbejdere blev spurgt, om de ville genoptage arbejdet.
Med en lille  

 sproglig variation gav de alle udtryk for, at det var en forudsætning, at  

 problemerne blev løst, og det blev også nævnt, at de ville tale med deres  

 organisation herom.
Til støtte for klagen er det anført, at bortvisningen af de 3 medarbejdere  

 er en overenskomststridig lock-out af forbundets medlemmer, jævnfør  

 Hovedaftalens § 2, subsidiært at bortvisningen, der var kollektiv, er  

 overenskomststridig.
Klagerne har her henvist til Arbejdsrettens dom nr.  

 87.054 af 17. november 1987. Arbejdsnedlæggelsen varede højst en halv time,  

 og der blev ikke afgivet den fornødne advarsel forud for bortvisningen.  

 Baggrunden for det faglige møde var en utilfredshed gennem længere tid, som  

 havde sin baggrund i lønspredningen i virksomheden og hvilken overenskomst,  

 der skulle være gældende for laboratoriet.
Allerede kl. 10.30 den pågældende  

 dag meddelte Niels Ole Skov virksomheden, at medarbejderne kunne komme  

 tilbage.
Endvidere har klagerne gjort gældende, at virksomheden ikke har  

 gjort tilstrækkeligt til at få tillidsrepræsentanten til at få medarbejderne  

 til at genoptage arbejdet.
Der er således tale om et ulovligt kampskridt i  

 strid med fredspligten i Hovedaftalen.
Den kollektive bortvisning er i hvert  

 fald overenskomststridig, da der ikke foreligger nogen misligholdelse fra  

 medarbejdernes side, der kan legalisere et sådant skridt.
Misligholdelsen kan  

 ikke karakteriseres som grov, og der var i hvert fald ikke driftsmæssige  

 grunde til en øjeblikkelig bortvisning.
De indklagede har gjort gældende, at det er givet, at betingelserne for  

 individuel afskedigelse af de pågældende var til stede.
Det samme gælder  

 betingelserne for en kollektiv afskedigelse.
Der er ikke dokumenteret nogen  

 kamphensigt fra virksomhedens side, og forholdet kan derfor ikke under nogen  

 omstændighed karakteriseres som en overenskomststridig lock- out.
Reelt set  

 foreligger der 3 individuelle bortvisninger.
Alle 3 medarbejdere er blevet  

 spurgt, om de ville genoptage arbejdet, og alle medarbejdere har nægtet  

 dette.
Hertil kommer, at der forelå en driftsmæssig begrundelse for at  

 foretage øjeblikkelig bortvisning.
Laboratoriet havde en overordentlig  

 central position i virksomheden, og hvis det ikke fungerede, ville der  

 hurtigt opstå problemer.
Der er ingen tvivl om, at selv en kort  

 arbejdsstandsning kan karakteriseres som en grov misligholdelse og kan give  

 anledning til afskedigelse uden varsel.
I det pågældende tilfælde var det  

 klart, at medarbejderne meddelte chefen, at man ikke ønskede at genoptage  

 arbejdet, medmindre de betingelser, man fastsatte herfor, blev opfyldt.  

 Vurderes forholdet som en kollektiv afskedigelse, er der efter arbejdsretlig  

 praksis og teori snævrere grænser for bortvisning, end hvis forholdet  

 vurderes som individuelle bortvisninger.
Men også betingelserne for en  

 kollektiv bortvisning er til stede.
Reelt var der tale om en art mobning,  

 idet man af en eller anden grund ikke ønskede at arbejde sammen med Laila  

 Andersen.
Dette spørgsmål var drøftet i en længere periode forud for den 1.  

 september, og medarbejderne satte sig bevidst op mod ledelsens beslutning.
I  

 hvert fald var der ikke noget fagretligt, der kunne begrunde det pågældende  

 faglige møde.
Der er også givet den fornødne advarsel, i den forstand at  

 bortvisningen var toleddet.
Efter tilkendegivelsen under mødet i laboratoriet  

 kunne medarbejderne - eventuelt med tillidsrepræsentantens mellemkomst - have  

 tilkendegivet, at de frafaldt deres vilkår for at genoptage arbejdet.
Endelig  

 må det efter den skete bevisførelse ligge klart - og det må i øvrigt også  

 have formodningen for sig - at laboratoriets kontrolfunktioner var så  

 væsentlige for virksomheden, at en indstilling af laboratoriets virksomhed  

 måtte kunne få alvorlige konsekvenser for virksomhedens drift.
 Arbejdsretten skal udtale:
Det må lægges til grund, at der ikke forelå nogen reel faglig begrundelse  

 for afholdelsen af det faglige møde den 1. september.
Det må endvidere lægges  

 til grund, at de 3 bortviste medarbejdere i laboratoriet hver for sig på  

 forespørgsel fra direktør Ole Theilvig tilkendegav, at de kun ville genoptage  

 arbejdet, såfremt deres betingelser herfor blev opfyldt, og at de gennem  

 deres forhandlinger med ledelsen var bekendt med, at man ikke var sindet at  

 opfylde disse betingelser.
Det må endvidere lægges til grund, at selv en  

 kortere arbejdsnedlæggelse i laboratoriet kunne få alvorlige følger for  

 virksomhedens drift.
Under disse særlige omstændigheder finder Arbejdsretten,  

 at den skete bortvisning af de 3 medarbejdere ikke er overenskomststridig.  

 Arbejdsretten tager derfor de indklagedes frifindelsespåstand til følge.
T h i k e n d e s f o r r e t De indklagede, Dansk Arbejdsgiverforening for Dansk Industri for Schubert  

 Seals A/S, Horsens, frifindes.
 I sagsomkostninger til Arbejdsretten skal klagerne, Landsorganisationen i  

 Danmark for Handels- og Kontorfunktionærernes Forbund i Danmark, betale 2.000  

 kr.
 (* 1) Henvisninger: AD 94.026 og de herunder anførte henvisninger.
