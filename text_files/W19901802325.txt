 Et uforrentet gældsbrev var oprettet medio 1984 i forbindelse med en  

 klagers salg af aktier til et af ham og hans broder ejet anpartsselskab.  

 Landsskatteretten fandt, at beskatning af kursgevinst på gældsbrevet fra 1986  

 måtte afgøres efter kursgevinstloven, og da gældsbrevet var erhvervet før 2.  

 oktober 1985, var kursgevinsten ikke skattepligtig, jf. nævnte lovs § 10,  

 stk. 3.
 Arkitekt A klagede for indkomståret 1986 over, at amtsligningsrådet havde  

 anset en kursavance på 89.056 kr., indvundet ved afdrag på gældsbrev, udstedt  

 af B Invest ApS, for skattepligtig for klageren, jf. statsskattelovens § 4.
Det var oplyst, at klageren den 31. december 1983 ejede 50% af  

 aktiekapitalen i selskabet C A/S.
I juni 1984 havde han solgt sine aktier i  

 selskabet til B Invest ApS for 1.870.350 kr.
B Invest ApS var stiftet af  

 klageren og dennes broder og havde åbningsbalance i juni 1984. B Invest ApS  

 havde finansieret købet af aktierne ved udstedelse af et gældsbrev med en  

 hovedstol på nominelt 1.870.350 kr.
Gældsbrevet var uforrentet og skulle  

 afdrages med lige store halvårlige ydelser over en periode på 7 år.
Ved  

 opgørelsen af den skattepligtige særlige indkomst var gældsbrevet nedskrevet  

 til kurs 66 2/3, og dette var ikke anfægtet af skattemyndighederne.
Amtsligningsrådet havde ved afgørelsen bl.a. henvist til, at et gældsbrev  

 på de angivne vilkår i ikke uvæsentlig grad måtte anses at afvige fra de  

 vilkår, som ville gælde ved salg af aktierne til en uafhængig tredjemand.  

 Herefter fandtes kursgevinsten at skulle medregnes ved opgørelsen af den  

 skattepligtige almindelige indkomst, jf. statsskattelovens § 4.  

 Amtsligningsrådet var af den opfattelse, at kursgevinstloven, der havde  

 virkning fra og med indkomståret 1986, ikke fandt anvendelse for uforrentede  

 børsnoterede obligationer, erhvervet får den 2. oktober 1985, jf. lovens §  

 10, stk. 3, sidste pkt.
Heraf fulgte det, at sådanne obligationer fortsat var  

 omfattet af statsskattelovens bestemmelser.
Der var henvist til en afgørelse  

 fra Skattedepartementet, offentliggjort i TfS 1984.387, vedrørende bl.a. et  

 uforrentet lån, der var blevet tilbagebetalt långiveren med et kurstillæg  

 efter 7 års forløb, og som måtte anses for indkomstskattepligtigt i medfør af  

 statsskattelovens § 4. Som begrundelse herfor var anført, at der var tale om  

 et lån, som tilsigtede at yde långiver det fulde vederlag for at stille  

 kapital til rådighed i form af et merbeløb ved indfrielsen.
Idet det samme  

 forhold gjorde sig gældende for så vidt angik nærværende gældsbrev, havde  

 amtsligningsrådet fundet, at dette i lighed med børsnoterede obligationer,  

 erhvervet før 2. oktober 1985, måtte anses for at falde uden for  

 kursgevinstloven, og at kursgevinster, der var indvundet ved afdrag inden  

 1986 og i senere indkomstår ville være at indkomstbeskatte i medfør af  

 statsskattelovens § 4.
Klagerens revisor gjorde over for Landsskatteretten gældende, at de i 1986  

 opnåede kursavancer ikke kunne beskattes ifølge statsskattelovens § 4, men  

 derimod var omfattet af kursgevinstloven.
Kursgevinstloven havde generel  

 virkning fra og med indkomståret 1986, og af punkt 10 i cirkulæret til loven  

 fremgik det, at reglerne i kursgevinstloven var udtømmende.
Gevinst og tab på  

 pengefordringer, der opstår for en kreditor ved afståelse og indfrielse, skal  

 behandles efter kursgevinstloven og ikke efter reglerne i statsskattelovens  

 §§ 4-6. Ifølge kursgevinstlovens § 10, stk. 3, var fordringer, erhvervet før  

 2. oktober 1985, ikke omfattet af kursgevinstlovens § 7. Dette betød ifølge  

 cirkulærets punkt 83, at fordringer, der var erhvervet før den 2. oktober  

 1985, ikke skulle opfylde noget mindsterentekrav, for at en kursgevinst  

 skulle være skattefri for indehaveren af fordringen.
Dvs. at kursgevinsten på  

 alle fordringer, såvel lavt forrentede som højt forrentede, som man havde  

 erhvervet før den 2. oktober 1985, var skattefri for indehaveren.  

 Skattefriheden skulle, jf. lovens § 10, stk. 3, og cirkulærets punkt 83, ikke  

 gælde for uforrentede børsnoterede obligationer.
De af amtsligningsrådet  

 nævnte afgørelser fra Skattedepartementet kunne ikke lægges til grund efter  

 kursgevinstlovens ikrafttrædelse.
Fra og med indkomståret 1986 var det efter  

 bemærkningerne til loven alene kursgevinster på børsnoterede 0%»s  

 obligationer, der kunne beskattes efter statsskatteloven.
Kursgevinster på  

 alle andre fordringer kunne kun beskattes med hjemmel i kursgevinstloven.
Det  

 var derfor efter revisorens opfattelse i klar modstrid med kursgevinstlovens  

 § 10, stk. 3, og Skattedepartementets cirkulære af 9. oktober 1986, punkt 10  

 og punkt 83, når amtsligningsrådet havde sidestillet et uforrentet gældsbrev,  

 udstedt før lovens fremsættelse, med en uforrentet børsnoteret obligation og  

 dermed henført beskatningshjemlen fra kursgevinstloven til statsskatteloven.
Landsskatteretten fandt, at hjemlen til beskatning af kursgevinster ved  

 afdrag på gældsbrevet måtte søges i kursgevinstloven.
Da gældsbrevet var  

 erhvervet før den 2. oktober 1985, skulle det, jf. kursgevinstlovens § 10,  

 stk. 3, ikke opfylde mindsterentekravet i kursgevinstlovens § 7, og  

 kursavancen ved afdrag var således ikke skattepligtig for klageren.
Den  

 påklagede ansættelse blev herefter nedsat med 89.056 kr.
 LV 1989, E 5.3.2.
