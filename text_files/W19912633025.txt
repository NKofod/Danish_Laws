 En tv-reklame for optikerkæden Nyt Syns garanti-ordning, der angav at  

 den pågældende garanti-ordning var gratis, blev af nævnet anset for at være  

 vildledende, og som følge heraf i strid med §§ 1-2 i markedsføringsloven.  

 Tillagt betydning, at udgifterne ved garanti-ordningen måtte formodes  

 indregnet i virksomhedens general-omkostninger og overvæltet på  

 brille-priserne.
Med brev af 30. september 1991 har virksomheden PROFIL OPTIK klaget til  

 Radio- og TV-Reklamenævnet over indholdet af et reklameindslag for  

 optikerkæden Nyt Syns garanti-ordning.
Reklamen er udsendt i TV 2.
 Klageren anfører, at det påklagede reklameindslag er vildledende og derfor  

 i strid med markedsføringslovens § 2, stk. 1, idet reklamen indeholder et  

 udsagn om, at den omtalte garanti-ordning er gratis.
 Ved skrivelse af 3. oktober 1991 og yderligere skrivelse af 29. oktober  

 1991 er TV2 Reklame A/S blevet anmodet om en udtalelse om reklamens  

 lovlighed, samt om at indhente yderligere oplysninger fra annoncøren om den  

 pågældende garanti-ordning.
TV2 Reklame anfører i svarskrivelse af 11. oktober 1991, at Nyt Syns  

 udsagn om, at man nu yder 2 års gratis garanti på brillekøb, har givet TV2  

 Reklame anledning til følgende overvejelser vedr. anvendelsen af ordet  

 »garanti«: At dette må forudsætte, at den pågældende  

 garanti-ordning giver forbrugeren en bedre retsstilling end den han har efter  

 lovgivningen, jf. markedsføringslovens § 4. Der skal således være tale om, at  

 den erhvervsdrivende uden beregning påtager sig risikoen for fejl ved det  

 købte i en periode på mere end 1 år.
TV2 Reklame har godkendt reklamen ud fra  

 den forudsætning, at markedsføringslovens § 4 var overholdt.
I forskellige supplerende udtalelser af 23. september, 11. oktober og 18.  

 november 1991 har annoncøren, optikerkæden Nyt Syn, udtalt, at det et Nyt  

 Syns opfattelse, at det pågældende reklameindslag er helt i overensstemmelse  

 med gældende ret.
Nyt Syn afviser således klagerens påstand om, at  

 tv-reklamen skulle kunne virke vildledende, eller at den på anden vis  

 indebærer nogen form for overtrædelse af gældende ret, herunder  

 markedsføringsloven.
Anvendelsen af ordet gratis i det pågældende reklameindslag har ifølge Nyt  

 Syn alene til hensigt at tydeliggøre begrebet garanti.
Ordets anvendelse  

 finder således sted for at retlede forbrugerne ved en udfyldende beskrivelse  

 af garanti-begrebet.
Vedrørende garanti-ordningen oplyser Nyt Syn, at man giver 2 års garanti  

 fra købsdato på alle brillekøb.
Garantien dækker ifølge Nyt Syn bl.a. de  

 uheld og hændelser, som ikke er omfattet af brille-brugernes almindelige  

 forsikringer, såsom fritidsforsikringer og arbejdsskadeforsikringer.
Garanti-ordningen er gratis i den forstand, at der ikke skal betales  

 særskilt vederlag for denne.
Vedrørende omkostningerne ved garanti-ordningen  

 forventer Nyt Syn, at disse kan finansieres af den øgede omsætning, som  

 tilbudet om brille-garantien naturligt vil føre med sig.
 Radio- og TV-Reklamenævnet har behandlet det påklagede reklameindslag og  

 har truffet følgende afgørelse:
 Nævnet finder, at det påklagede reklameindslag er i strid med  

 markedsføringslovens § 1 om god markedsføringsskik og markedsføringslovens §  

 2, stk. 1, om vildledende reklame, jf. § 1 i bekendtgørelse om indholdet af  

 reklameindslag, der bringes i TV 2.
 Nævnet har i den forbindelse lagt vægt på, at det pågældende  

 reklameindslag anvender udtrykket »gratis« i forbindelse med  

 omtalen af den omhandlede garanti-ordning.
 Optikerkæden Nyt Syn begrunder anvendelsen af ordet gratis i forbindelse  

 med garanti-ordningen med, at der ikke skal betales særskilt vederlag for  

 denne, og at man i øvrigt forventer at kunne finansiere garanti-ordningen via  

 det afledte salg som følge af denne.
Dette ændrer dog ikke ved det faktum, at udgifterne ved garanti-ordningen  

 må formodes dækket via virksomhedens generelle brille-salg, i form at at  

 omkostningerne ved garanti-ordningen indregnes i brille-priserne.
Det  

 tillægges i den forbindelse betydning, at brille-markedet ikke er kendetegnet  

 ved faste priser på identiske produkter over en længere tidsperiode.
Det  

 bemærkes i den forbindelse, at der ikke forelagt dokumentation for, at der er  

 tale om faste priser på de pågældende briller, som vil være uændrede også  

 efter garanti-ordningen ikrafttræden.
 Nævnet finder på denne baggrund, at det må anses for vildledende at  

 anvende udtrykket »gratis« om den pågældende garanti-ordning.  

 Nævnet finder derfor reklamen i strid med § 1 og § 2, stk. 1, i  

 markedsføringsloven.
 Vedrørende anvendelsen af udtrykket »garanti« forudsætter dette  

 ifølge markedsføringslovens § 4, at den pågældende ordning giver forbrugeren  

 en bedre retsstilling, end den han har efter lovgivningen.
 Forbrugerombudsmanden har om fortolkningen af denne bestemmelse i  

 Forbrugerstyrelsens juridiske årbog for 1991 udtalt, at ordet garanti efter  

 hans opfattelse kun kan anvendes, såfremt der er tale om, at en  

 erhvervsdrivende uden separat vederlag påtager sig risikoen for materiale- og  

 funktionsfejl ved det købte i en bestemt periode på mere end 1 år.
 Efter de foreliggende oplysninger er der tale om en garanti-ordning, der  

 opfylder disse betingelser.
 Nævnet finder derfor ikke, at reklamen udgør en overtrædelse af  

 markedsføringslovens § 4.
Nævnet har ikke fundet det hensigtsmæssigt at følge annoncørens forslag om  

 eventuelt at afholde et møde med denne om indholdet af den pågældende  

 garanti-ordning, idet annoncøren flere gange skriftligt har haft lejlighed  

 til at fremsætte de bemærkninger til sagen, vedkommende måtte ønske.
Hertil  

 kommer, at sagen på det foreliggende stade må anses for tilstrækkelig oplyst.
 Nævnets afgørelse er enstemmig.
