Fremsat den 4. oktober 2000 af  

 skatteministeren (Ole Stavad) Forslag til Lov om ændring af  

 afskrivningsloven og ejendomsavancebeskatningsloven (Kunstnerisk udsmykning i forbindelse med opførelse,  

 ombygning og tilbygning til erhvervsmæssigt benyttede  

 ejendomme) § 1 I lov om skattemæssige afskrivninger  

 (Afskrivningsloven), jf. lovbekendtgørelse nr. 845 af 4. september  

 2000, foretages følgende ændringer:
 1. I § 2, stk. 3, indsættes efter »kan ikke  

 afskrives«: », jf. dog § 44 A«.
 2. Efter § 44 indsættes som ny paragraf:
»§ 44 A.
Ved opførelse, ombygning og tilbygning af  

 bygninger, der udelukkende benyttes erhvervsmæssigt, bortset fra  

 bygninger, der anvendes til beboelse, kan udgifter afholdt til kunstnerisk  

 udsmykning af disse fra og med anskaffelsesåret afskrives med indtil 5  

 pct. årligt af anskaffelsessummen.
Afskrivningsgrundlaget kan  

 højst udgøre 1 pct. af anskaffelsessummen ved opførelse,  

 ombygning eller tilbygning af bygningen.
Det er en betingelse, at den samlede  

 anskaffelsessum ved opførelse, ombygning eller tilbygning af bygningen  

 overstiger 1 mill. kr.
Der ses ved opgørelsen af anskaffelsessummen  

 ved opførelse, ombygning eller tilbygning af bygningen bort fra  

 eventuelle udgifter til installationer efter § 15. Udgiften til den  

 kunstneriske udsmykning skal senest afholdes i det år  

 opførelsen, ombygningen eller tilbygningen  

 færdiggøres.
 Stk. 2. Udgifter til kunstnerisk udsmykning, der kan afskrives  

 efter andre bestemmelser i denne lov, kan ikke afskrives efter  

 stk. 1.
 Stk. 3. Afskrivning efter stk. 1 kan alene ske efter  

 forudgående tilladelse fra Det Kongelige Akademi for de skønne  

 kunster, Akademiraadet.
 Stk. 4. Udgifterne til kunstnerisk udsmykning afskrives  

 særskilt for den enkelte kunstneriske udsmykning.
 Stk. 5. Den kunstneriske udsmykning skal placeres i eller ved  

 den bygning, den kunstneriske udsmykning er en del af eller knytter sig til,  

 jf. stk. 1. Såfremt den kunstneriske udsmykning fjernes fra den  

 bygning, den er en del af eller knytter sig til, sidestilles dette med salg  

 efter stk. 9.
Stk. 6. Afskrivninger kan ikke foretages i det  

 indkomstår, hvor den kunstneriske udsmykning sælges, nedrives  

 eller bortskaffes på anden vis.
Ophører bygningen, den  

 kunstneriske udsmykning er en del af eller knytter sig til, med udelukkende  

 at være anvendt erhvervsmæssigt, bortfalder afskrivningsretten  

 fra og med det indkomstår, hvor den rent erhvervsmæssige  

 benyttelse ophører.
 Stk. 7. Hvis der sker en skade på den kunstneriske  

 udsmykning, der ikke kan udbedres ved normal vedligeholdelse, reguleres  

 afskrivningen af den kunstneriske udsmykning efter reglerne i § 23.
 Stk. 8. Såfremt den skattepligtige ved en skade på  

 den kunstneriske udsmykning har modtaget en erstatnings- eller forsikringssum  

 og foretager genopførelse af den kunstneriske udsmykning anvendes  

 reglerne i § 24, stk. 1 - 5.
 Stk. 9. Fortjeneste eller tab ved salg af den kunstneriske  

 udsmykning medregnes i den skattepligtige indkomst for salgsåret efter  

 reglerne i § 21, stk. 2, 1. og 2. pkt. og stk. 3 og 5.  

 Nedrivning af bygningen, hvor den kunstneriske udsmykning indgår, og  

 ophør med udelukkende erhvervsmæssig anvendelse af bygningen  

 samt andre former for ophør af den kunstneriske udsmykning sidestilles  

 med salg efter 1. pkt.
 Stk. 10. Ved køb af en kunstnerisk udsmykning, der kan  

 afskrives efter stk. 1, kan køber afskrive på  

 anskaffelsessummen for den kunstneriske udsmykning efter denne bestemmelse,  

 såfremt den kunstneriske udsmykning købes sammen med den  

 bygning, den kunstneriske udsmykning er en del af eller knytter sig  

 til.«.
 3. I § 45, stk. 2, 2. pkt., indsættes efter  

 »installationer,«: »kunstnerisk udsmykning,«.
§ 2 I lov om beskatning af fortjeneste ved afståelse af fast ejendom  

 (Ejendomsavancebeskatningsloven), jf. lovbekendtgørelse nr. 855 af 11.  

 september 2000, foretages følgende ændringer:
 1. § 1, stk. 2, ophæves.
 Stk. 3-4 bliver herefter stk. 2-3.
 2. I § 4, stk. 1, indsættes efter »§ 5  

 eller § 5 A«: », jf. dog stk. 10«.
 3. I § 4 indsættes som stk. 10:
»Stk. 10. Udgifter til kunstnerisk udsmykning, der er  

 en del af bygningen, og som er omfattet af afskrivningslovens § 44 A,  

 samt foretagne afskrivninger på sådanne udgifter eller tab ved  

 salg af den kunstneriske udsmykning indgår ikke ved opgørelsen  

 af anskaffelsessummen for den pågældende bygning efter reglerne i  

 denne lov.
Tilsvarende medregnes værdien af sådanne udsmykninger  

 ikke ved opgørelsen af afståelsessummen for bygningen ved  

 anvendelse af reglerne i denne lov.«.
 4. I § 6, stk. 3, 2. pkt., udgår: »eller  

 tab«.
§ 3 Stk.1. Loven træder i kraft dagen efter bekendtgørelse  

 i Lovtidende.
 Stk. 2. § 1 og § 2, nr. 2 og nr. 3, har virkning for  

 udgifter afholdt til kunstnerisk udsmykning af en bygning den 1. januar 2001  

 eller senere, hvor opførelsen, ombygningen og tilbygningen af  

 bygningen, den kunstneriske udsmykning er en del af eller knytter sig til,  

 påbegyndes den 1. januar 2001 eller senere.
Bemærkninger til lovforslaget Almindelige bemærkninger Forespørgsel om Betænkning om Billedkunst og  

 forslag om en egentlig billedkunstlov, F 33, blev behandlet i Folketinget den  

 23. marts 1999. Under forhandlingerne vedtoges forslag til vedtagelse (V 51)  

 af SF, CD, V, KF og Regeringen.
 Vedtagelsen har til hensigt at fremme dansk billedkunst.  

 Det fremgår blandt andet af V 51: »... opfordres regeringen til ... at  

 undersøge muligheden for at indføre en adgang til at lade  

 kunstnerisk udsmykning - inden for de samme rammer, som der gælder for  

 det statslige byggeri - indgå i de afskrivningsberettigede udgifter ved  

 nybyggeri samt om- og tilbygninger i bygninger, der anvendes  

 erhvervsmæssigt ...«.
Regeringen foreslår på den baggrund, at der  

 indføres en afskrivningsadgang for udgifter til kunstnerisk udsmykning  

 i forbindelse med opførelse, ombygning og tilbygning af bygninger, der  

 udelukkende benyttes erhvervsmæssigt.
I lighed med den ordning, der  

 gælder for statsligt byggeri, foreslås det, at der kan afholdes  

 afskrivningsberettigede udgifter til kunstnerisk udsmykning på indtil 1  

 pct. af anskaffelsessummen ved opførelse, ombygning eller tilbygning  

 af bygningen.
 Etableringen af den foreslåede afskrivningsordning  

 afviger fra det eksisterende afskrivningssystem på to punkter.
For det første er der tale om et brud med  

 princippet om, at skattemæssige afskrivninger forudsætter, at der  

 sker en værdiforringelse af det afskrivningsberettigede aktiv som  

 følge af den erhvervsmæssige benyttelse.
Dette vil som den  

 altovervejende hovedregel ikke være tilfældet med kunstnerisk  

 udsmykning.
Fravigelsen af dette grundprincip er et ønske om at  

 støtte kunstnere, og skal ikke ses som en generel fravigelse af  

 grundprincippet.
I de situationer, hvor der sker en værdiforringelse af  

 den kunstneriske udsmykning som følge af den erhvervsmæssige  

 benyttelse, vil der kunne afskrives efter de almindelige regler - f.eks. om  

 afskrivning på driftsmidler i afskrivningslovens kap. 2. For at  

 undgå at der kan foretages dobbelt afskrivning, er afskrivning efter  

 § 44 A udelukket i de situationer, hvor der kan afskrives efter andre  

 bestemmelser i afskrivningsloven.
For det andet vil den foreslåede afskrivningsadgang  

 for udgifter til kunstnerisk udsmykning bevirke, at kravet om, at det  

 indkøbte aktiv skal kunne benyttes erhvervsmæssigt i  

 virksomheden, ikke skal opfyldes.
For at undgå at afskrivningsadgangen  

 vil kunne benyttes til at anvende skattesystemet til formål i strid med  

 det af Folketinget ved vedtagelsen af V 51 tilsigtede formål  

 foreslås, at Det Kongelige Akademi for de skønne kunster,  

 Akademiraadet, inden der kan afskrives, skal tage stilling til, hvornår  

 en »kunstnerisk udsmykning« er afskrivningsberettiget kunst.
 Det foreslås, at lovforslaget får virkning for  

 udgifter afholdt til kunstnerisk udsmykning af en bygning den 1. januar 2001  

 eller senere, hvor opførelsen, ombygningen og tilbygningen af  

 bygningen, den kunstneriske udsmykning er en del af eller knytter sig til,  

 påbegyndes den 1. januar 2001 eller senere.
Provenumæssige konsekvenser Forslaget indebærer, at erhvervsdrivende gives  

 skattemæssig afskrivningsret på udgifter til kunstnerisk  

 udsmykning anskaffet i forbindelse med opførelse, ombygning eller  

 tilbygning af bygninger.
Afskrivningsgrundlaget udgør indtil 1 pct. af  

 anskaffelsessummen ved opførelse, ombygning eller tilbygning af  

 bygningen, forudsat at denne overstiger 1 mill. kr. incl. moms.
 Det antages, at anskaffelse af kunst hovedsageligt vil ske  

 i forbindelse med investeringer i ikke-afskrivningsberettigede bygninger,  

 f.eks. kontor- og administrationsbygninger.
Der foreligger ingen faste holdepunkter for anvendelsen af  

 ordningen.
Men med udgangspunkt i et anslået investeringsomfang  

 på ca. 15 mia. kr. årligt i bygninger af den nævnte  

 karakter skønnes afskrivningsgrundlaget for de omhandlede udgifter  

 vedrørende kunstnerisk udsmykning maksimalt at beløbe sig til  

 ca. 150 mill. kr. det første år, hvor ordningen er i kraft.  

 Afskrivningssatsen er den samme som for bygningsafskrivninger, dvs. 5 pct.  

 lineært.
Det årlige provenutab ved forslaget anslås  

 på denne baggrund til ca. 3 mill. kr. det første år,  

 stigende med 2 til 3 mill. kr. i hvert af de efterfølgende år,  

 efterhånden som nye årgange investeringer inddrages under  

 ordningen.
For indkomståret 2001 vedrører ca. 2,5 mill. kr. af  

 provenutabet staten og ca. 0,5 mill. kr. kommunerne.
 Finansårsvirkningerne i 2001 af lovforslaget  

 skønnes til et provenutab på ca. 3 mill. kr.
Erhvervsøkonomiske konsekvenser Lovforslaget må antages at stimulere  

 omsætningen i billedkunstsektoren og dermed også kunstnernes  

 indtægter ved, at det bliver skattemæssigt mere attraktivt for  

 erhvervsdrivende at præge virksomhedens profil via kunstnerisk  

 udsmykning.
Administrative konsekvenser for stat, amter og  

 kommuner Forslaget skønnes ikke at have  

 nævneværdige administrative konsekvenser for Told og Skat eller  

 for Akademiraadet.
Lovforslaget vil kunne medføre ændringer i  

 kommunernes administrative procedurer.
Administrative konsekvenser for erhvervslivet Forslaget skønnes ikke at have administrative  

 konsekvenser for erhvervslivet.
Miljømæssige konsekvenser Lovforslaget skønnes ikke at have  

 miljømæssige konsekvenser.
Forholdet til EU-retten Lovforslaget skønnes ikke at indeholde EU-retlige  

 aspekter.
Høring Lovforslaget har været forelagt Advokatrådet,  

 Akademiraadet, Arbejderbevægelsens Erhvervsråd, By og  

 Boligministeriet, Erhvervenes Skattesekretariat, Erhvervsministeriet,  

 Finansministeriet, Finansrådet, Forsikring og Pension, Foreningen af  

 Statsautoriserede Revisorer, Foreningen af Registrerede Revisorer,  

 Frederiksberg Kommune, Skattedirektoratet, Håndværksrådet,  

 Justitsministeriet, Kommunernes Landsforening, Kulturministeriet,  

 Københavns Kommunes Skatteforvaltning, Formanden for  

 Billedkunstudvalget (Karsten Ohrt), Skattechefforeningen,  

 Skatterevisorforeningen og Økonomiministeriet til høring.
 De væsentligste høringssvar samt kommentarer  

 er kort gengivet i skemaet nedenfor:
Organisation Bemærkninger Kommentar Advokatrådet Tvivl omkring identifikation af den enkelte kunstneriske  

 udsmykning.
 Tvivl om værdifastsættelse af den kunstneriske udsmykning ved  

 salg. Ønske om formodningsregler.
 Skatteyderen må til enhver tid kunne dokumentere, at  

 den kunstneriske udsmykning, der afskrives på, er den samme, som blev  

 indkøbt i forbindelse med byggeriet.
Værdifastsættelsen af den kunstneriske udsmykning ved salg  

 afviger principielt ikke fra værdiansættelse af f.eks.  

 driftsmidler eller bygninger.
Der er derfor ikke behov for formodningsregler  

 for værdiansættelsen.
Erhvervenes Skattesekretariat »bygningsudgiften« bør præciseres  

 nærmere.
 Nu benyttes »anskaffelsessummen«.
Forsikring og Pension Teknisk præcisering.
 Er medtaget.
Foreningen af Statsautoriserede Revisorer For snæver afskrivningsret ved f.eks. tilbygning.
 Krav om afholdelse af udgifter til kunstnerisk udsmykning senest samme  

 år som byggeriet afsluttes er en for kort frist.
 Forhåndsgodkendelse af Akademiraadet findes ikke at være  

 brugervenligt og er tidskrævende.
 Tvivl om EU-medholdighed pga. nationalitetsforskelsbehandling.
 Den kunstneriske udsmykning kan nu placeres i hele den  

 bygning, der om-/tilbygges.
 Planlægning og indkøb af kunstnerisk udsmykning bør  

 have en tidsmæssig tæt sammenhæng med byggeriet.
 De skatteansættende myndigheder er gode til skatteligning, men det  

 findes, at der vil opnås et for alle parter bedre resultat, hvis  

 kunstvurderingen foretages af Akademiraadet i stedet.
Det er foreslået, at Akademiraadet i sin vurdering af om en  

 kunstnerisk udsmykning er afskrivningsberettiget blandt andet bør  

 lægge vægt på den kunstneriske kvalitet og kunstnerens  

 talent.
Der er ikke fastsat andre kriterier for denne vurdering, herunder  

 f.eks. krav om nationalitet.
Kommunernes Landsforening Der rejses tvivl om misbrugsmuligheder af ordningen og  

 problemer omkring værdiansættelse af kunstnerisk  

 udsmykning.
 Ved at fastsætte et krav om tilstedeværelse af  

 den kunstneriske udsmykning i eller ved den bygning, den knytter sig til, er  

 det forsøgt at minimere misbrugsmulighederne af ordningen.
 Værdiansættelse af kunstnerisk udsmykning adskiller sig  

 principielt ikke fra værdiansættelse af f.eks. bygninger eller  

 driftsmidler.
Skattechefforeningen Tekniske bemærkninger.
 Er indarbejdet.
Skatterevisorforeningen Tekniske bemærkninger.
Er indarbejdet Sammenfatning af økonomiske og administrative  

 konsekvenser Positive konsekvenser Negative konsekvenser Økonomiske konsekvenser for stat, amter og  

 kommuner Indkomstårsvirkning: Lovforslaget skønnes at  

 medføre et provenutab på ca. 3 mill. kr. i 2001. Heraf  

 vedrører ca. 2,5 mill. kr. staten og ca. 0,5 mill. kr. kommunerne.
I  

 hvert efterfølgende år anslås provenutabet at stige med 2  

 til 3 mill. kr.
 Finansårsvirkning: Provenutab på ca. 3 mill. kr. i  

 2001.
Administrative konsekvenser for stat, amter og  

 kommuner Forslaget skønnes ikke at have  

 nævneværdige administrative konsekvenser for Told og Skat eller  

 for Akademiraadet.
Lovforslaget vil kunne medføre ændringer i  

 kommunernes administrative procedurer.
Økonomiske konsekvenser for  

 erhvervslivet Den udvidede skattemæssige afskrivningsret på  

 kunstnerisk udsmykning må skønnes at stimulere omsætningen  

 hos billedkunstnere, i det omfang erhvervsdrivende vil gøre brug af  

 ordningen til at præge virksomhedens profil.
Administrative konsekvenser for  

 erhvervslivet Ingen Ingen Miljømæssige konsekvenser Ingen Ingen Administrative konsekvenser for borgerne Ingen Ingen Forholdet til EU-retten Lovforslaget skønnes ikke at indeholde EU-retlige  

 aspekter Bemærkninger til de enkelte  

 bestemmelser Til § 1 Til nr. 1 Der er tale om en konsekvensrettelse som følge af,  

 at princippet i afskrivningslovens § 2, stk. 3, om, at  

 skattemæssige afskrivninger forudsætter, at der sker en  

 værdiforringelse af det afskrivningsberettigede aktiv ved den  

 erhvervsmæssige benyttelse tilsidesættes i den foreslåede  

 § 44 A.
Til nr. 2 Ordningen vedrørende kunstnerisk udsmykning af  

 statsligt byggeri - den såkaldte 1 pct. regel - er fastsat i  

 cirkulære nr. 199 af 23. december 1983 (Cirkulære om kunstnerisk  

 udsmykning af statsligt byggeri). Det fremgår af cirkulæret, at  

 der i forbindelse med statsligt byggeri skal afsættes et beløb  

 til kunstnerisk udsmykning inden for byggebevillingen.
Bestemmelsen  

 gælder ikke alene for nybyggeri, men også ved ombygning og  

 tilbygning.
Bestemmelsen gælder kun for arbejder, hvor bygningsudgiften  

 er over 1 mill. kr.
Det beløb, der skal afsættes til kunstnerisk  

 udsmykning, skal normalt svare til 1 pct. af bygningsudgiften - dvs. mindst  

 10.000 kr.
Der ses i den forbindelse bort fra eventuelle udgifter til  

 særlige tekniske installationer og anlæg, der går ud over  

 ejendommens almindelige forsyning med el, varme, vand, ventilation, telefon  

 m.v.
For så vidt angår den billedkunstneriske medvirken,  

 fremgår det, at denne kan ske under projekteringen eller senere.  

 Kunstnerisk udsmykning kan være en integreret del af bygningens  

 arkitektur eller kan bestå i bestilte eller indkøbte  

 kunstværker til anbringelse i, på eller uden for bygningen.
Det foreslås, at der indføres en ordning for  

 privat erhvervsbyggeri, hvor der kan foretages skattemæssige  

 afskrivninger ved kunstindkøb.
Hvor der ved det statslige byggeri er  

 tale om, at der skal afsættes 1 pct. af bygningsudgiften til  

 kunstnerisk udsmykning, foreslås det, at der for det private byggeri  

 indføres en adgang til at foretage skattemæssige afskrivninger  

 for udgifter til kunstnerisk udsmykning for indtil 1 pct. af  

 anskaffelsessummen ved opførelse, ombygning eller tilbygning af  

 bygningen.
Det foreslås, at den samlede anskaffelsessum ved  

 opførelse, ombygning eller tilbygning af bygningen skal overstige 1  

 mill. kr. incl. moms, for at udgifterne til den kunstneriske udsmykning er  

 omfattet af afskrivningsordningen.
Udgiften til den kunstneriske udsmykning  

 skal senest være afholdt i det år opførelsen, ombygningen  

 eller tilbygningen færdiggøres.
 For at undgå, at der kan foretages dobbelt  

 afskrivning, foreslås det, at der alene kan afskrives efter § 44 A  

 i de situationer, hvor der ikke kan afskrives efter andre bestemmelser i  

 afskrivningsloven.
Det foreslås, at ordningen for privat  

 erhvervsbyggeri lægges så tæt op ad den statslige ordning  

 som muligt, således at der ikke kun kan afskrives ved opførelse  

 men også ved ombygning og tilbygning til bygninger.
Dette betyder, at  

 kunst, der indkøbes uafhængigt af opførelse, ombygning  

 eller tilbygning af en bygning, og kunstindkøb til indretning af  

 lejede lokaler ikke er afskrivningsberettiget.
Det foreslås endvidere, at adgangen til at  

 vælge mellem kunstart, form og tidspunkt for kunstens indlæggelse  

 eller ophængning gøres lige så frit som i den statslige  

 ordning.
Således er det tanken, at udsmykningsbegrebet også skal  

 omfatte ophængning af kunstværker og opstilling af skulpturer og  

 kunstneriske installationer m.v. i forbindelse med opførelse,  

 ombygning og tilbygning af bygninger, der benyttes erhvervsmæssigt.
 For at imødegå eventuelle misbrugsmuligheder  

 i forholdet mellem privat- og erhvervssfæren foreslås  

 afskrivningsadgangen begrænset til kunstnerisk udsmykning af rent  

 erhvervsmæssigt benyttede bygninger bortset fra bygninger, der anvendes  

 til beboelse, dvs. udlejningsbeboelsesejendomme som fastsat i  

 afskrivningslovens § 14, stk. 2, nr. 4. På den måde  

 mindskes de misbrugsmuligheder, der består i, at det vil kunne  

 være mere interessant at hænge en kunstnerisk udsmykning - f.eks.  

 et maleri - op i privatboligen end at installere andre driftsmidler, og som  

 følge af at den kunstneriske udsmykning ofte nemt vil kunne flyttes  

 fra den erhvervsmæssigt benyttede del af bygningen til den private del  

 af bygningen.
For at imødegå yderligere eventuelle  

 misbrugsmuligheder foreslås det, at den kunstneriske udsmykning skal  

 placeres i eller ved den bygning, den knytter sig til - dvs. at den  

 kunstneriske udsmykning skal placeres i eller ved den bygning, der ligger til  

 grund for afskrivningsretten på den kunstneriske udsmykning.
Det er  

 objektivt konstaterbart, om en kunstnerisk udsmykning befinder sig i en  

 bygning.
Det kan imidlertid være mere vanskeligt at vurdere, om en  

 kunstnerisk udsmykning befinder sig ved en bygning.
I den vurdering  

 bør der blandt andet lægges vægt på, om den  

 kunstneriske udsmykning befinder sig i en naturlig nærhed af bygningen,  

 og om placeringen har været forudsat fra opsætningen af den  

 kunstneriske udsmykning.
Såfremt den kunstneriske udsmykning fjernes  

 fra den bygning, den knytter sig til, sidestilles dette med salg efter  

 stk. 9. Dette vil være tilfældet både, hvor den  

 kunstneriske udsmykning fjernes for en kortere periode, og i de  

 tilfælde, hvor der er tale om en mere permanent flytning af den  

 kunstneriske udsmykning.
Der foreligger dog ikke salg i de situationer, hvor  

 den kunstneriske udsmykning fjernes for en kortere periode med henblik  

 på reparation, vedligeholdelse eller lignende.
 Det foreslås, at afskrivningsretten bortfalder fra  

 og med det indkomstår, hvor den rent erhvervsmæssige benyttelse  

 af bygningen ophører, samt at denne ikke kan reetableres, hvis  

 bygningen på et senere tidspunkt igen måtte overgå til 100  

 pct. erhvervsmæssig benyttelse.
Det foreslås, at der skal kunne afskrives  

 lineært med op til 5 pct. af de afskrivningsberettigede udgifter til  

 kunstnerisk udsmykning årligt.
Der kan købes flere forskellige  

 kunstneriske udsmykninger i forbindelse med den samme opførelse, om-  

 eller tilbygning af en bygning, men de kunstneriske udsmykninger skal  

 afskrives særskilt, og der skal derfor udarbejdes en særskilt  

 opgørelse for hver enkel kunstnerisk udsmykning.
 Det foreslås, at reglerne i §§ 23 og 24,  

 stk. 1-5, følges, hvor der foreligger skade på den  

 kunstneriske udsmykning, og hvor den skattepligtige har modtaget erstatnings-  

 eller forsikringssum som følge af skaden.
I lighed med den almindeligt gældende regel for salg  

 eller nedrivning af bygninger i § 20 foreslås det, at der ikke kan  

 foretages afskrivninger af den kunstneriske udsmykning i det  

 indkomstår, hvor bygningen, som den kunstneriske udsmykning er en del  

 af, sælges eller nedrives.
Tilsvarende foreslås det for  

 kunstnerisk udsmykninger, der ikke er en integreret del af en bygning, at der  

 ikke kan foretages afskrivninger i det indkomstår, hvor den  

 kunstneriske udsmykning sælges, nedrives eller bortskaffes på  

 anden vis.
Med bortskaffelse på anden vis tænkes på  

 situationer, hvor den kunstneriske udsmykning ophører med at anvendes  

 som udsmykning for bygningen, destrueres, ophugges, bortsmides eller på  

 anden vis fjernes fra bygningen.
I lighed med reglen i stk. 6,  

 sidestilles bygningens overgang til ikke at være 100 pct.  

 erhvervsmæssigt benyttet med salg af den kunstneriske udsmykning.  

 Overflytning fra virksomhedssfæren til privatssfæren sidestilles  

 også med salg, jfr. stk. 5.
Det foreslås, at fortjeneste eller tab ved salg af  

 den kunstneriske udsmykning medregnes i den skattepligtige indkomst for  

 salgsåret efter reglerne i afskrivningslovens § 21, stk. 2,  

 1. og 2. pkt. og stk. 3 og 5. Ved  salg  menes alle former for salg af  

 den kunstneriske udsmykning, hvad enten den kunstneriske udsmykning  

 sælges separat eller sammen med bygningen, den kunstneriske udsmykning  

 er en del af eller knytter sig til.
Fortjenesten skal opgøres for den  

 enkelte kunstneriske udsmykning som forskellen mellem salgssummen og den  

 nedskrevne værdi.
Som anført i § 21, stk. 2, 2. pkt.,  

 skal den nedskrevne værdi opgøres som de afskrivningsberettigede  

 udgifter til anskaffelse, forbedringer m.v. med fradrag af samtlige foretagne  

 afskrivninger.
Da der ikke kan foretages skattemæssige afskrivninger  

 på udgifter til kunstnerisk udsmykning før  

 anskaffelsesåret, skal der ikke tages højde for  

 forlodsafskrivninger og forskudsafskrivninger i opgørelsen af  

 fortjeneste eller tab.
Tab opgøres efter reglen i § 21,  

 stk. 3, hvorefter tabet skal opgøres for den enkelte kunstneriske  

 udsmykning, som forskellen mellem den nedskrevne værdi og salgssummen.  

 Vedrørende tab gælder endvidere, at såfremt en kunstnerisk  

 udsmykning, der er ejet af en eller flere personer, sælges til et  

 selskab m.v., og ejerkredsen på grund af aktiebesiddelse,  

 vedtægtsbestemmelse, aftale eller fælles ledelse har bestemmende  

 indflydelse på selskabets handlemåde, kan der ikke opnås  

 fradrag for tabet.
Dette svarer til reglen i § 21, stk. 5.
Det foreslås, at nedrivning af bygningen, hvor den  

 kunstneriske udsmykning indgår, og ophør med udelukkende  

 erhvervsmæssig benyttelse samt andre former for ophør af den  

 kunstneriske udsmykning sidestilles med et sådant salg efter  

 stk. 9, 1. pkt.
Ved nedrivning og bortskaffelse på anden vis af en  

 kunstnerisk udsmykning medregnes eventuelle salgssummer for materialer mv.  

 Således hvis en statue sælges som gammelt jern, skal salgssummen  

 for jernet medregnes ved opgørelsen af fortjeneste eller tab.
Det er en forudsætning for at kunne afskrive  

 på en kunstnerisk udsmykning efter stk. 1, at den kunstneriske  

 udsmykning er erhvervet i forbindelse med opførelse, om- eller  

 tilbygning af en erhvervsmæssigt benyttet ejendom.
Det foreslås,  

 at afskrivningsadgangen tillige skal omfatte den situation, hvor den  

 kunstneriske udsmykning, der er afskrivningsberettiget efter stk. 1,  

 overdrages sammen med den bygning, den kunstneriske udsmykning er en  

 del af eller udsmykker i øvrigt.
Det foreslås, at der - uafhængigt af de  

 skatteansættende myndigheder - etableres et system til vurdering af,  

 hvornår en kunstnerisk udsmykning er afskrivningsberettiget kunst,  

 således at afskrivningsadgangen alene vil kunne anvendes til det  

 formål, den er tiltænkt.
Det foreslås, at Det Kongelige  

 Akademi for de skønne kunster, Akademiraadet, som statens  

 rådgiver i kunstneriske spørgsmål skal træffe  

 afgørelse, om en kunstnerisk udsmykning er afskrivningsberettiget.
 Akademiraadet bør i sin vurdering af om en  

 kunstnerisk udsmykning er afskrivningsberettiget blandt andet lægge  

 vægt på den kunstneriske kvalitet og kunstnerens talent.
Kulturministeriet har oplyst, at Akademiraadet på  

 baggrund af ovennævnte kriterier vil udarbejde en fortegnelse med  

 forhåndsgodkendelser over kunstnere, hvis værker er  

 afskrivningsberettigede.
Det forventes, at fortegnelsen vil omfatte  

 professionelle kunstnere og arkitekter, der er medlemmer af  

 Kunstnersamfundet, Billedkunstnernes Forbund, Danske  

 Kunsthåndværkere, Danske Billedkunstneres Fagforening,  

 Industrielle Designere i Danmark eller har gennemført uddannelse  

 på Kunstakademiets Billedkunstskoler.
Der vil her være tale om  

 let dokumenterbare kriterier, som vil kunne anvendes af de lokale  

 skattemyndigheder uden videre.
Værker af kunstnere, der ikke er  

 opregnet på fortegnelsen, skal vurderes særskilt af Akademiraadet  

 bl.a. ud fra ovennævnte kriterier.
Akademiraadet er dog ikke forpligtet  

 til at udarbejde en sådant forhåndsgodkendelsesordning.
Til nr. 3 I lighed med den fordeling, der skal foretages af den  

 kontante anskaffelsessum på driftsmidler, bygninger m.v. efter  

 afskrivningslovens § 45, foreslås det, at der tillige skal  

 foretages fordeling af den kontante anskaffelsessum for den enkelte  

 kunstneriske udsmykning.
Til § 2 Til nr. 1 Der er tale om en konsekvensrettelse som følge af  

 vedtagelsen af § 2 i lov nr. 434 af 26. juni 1998, hvorved der skete en  

 omformulering af reglerne for opgørelsen af anskaffelsessummen i  

 ejendomsavancebeskatningslovens § 5.
 I den ændrede affattelse af § 5 er det bl.a.  

 som noget nyt bestemt, hvorledes foretagne afskrivninger og tab ved salg af  

 bygninger m.v. efter afskrivningsloven skal behandles i relation til  

 opgørelse af fortjenesten ved salget efter  

 ejendomsavancebeskatningsloven.
 Som følge heraf er bestemmelsen i  

 ejendomsavancebeskatningslovens § 1, stk. 2, hvori det er bestemt,  

 at fortjenester og tab, der er omfattet af afskrivningslovens § 21, ikke  

 er omfattet af reglerne i ejendomsavancebeskatningsloven, misvisende og  

 foreslås derfor ophævet.
Til nr. 2 og 3 Der er tale om konsekvensændringer som følge  

 af forslaget under § 1, hvorefter der indføres en adgang til  

 skattemæssige afskrivninger på udgifter til kunstnerisk  

 udsmykning i forbindelse med opførelse, ombygning eller tilbygning af  

 erhvervsmæssigt benyttede bygninger.
Det foreslås, at afholdte udgifter til kunstnerisk  

 udsmykning, der er en del af en bygning, og som er omfattet af reglerne i  

 afskrivningslovens § 44 A, ikke skal indgå ved opgørelsen  

 af den anskaffelsessum, der skal lægges til grund ved opgørelsen  

 af fortjeneste eller tab ved afståelse af bygningen efter reglerne i  

 ejendomsavancebeskatningsloven.
Foretagne afskrivninger på disse  

 udgifter eller tab, der konstateres ved salg af den kunstneriske udsmykning,  

 skal derfor heller ikke medtages ved opgørelsen af anskaffelsessummen  

 på ejendommen.
Tilsvarende skal værdien af den kunstneriske  

 udsmykning heller ikke medregnes ved opgørelsen af  

 afståelsessummen ved anvendelsen af de nævnte regler.
Forslaget  

 betyder, at i det omfang, der opnås en fortjeneste eller konstateres et  

 tab vedrørende den kunstneriske udsmykning, når bygningen  

 afstås, vil den konstaterede fortjeneste eller tab ikke blive medregnet  

 i eller fradraget ved indkomstopgørelsen efter reglerne i  

 ejendomsavancebeskatningsloven.
Til nr. 4 Ved § 4 i lov nr. 958 af 20. december 1999  

 ændredes den tidligere regel i § 6 i  

 ejendomsavancebeskatningsloven om ejertidsnedslag ved opgørelsen af  

 den skattepligtige avance ved afståelsen af en ejendom. Ændringen  

 gik ud på, at det tidligere krav om beregning af ejertidsnedslag blev  

 ophævet, og i stedet blev der indført en valgfri mulighed for at  

 anvende nedslaget.
Som en konsekvens heraf blev det tillige bestemt, at  

 reglen om ejertidsnedslag ikke skulle omfatte et tab ved afståelsen,  

 idet muligheden for ejertidsnedslag i disse tilfælde altid ville blive  

 fravalgt.
 Den foreslåede ændring er en konsekvens af, at  

 ejertidsnedslaget ikke omfatter tab.
Til § 3 Det foreslås, at lovforslaget får virkning for  

 udgifter afholdt til kunstnerisk udsmykning af en bygning den 1. januar 2001  

 eller senere, hvor opførelsen, ombygningen og tilbygningen af  

 bygningen, den kunstneriske udsmykning er en del af eller knytter sig til,  

 påbegyndes den 1. januar 2001 eller senere.
Vurderingen af om et  

 byggeri er påbegyndt den 1. januar 2001 eller senere kommer an  

 på, om byggeriet fysisk er påbegyndt på dette tidspunkt.
Et  

 byggeri, der er under planlægning i efteråret 2000, hvor det  

 første spadestik tages i februar 2001, vil således være  

 omfattet af afskrivningsordningen.
Bilag Lovforslaget sammenholdt med gældende lov Gældende formulering Lovforslaget § 1 I lov om skattemæssige afskrivninger (afskrivningsloven), jf.  

 lovbekendtgørelse nr. 845 af 4. september 2000, foretages  

 følgende ændringer:
 § 2. Maskiner, inventar og andre driftsmidler samt skibe  

 afskrives efter reglerne i dette kapitel, såfremt de udelukkende eller  

 delvis benyttes erhvervsmæssigt.
 Stk. 2. Udgifter til anskaffelse af edb-software afskrives  

 efter reglerne i dette kapitel, uanset om der er tale om erhvervelse af en  

 tidsubegrænset brugsrettighed i henhold til en softwarelicensaftale  

 eller lignende.
 Stk. 3. Antikviteter, kunstværker og andre aktiver, der  

 efter deres art og anvendelse normalt ikke udsættes for  

 værdiforringelse, kan ikke afskrives.
 1. I § 2, stk. 3, indsættes efter »kan ikke  

 afskrives«: », jf. dog § 44 A«.
§ 45. - - - Stk. 2. Ved salg af aktiver omfattet af denne lov skal  

 sælger og køber i købsaftale, skøde eller på  

 anden skriftlig måde foretage en fordeling af den samlede  

 kontantomregnede salgssum på de aktiver, der er omfattet af  

 overdragelsen.
Fordelingen skal foretages for driftsmidler, bygninger,  

 installationer, goodwill og andre immaterielle aktiver.
For driftsmidler og  

 skibe foretages fordelingen under ét og for øvrige aktiver  

 på hvert enkelt aktiv.
Omfatter overdragelsen grund, bolig,  

 mælkekvote eller beholdninger, skal fordelingen tillige omfatte disse  

 aktiver.
 3. I § 45, stk. 2, 2. pkt., indsættes efter  

 »installationer,«: »kunstnerisk udsmykning,«.
§ 2 I lov om beskatning af fortjeneste ved afståelse af fast ejendom  

 (Ejendomsavancebeskatningsloven), jf. lovbekendtgørelse nr. 855 af 11.  

 september 2000, foretages følgende ændringer:
§ 1. - - - Stk. 2. Loven omfatter dog ikke fortjenester og tab, der er  

 omfattet af afskrivningslovens § 21.
- - - 1. § 1, stk. 2, ophæves.
 Stk. 3-4 bliver herefter stk. 2-3.
 § 4. Fortjeneste ved afståelse af fast ejendom  

 opgøres som forskellen mellem på den ene side  

 afståelsessummen omregnet efter stk. 4 og på den anden side  

 anskaffelsessummen opgjort efter stk. 2 eller stk. 3 og reguleret  

 efter § 5 eller § 5 A.
- - - 2. I § 4, stk. 1, indsættes efter »§ 5  

 eller § 5 A«: », jf. dog stk. 10«.
 3. I § 4 indsættes som stk. 10:
»Stk. 10. Udgifter til kunstnerisk udsmykning, der er en del  

 af bygningen, og som er omfattet af afskrivningslovens § 44 A, samt  

 foretagne afskrivninger på sådanne udgifter eller tab ved salg af  

 den kunstneriske udsmykning indgår ikke ved opgørelsen af  

 anskaffelsessummen for den pågældende bygning efter reglerne i  

 denne lov.
Tilsvarende medregnes værdien af sådanne udsmykninger  

 ikke ved opgørelsen af afståelsessummen for bygningen ved  

 anvendelse af reglerne i denne lov.«.
§ 6. - - - Stk. 3. Er ejendommen erhvervet før den 1.  

 januar 1999 og på et tidspunkt, der ligger 3 år eller mere forud  

 for afståelsen, kan den opgjorte fortjeneste nedsættes med 5 pct.  

 for hvert år, den skattepligtige har ejet ejendommen ud over 3  

 år.
Ved afståelse i det niende år efter ejendommens  

 erhvervelse eller senere nedsættes den opgjorte fortjeneste eller tab  

 med 30 pct.
Den efter 1. og 2. pkt. opgjorte procentsats nedsættes med  

 3 procentpoint pr. kalenderår regnet fra og med kalenderåret  

 1999. Reglerne i 1.-3. pkt. finder ikke anvendelse, såfremt reglen i  

 stk. 2 anvendes eller såfremt anskaffelsessummen er opgjort efter  

 § 5 A.
- - - 4. I § 6, stk. 3, 2. pkt., udgår: »eller  

 tab«.
