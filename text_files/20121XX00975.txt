Skriftlig fremsættelse (29. maj 2013) Finansministeren (Bjarne Corydon):
 Herved tillader jeg mig for Folketinget at fremsætte:
Forslag til lov om fastsættelse af udgiftslofter for stat, kommuner og regioner for finansårene 2014-2017 (Lovforslag nr.
L 230) Det lovforslag, der hermed fremsættes for Folketinget, har til formål at fastsætte konkrete niveauer for udgiftslofter for stat, kommuner og regioner for finansårene 2014, 2015, 2016 og 2017.
 Lovforslaget følger af budgetlovens § 21, stk. 1, hvorefter finansministeren senest samtidig med forslaget til finanslov for finansåret 2014 kan fremsætte et forslag til lov om fastsættelse af udgiftslofter for stat, kommuner og regioner for finansårene 2014, 2015, 2016 og 2017.
 Lovforslaget indeholder således en førstegangsfastsættelse af udgiftslofter for finansårene 2014-2017.
 Udgiftslofterne for 2014-2017 fastsættes med afsæt i den forudsatte udgiftsudvikling i en fremskrivning af dansk økonomi, hvor de årlige strukturelle offentlige underskud højst må udgøre ½ pct. af BNP, og hvor der skal være mindst strukturel balance på den offentlige saldo i 2020. Samtidig skal holdbarhedsindikatoren være positiv.
Fremskrivningen indregner udelukkende reformer og initiativer, der er fundet flertal for i Folketinget.
I det lys er de foreslåede udgiftslofter for 2014-2017 baseret på fremskrivningen af dansk økonomi ifølge Danmarks Konvergensprogram 2013, april 2013, der blandt andet indregner virkningerne af Aftaler om Vækstplan DK, april 2013. Herudover er Aftale om midlertidig arbejdsmarkedsydelse, maj 2013, indregnet i fastsættelsen af lofterne.
Med lovforslaget fastsættes overordnet tre separate udgiftslofter for henholdsvis stat, kommuner og regioner.
Det statslige udgiftsloft er opdelt i to dellofter for henholdsvis driftsudgifter og indkomstoverførsler.
Det kommunale udgiftsloft er en øvre grænse for de kommunale nettodriftsudgifter til service, mens det regionale udgiftsloft er opdelt i to dellofter for henholdsvis sundhedsområdet og de regionale udviklingsopgaver.
Et udgiftsloft angives som et beløb opgjort i milliarder kroner med én decimal.
Udgiftslofterne skal overholdes af stat, kommuner og regioner hver især og må ikke overskrides med henvisning til en samlet overholdelse af summen af udgiftslofterne for de tre sektorer til sammen.
 Forslaget er sendt i høring forud for fremsættelsen med høringsfrist den 29. maj 2013. Høringssvarene foreligger således ikke endnu, men vil blive fremsendt forud for 1. behandlingen af forslaget.
Da de politiske aftaler om Vækstplan DK er indgået i april 2013, fremsættes lovforslaget først efter den 1. april 2013, jf. herved Folketingets forretningsorden § 10, stk. 3, 2. pkt.
Lovforslaget ønskes gennemført i indeværende folketingsår.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
