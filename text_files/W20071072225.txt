Klage over operation for slidgigt i storetå og hammertå på 2. tå Nævnet fandt ikke grundlag for kritik af den opererende læge, men fandt dog, at det havde været hensigtsmæssigt, om der ved den præoperative vurdering var foretaget en bedømmelse og angivelse af forholdene omkring tåens grundled, idet en forudbestående opadbøjningstilstand i denne ledforbindelse ville have begrundet et mere omfattende indgreb med kapselløsning omkring grundleddet og en strækkeseneforlængelse.
 Nævnet lagde vægt på, at storetåen blev opereret med en såkaldt Keller resektionsarthroplastik, og at 2. tåen blev opereret med en hammertåoperation.
 Nævnet lagde videre vægt på, at man som følge af den forkortning af storetåen, der vil opstå ved operation af denne, ville forvente en forværring af hammertåstillingen i 2. tå, og at operationen blev planlagt og gennemført under hensyn til dette.
 Derudover lagde nævnet vægt på, at hammertåoperationen blev udført som en fjernelse af den øverste ledforbindelse i tåen af størrelsen ca. 1 cm, og at stillingen blev fikseret med en K-tråd.
 Nævnet fandt ikke grundlag for kritik af den læge, der fortog efterkontrol i august 2005, idet det fremgik af journalen, at efterkontrollen blev udført i overensstemmelse med det ovenfor anførte.
