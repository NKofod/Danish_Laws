Information vedrørende samlet behandling af flere aktindsigtsanmodninger I forbindelse med en konkret sag rejst af Folketingets Ombudsmand har Justitsministeriet taget stilling til en række spørgsmål om samlet behandling af flere anmodninger om aktindsigt.
 Spørgsmålet om samlet behandling af aktindsigtsanmodninger opstår eksempelvis i tilfælde, hvor der  typisk på baggrund af medieomtale af en konkret sag  indgives en række anmodninger fra (normalt) journalister om aktindsigt i samme emne.
 Justitsministeriets overvejelser i den anledning fremgår af vedlagte udtalelse til Folketingets Ombudsmand.
 Justitsministeriet har i udtalelsen bl.a. tilkendegivet, at der som udgangspunkt ikke er noget til hinder for, at myndigheder foretager en samlet behandling af en række anmodninger om aktindsigt.
 Herudover har Justitsministeriet tilkendegivet, at det ikke i sig selv er en udsættelsesgrund i forhold til den enkelte sag, at myndigheden har valgt at foretage en samlet behandling af en række aktindsigtsanmodninger.
 Justitsministeriet har endvidere tilkendegivet, at sagsbehandlingen  så vidt det er muligt  skal tilrettelægges sådan, at der løbende tages stilling til delmængder af det samlede materiale.
 Derudover har Justitsministeriet tilkendegivet, at der ikke er noget til hinder for, at myndigheden udleverer mere materiale, end den aktindsigtssøgende i første omgang har anmodet om aktindsigt i, hvis det konkret aftales med den pågældende.
 Justitsministeriet finder i den forbindelse i øvrigt anledning til at understrege vigtigheden af, at det også i situationer, hvor der foretages samlet behandling af flere aktindsigtsanmodninger, bør overvejes, om det vil være relevant at indlede en dialog med den enkelte aktindsigtssøgende om en nærmere afgrænsning af, hvad den pågældende er særligt interesseret i.
 Der henvises i øvrigt til udtalelsen til Folketingets Ombudsmand.
 De enkelte ministerier er velkomne til at kontakte Justitsministeriet, Forvaltningsretskontoret, om spørgsmål angående samlet behandling af flere aktindsigtsanmodninger.
 Justitsministeriet har anmodet Retsinformation om at offentliggøre dette brev sammen med ministeriets udtalelse til Folketingets Ombudsmand på Offentlighedsportalen.
 Se Udtalelse til Folketingets Ombudsmand om samlet behandling af aktindsigtssager af 26. april 2017. Udtalelsen kan endvidere fremsøges på Offentlighedsportalen.
