Fremsat den 16. november 2012 af Beskæftigelsesministeren (Mette Frederiksen) Forslag til Lov om ændring af lov om Forebyggelsesfonden (Ændring og udvidelse af fondens formål m.v.) § 1 I lov nr. 87 af 30. januar 2007 om Forebyggelsesfonden, som ændret ved lov nr. 345 af 5. maj 2009 og lov nr. 430 af 28. april 2010, foretages følgende ændringer:
 1. Lovens titel affattes således:
 »Lov om Fonden for Forebyggelse og Fastholdelse«.
 2. Overskriften til kapitel 1 affattes således:
»Kapitel 1 Fondens formål«.
 3. § 1 affattes således:
 »§ 1. Fonden for Forebyggelse og Fastholdelse er et uafhængigt organ inden for den statslige forvaltning.«.
 4. § 2 affattes således:
»§ 2. Fondens midler anvendes til formålene forebyggelse, fastholdelse og inklusion på arbejdsmarkedet.« 5. § 3 affattes således:
 »§ 3. Der kan ydes støtte til følgende indsatser:
 Indsatser, der forebygger fysisk og psykisk nedslidning samt arbejdsulykker og erhvervssygdomme.
 Indsatser, der bidrager til at fastholde seniorer samt medarbejdere med nedsat arbejdsevne eller bidrager til hurtig tilbagevenden til arbejdsmarkedet efter sygdom.
 Indsatser, der bidrager til inklusion på arbejdsmarkedet.
Stk. 2. Beskæftigelsesministeren fastsætter rammer for eller regler om fordeling, anvendelse og prioritering af fondens midler og fordeling og prioritering af fondens opgaver.« 6. § 4 ophæves.
 7. § 4 a ophæves.
 8. I § 5 ændres »projekter« til: »indsatser«.
 9. § 5 a ophæves.
 10. § 6 ophæves.
 11. § 8 affattes således:
»§ 8. Fonden afholder de nødvendige udgifter til sekretariatsbetjening og øvrige administrative udgifter samt eventuelle udgifter til honorering af bestyrelsens formand og medlemmer.« 12. § 10 affattes således:
 »§ 10. Bestyrelsen for Fonden for Forebyggelse og Fastholdelse udpeges af beskæftigelsesministeren og består af en formand og følgende andre medlemmer:
 1) Et medlem indstillet af Landsorganisationen i Danmark og et medlem fra et medlemsforbund efter indstilling fra Landsorganisationen i Danmark.
 2) Et medlem indstillet af Funktionærernes og Tjenestemændenes Fællesråd.
 3) Et medlem indstillet af Akademikernes Centralorganisation.
 4) Et medlem indstillet af Dansk Arbejdsgiverforening.
 5) Et medlem indstillet af Lederne.
 6) Et medlem indstillet af Danske Regioner.
 7) Et medlem indstillet af Kommunernes Landsforening.
 8) Et medlem indstillet af Danske Handicaporganisationer.
Stk. 2. Beskæftigelsesministeren udpeger tilforordnede til bestyrelsen.
De tilforordnede har ikke stemmeret.
Stk. 3. Beskæftigelsesministeren udpeger bestyrelsens medlemmer og formand for en periode af op til 4 år.
Bestyrelsens medlemmer og formand kan genudpeges.
Hvis formanden eller et medlem af bestyrelsen udtræder af bestyrelsen før udløbet af perioden, jf. 1. pkt., kan beskæftigelsesministeren udpege en afløser for den resterende del af perioden.
Stk. 4. Bestyrelsen udarbejder en forretningsorden, som skal godkendes af beskæftigelsesministeren.« 13. §§ 11 og 12 ophæves.
 14. § 13 affattes således:
 »§ 13. Bestyrelsen er beslutningsdygtig, når mindst halvdelen af medlemmerne er til stede.
Stk. 2. Alle beslutninger i bestyrelsen træffes ved simpelt flertal blandt de fremmødte.
I tilfælde af stemmelighed er formandens stemme afgørende.
Stk. 3. Bestyrelsen kan bemyndige formanden og sekretariatet til at træffe afgørelser på bestyrelsens vegne i et nærmere bestemt omfang.« 15. § 14 affattes således:
 »§ 14. Bestyrelsen kan udmelde særlige indsatsområder inden for rammerne af de midler, som fonden administrerer i medfør af regler eller rammer fastsat efter § 3, stk. 2.
 Stk. 2. Bestyrelsen udarbejder en årlig beretning, som offentliggøres senest den 1. maj.
 Stk. 3. Bestyrelsen skal tillige på anden vis udbrede kendskabet til fondens virke og resultatet af de indsatser, aktiviteter, projekter m.v., som fonden har tildelt midler.
Stk. 4. Bestyrelsen fastsætter kriterier for tildeling af de midler, som fonden administrerer, og bevilger på baggrund af kriterierne støtte efter ansøgning.« 16. § 15 ophæves.
 17. § 16 affattes således:
»§ 16. I forbindelse med varetagelsen af sine opgaver kan bestyrelsen rådføre sig med relevante myndigheder og eksperter.« 18. §§ 17-19 ophæves.
 19. Overskriften før § 20 ophæves.
 20. §§ 20 - 22 ophæves.
 21. I § 23 udgår »og i de faglige rådgivende udvalg«.
 22. § 24 affattes således:
 »§ 24. Sekretariatet fastsætter retningslinjer om ansøgningers indhold og form samt retningslinjer for udbetalinger.
Stk. 2. Sekretariatet påser, at de fastsatte retningslinjer er overholdt.
Ansøgninger og tilbud, der ikke opfylder formkravene, afvises af sekretariatet.
Stk. 3. Sekretariatet giver tilsagn om støtte til godkendte ansøgninger og forestår udbetaling af støtte.« 23. Overskriften før § 25 ophæves.
 24. §§ 25-30 ophæves.
 25. § 31, stk. 1, affattes således:
»Sekretariatet fører tilsyn med anvendelsen af de midler, fonden administrerer og bevilger.« 26. I § 34, stk. 2, ændres »§ 30, stk. 1« til: »§ 24, stk. 2«.
§ 2 Stk. 1. Loven træder i kraft den 1. januar 2013, jf. dog stk. 2.
 Stk. 2. Beskæftigelsesministeren fastsætter tidspunktet for ikrafttrædelse af denne lovs § 1, nr. 5, 6, 9 og 22 samt § 14, stk. 4, i lov om Fonden for Forebyggelse og Fastholdelse, som affattet ved denne lovs § 1, nr. 15.
Bemærkninger til lovforslaget Almindelige bemærkninger Indholdsfortegnelse 1. Indledning Forebyggelsesfonden blev oprettet ved lov nr. 87 af 30. januar 2007. Loven udmøntede den del af aftalen af 20. juni 2006 om initiativer til sikring af fremtidens velstand og velfærd og investeringer i fremtiden (velfærdsaftalen), der vedrørte oprettelse af en forebyggelsesfond.
Fonden blev etableret med en bestyrelse, et antal faglige rådgivende udvalg og et sekretariat.
Fonden blev oprettet med en kapital på 3 mia. kr.
Fondens formål er at yde støtte til at forebygge og forhindre fysisk og psykisk nedslidning ved anvendelse af fondens midler.
Forebyggelsesfonden har ydet støtte til projekter, der knytter sig til arbejdspladser med henblik på at forebygge nedslidende rutiner og arbejdsgange, at styrke genoptræning og rehabilitering af syge og personer med handicap og at støtte utraditionelle initiativer, der styrker bevidstheden om risiko ved rygning, alkohol, fedme og fysisk inaktivitet.
Ved lov nr. 430 af 28. april 2010 blev lovens anvendelsesområde udvidet til også at omfatte forebyggelse af stress og psykisk nedslidning.
 Fondens formål er således i dag at yde støtte til at forebygge og forhindre fysisk og psykisk nedslidning ved anvendelse af fondens midler.
 Støtten ydes til projekter, der knytter sig til arbejdspladser, med henblik på at:
 forebygge nedslidende rutiner og arbejdsgange,  styrke genoptræning og rehabilitering af syge og personer med handicap,  støtte utraditionelle initiativer, der styrker bevidstheden om risiko ved rygning, alkohol, fedme og fysisk inaktivitet,  forebygge stress og psykisk nedslidning.
Kravet om projekternes tilknytning til arbejdspladser medfører, at fonden ikke kan støtte projekter, der sigter mod indslusning af arbejdskraft uden tilknytning til arbejdsmarkedet.
Hertil knytter sig dog undtagelsen i § 3, stk.1, nr. 4, om projekter til bedre genoptræning og rehabilitering af syge og personer med handicap.
Flere af fondens projekter er blevet evalueret eksternt som følge af den politiske aftale fra 2009 om fornyelse af Forebyggelsesfonden.
I december 2011 afleverede den eksterne evaluator den første evalueringsrapport på grundlag af ca. 120 afsluttede projekter fra 2007-2008.
Den eksterne evaluering har påpeget, at det er vanskeligt for projektejerne at påvise egentlige effekter af projekterne.
Som led i aftalen om fornyelse af fonden har fonden siden 2011 udbudt såkaldte forebyggelsespakker med mindre virksomheder som en vigtig målgruppe.
Forebyggelsespakker er foruddefinerede og mere målrettede indsatser, som trin for trin beskriver aktiviteter, der gennemføres på virksomheden.
De foreløbige erfaringer tyder på, at sådanne foruddefinerede indsatser er nemmere at håndtere for særligt mindre virksomheder og giver mulighed for bedre effekt.
Det fremgår af finanslovsaftalen for 2012, at der skal ske en målretning af Forebyggelsesfonden.
Målretningen er efterfølgende udmøntet i regeringens udspil Et godt og langt arbejdsliv for alle, der indeholder 10 initiativer, som skal sikre en bedre forebyggelse og fastholdelse.
Lovforslaget skal understøtte, at fonden får et tydeligere og mere direkte samspil med beskæftigelsesindsatsen.
Det indebærer, at fondens midler skal bidrage til mindre nedslidning og til fastholdelse af seniorer på arbejdsmarkedet med henblik på senere tilbagetrækning.
Endvidere skal fondens midler kunne anvendes til at styrke inklusionen på arbejdsmarkedet, så borgere på kanten af arbejdsmarkedet får bedre mulighed for at anvende den lille eller begrænsede arbejdsevne, de har.
Dette ligger i tråd med den aftale om reform af førtidspension og fleksjob, som blev indgået den 30. juni 2012. Der henvises til afsnit 2.2.2 for en nærmere definition af forståelsen af begreberne forebyggelse, fastholdelse og inklusion.
2. Lovforslagets indhold 2.1. Fondens formål og navn 2.1.1. Gældende regler Fondens navn er Forebyggelsesfonden, og fondens formål er at yde støtte til at forebygge og forhindre fysisk og psykisk nedslidning ved anvendelse af fondens midler.
Fonden yder støtte til projekter, der knytter sig til arbejdspladser med henblik på at forebygge nedslidende rutiner og arbejdsgange, at styrke genoptræning og rehabilitering af syge og personer med handicap, at støtte utraditionelle initiativer, der styrker bevidstheden om risiko ved rygning, alkohol, fedme og fysisk inaktivitet, og at forebygge stress og psykisk nedslidning.
2.1.2. Forslagets indhold Det foreslås, at fonden fremover kan yde støtte til forebyggelse, fastholdelse og inklusion på arbejdsmarkedet.
Fonden skal således fremadrettet bidrage til indsatser inden for arbejdsmiljøet, herunder forebyggelse af nedslidning, arbejdsulykker og erhvervssygdomme.
Formålsbestemmelsen er derfor udformet, så den er mere rummelig end hidtil, og fondens fokusområde bliver bredere.
Fonden skal fortsat bidrage til, at nedslidningen på arbejdsmarkedet reduceres.
Fremadrettet skal fonden endvidere blandt andet kunne støtte indsatser, der medvirker til, at seniorer har et arbejdsliv, der gør, at de får lyst til at blive længere tid på arbejdsmarkedet, og indsatser, der understøtter udsatte borgeres inklusion på arbejdsmarkedet.
Eksempelvis skal flere af initiativerne i reformen af førtidspension og fleksjob kunne understøttes af fondens midler.
 I forlængelse heraf foreslås, at fondens navn ændres til: Fonden for Forebyggelse og Fastholdelse.
2.2. Fondens anvendelsesområde 2.2.1. Gældende regler Det er i loven angivet, at der kan ydes støtte til følgende formål:
 1) Projekter, der forebygger nedslidende rutiner og arbejdsgange.
 2) Projekter, der bidrager til at fastholde medarbejdere med dårligt helbred eller bidrager til hurtig tilbagevenden til arbejdsmarkedet af sygemeldte.
 3) Projekter, der udvikler ny teknologi inden for de i nr. 1 og 2 nævnte formål.
 4) Projekter til bedre genoptræning og rehabilitering af syge og personer med handicap.
 5) Projekter, der styrker bevidstheden om risiko forbundet med rygning, alkohol, fedme og fysisk inaktivitet.
 6) Projekter, der forebygger stress og psykisk nedslidning.
2.2.2. Forslagets indhold Det foreslås, at formål, der fremover skal kunne støttes, er:
 1) Indsatser, der forebygger fysisk og psykisk nedslidning samt arbejdsulykker og erhvervssygdomme.
 2) Indsatser, der bidrager til at fastholde seniorer samt medarbejdere med nedsat arbejdsevne eller bidrager til hurtig tilbagevenden til arbejdsmarkedet efter sygdom.
 3) Indsatser, der bidrager til inklusion på arbejdsmarkedet.
Ved indsatser forstås i denne sammenhæng initiativer der  i bred forstand  understøtter fondens formål.
Det er ikke længere som hovedregel en betingelse, at den enkelte indsats er udarbejdet i projektform, eller at det er udarbejdet af støttemodtageren.
Den nye formulering giver mulighed for bredt at støtte indsatser, der kan understøtte beskæftigelsen.
Ved forebyggelse forstås støtte til virksomheders arbejde med at forbedre det fysiske og psykiske arbejdsmiljø på arbejdspladsen.
Der tænkes på fx støtte til rådgivning til virksomhedens arbejdsmiljøarbejde, herunder om hvordan antallet af arbejdsulykker kan mindskes, det psykiske arbejdsmiljø forbedres eller antallet af medarbejdere, der overbelaster muskler og skelet, nedbringes.
Ved fastholdelse forstås for det første fastholdelse af seniorer, dvs. personer over 55 år med henblik på at udsætte tilbagetrækningen fra arbejdsmarkedet så meget som muligt.
Ved fastholdelse forstås desuden fastholdelse af personer med lille eller begrænset arbejdsevne, der allerede er på arbejdsmarkedet, men som er i risiko for at miste tilknytningen til arbejdsmarkedet.
Ved inklusion forstås støtte til indsatser, der har til formål at give borgere med lille eller begrænset arbejdsevne mulighed for at få fodfæste på arbejdsmarkedet.
Det kan fx være borgere med lange og komplekse sygdomsforløb bag sig, som i lang tid eller aldrig har fået fodfæste på arbejdsmarkedet.
Støtte kan ydes til indsatser overfor kommuner, virksomheder m.fl.
Fonden skal således med sine støttemuligheder understøtte, at udsatte borgere kan blive inkluderet på arbejdsmarkedet med det formål at medvirke til, at færre ender på passiv forsørgelse.
Det foreslås, at den støtte, der fremover gives direkte til arbejdspladser/virksomheder, primært skal være i form af foruddefinerede og mere målrettede indsatser, som trin for trin beskriver aktiviteter, der gennemføres på virksomheden.
Således udbyder fonden allerede nu såkaldte forebyggelsespakker.
Lovens formål kan dog fortsat rumme projektansøgninger i åbne ansøgningsrunder, og der er fortsat hjemmel til at udarbejde retningslinjer for sådanne runder.
Samtidig vil fondens midler eksempelvis kunne bidrage til mindre nedslidning og fastholdelse af seniorer på arbejdsmarkedet med henblik på senere tilbagetrækning, og til at styrke inklusionen på arbejdsmarkedet, så borgere på kanten af arbejdsmarkedet får en bedre mulighed for at anvende den arbejdsevne, de har.
Endvidere vil fondens midler kunne anvendes til fastholdelsesinitiativer på arbejdspladsen eller i hjemmet m.v. med henblik på at lette tilbagevenden til arbejdspladsen for medarbejdere, der har været ude for en ulykke eller er blevet ramt af en skade.
2.3. Rammer for fordeling, anvendelse og prioritering af fondens midler og opgaver 2.3.1. Gældende regler Det fremgår af bemærkningerne til den gældende § 6, at det ved vedtagelsen af den oprindelige lov blev forudsat, at de politiske partier bag aftalen om oprettelsen af Forebyggelsesfonden hvert år inden vedtagelsen af den årlige finanslov skulle fastlægge de overordnede rammer for fondens opgaver inden for lovens formål.
 Af den gældende § 14 fremgår, at bestyrelsen hvert år fastsætter en handlingsplan, der indeholder de overordnede retningslinjer for fondens virke, og at bestyrelsen har til opgave at sikre, at fonden yder økonomisk støtte til projekter i overensstemmelse med retningslinjerne i handlingsplanen.
2.3.2. Lovforslagets indhold Der lægges med forslaget op til at styrke samspillet mellem de forskellige indsatser, herunder at arbejdsmiljøindsatsen kan knyttes tættere til den øvrige beskæftigelsesindsats, med henblik på at styrke fastholdelsen af seniorer og udsatte mennesker på arbejdsmarkedet.
Jf. herved også bemærkningerne vedrørende samspillet mellem de forskellige indsatser under afsnit 1.
2.4. Bestyrelsen 2.4.1. Gældende regler Forebyggelsesfonden består af en bestyrelse med en formand og 16 medlemmer, et antal faglige rådgivende udvalg og et sekretariat.
Beskæftigelsesministeren udpeger bestyrelsens medlemmer, og arbejdsmarkedets parter er repræsenteret med 12 medlemmer, 6 som indstilles af arbejdsgiverorganisationer, og 6 som indstilles af lønmodtagerorganisationer. 4 medlemmer udpeges efter drøftelse med social- og integrationsministeren (oprindeligt socialministeren) og ministeren for sundhed og forebyggelse (oprindeligt indenrigs- og sundhedsministeren). Beskæftigelsesministeren udpeger suppleanter for medlemmerne.
Beskæftigelsesministeren udpeger efter forhandling med social- og integrationsministeren og ministeren for sundhed og forebyggelse medlemmer til de faglige rådgivende udvalg.
Der henvises herved til afsnit 2.5.
 Der er knyttet tilforordnede fra Beskæftigelsesministeriet, Social- og Integrationsministeriet og Ministeriet for Sundhed og Forebyggelse samt Finansministeriet til bestyrelsen.
Bestyrelsens opgave er at sikre, at fonden yder økonomisk støtte til projekter, der ud fra en overordnet strategisk vurdering er relevante.
Det er bestyrelsen, der ud fra egne relevanskriterier træffer afgørelse om, hvilke projekter der skal tildeles støtte.
De faglige rådgivende udvalg skal sikre, at fonden yder støtte til projekter af høj faglig kvalitet.
Bestyrelsen udarbejder handlingsplaner for udmøntning af midlerne inden for de overordnede politiske rammer.
Bestyrelsen afgiver årligt en beretning for fondens virke.
Beretningen offentliggøres.
Endvidere udarbejder bestyrelsen en redegørelse til brug for de årlige politiske forhandlinger om de overordnede rammer for tildeling af midler.
2.4.2. Lovforslagets indhold Som følge af forslaget om, at fonden fremover primært yder støtte til forhåndsdefinerede indsatser, foreslås det, at bestyrelsens opgaver ændres.
Det foreslås blandt andet:
 Bestyrelsen skal have en udmøntende og bevilgende funktion i forhold til de politiske beslutninger om uddelinger af fondens midler blandt andet til forebyggelsespakker og seniorpakker.
I den forbindelse foreslås det, at der i medfør af § 3, stk. 2, fastsættes regler eller rammer, der også giver bestyrelsen en begrænset ret til at omdisponere midler mellem de forskellige brancher, der er tildelt pakker, for hurtigt og effektivt at kunne respondere overfor de brancher og virksomheder, hvor efterspørgslen er størst.
I det omfang der politisk vedtages nye indsatsområder, kan bestyrelsen også have en planlæggende funktion.
  Bestyrelsen kan pege på relevante udviklingsinitiativer i forhold til at sikre samspillet mellem blandt andet forebyggelse og fastholdelse.
  Bestyrelsen kan stille forslag om relevante udviklingsprojekter i krydsfeltet mellem forebyggelse og fastholdelse, fx projekter om sygefraværsindsatser.
  Bestyrelsen gennem en årlig beretning, seminarer m.v., kan oplyse om den viden, der indsamles på grundlag af de forskellige indsatser, der tildeles relevante brancher og virksomheder.
Det foreslås, at bestyrelsen gøres mindre og skal bestå af repræsentanter for arbejdsmarkedets parter, Danske Handicaporganisationer og tilforordnede.
De tilforordnede har dog ikke stemmeret.
Beskæftigelsesministeren udpeger bestyrelsens medlemmer.
Beskæftigelsesministeren udpeger de tilforordnede.
Baggrunden for forslaget om en mindre bestyrelse er, at fondens bestyrelse får en anden opgave end hidtil, og at dens arbejde i den forbindelse bør effektiviseres.
2.5. De faglige rådgivende udvalg 2.5.1. Gældende regler Beskæftigelsesministeren nedsætter et antal faglige rådgivende udvalg, som skal sikre, at fonden yder støtte til projekter af høj kvalitet.
Beskæftigelsesministeren udpeger efter forhandling med socialministeren og indenrigs- og sundhedsministeren medlemmerne til de faglige rådgivende udvalg og fastsætter ligeledes efter forhandling med socialministeren og indenrigs- og sundhedsministeren regler om udvalgene, herunder antallet af udvalg, antallet af medlemmer, krav til medlemmernes faglige kvalifikationer, udpegningsperiode, beslutningsdygtighed og beslutningsform.
De faglige rådgivende udvalg opgave er at vurdere den faglige kvalitet i de enkelte ansøgninger og tilbud.
Udvalgene fastsætter kvalitetskriterier for projekter og udbud.
Kvalitetskriterierne godkendes af bestyrelsen.
2.5.2. Lovforslagets indhold Det foreslås, at de faglige rådgivende udvalg nedlægges som konsekvens af, at støttemidlerne fremover primært tænkes uddelt til foruddefinerede indsatser, som allerede er fagligt vurderet og beskrevet.
Det vurderes, at behovet for faglige vurderinger herefter vil kunne dækkes af sekretariatet i kombination med bestyrelsens mulighed for at rådføre sig med relevante myndigheder og eksperter.
3. Økonomiske og administrative konsekvenser for det offentlige Forebyggelsesfonden blev oprettet i 2007 med en kapital på 3 mia. kr.
Forslagene finansieres inden for rammen af de midler, som forligskredsen fastlægger.
Udgangspunktet for den konkrete udmøntning er regeringens udspil Et godt og langt arbejdsliv for alle.
 Forslaget om, at der ikke længere skal gøres brug af de faglige rådgivende udvalg, vil betyde, at udgiften på 0,8 mio. kr. til vederlag til udvalgenes medlemmer vil bortfalde.
4. Økonomiske og administrative konsekvenser for erhvervslivet Da det er frivilligt, om virksomhederne ønsker at søge støtte til relevante indsatser, vurderes forslaget ikke at medføre administrative konsekvenser for virksomhederne.
5. Administrative konsekvenser for borgerne Forslaget har ingen administrative konsekvenser for borgerne.
6. Miljømæssige konsekvenser Forslaget har ingen miljømæssige konsekvenser.
7. Forholdet til EU-retten Forslaget berører EUs regler om statsstøtte og EUs regler om udbud.
I det omfang fondens midler udbetales som økonomisk støtte til offentlige og private virksomheder, sker udbetalingerne fra fonden  som hidtil  i overensstemmelse med EUs regler for statsstøtte.
Udbetalingerne vil fortsat ske i overensstemmelse med disse regler.
Forslaget skal således notificeres til Europa-Kommissionen med henblik på kommissionens godkendelse.
 I det omfang fondens midler udbetales på baggrund af udbud, skal EUs udbudsregler iagttages.
8. Høring Et udkast til lovforslag har været sendt i høring hos:
 Akademikernes Centralorganisation, Arbejdsmiljørådet, Business Danmark, Centralorganisationernes Fællesudvalg, Dansk Arbejdsgiverforening, Danske Advokater, Danske Handicaporganisationer, Danske Regioner, Danske Universiteter, Den Kooperative Arbejdsgiver- og Interesseorganisation i Danmark (Kooperationen), Det Nationale Forebyggelsesråd, Finanssektorens Arbejdsgiverforening, Forebyggelsesfonden, Foreningen af Socialchefer i Danmark, Frie Funktionærer, KA Pleje, KL (Kommunernes Landsforening), Kommunale Tjenestemænd og Overenskomstansatte, Kristelig Arbejdsgiverforening, Kristelig Fagbevægelse, Ingeniørforeningen (IDA), Landsforeningen Af nuværende og tidligere Psykiatribrugere (LAP), Landsforeningen for Arbejdsskadede (LFA), Landsorganisationen i Danmark, Funktionærernes og Tjenestemændenes Fællesråd, Lederforum, Ledernes Hovedorganisation, OSI  Organisationen af Selvejende Institutioner, Producentforeningen Sammenslutningen af Ældreråd i Danmark, Ældremobiliseringen, Ældresagen.
9. Sammenfattende skema Bemærkninger til lovforslagets enkelte bestemmelser Til § 1 Til nr. 1 Den gældende lovs titel er Lov om Forebyggelsesfonden.
Det foreslås, at lovens titel bliver Lov om Fonden for Forebyggelse og Fastholdelse.
Dette begrundes med forslaget om, at fondens formål udvides, jf. § 1, nr. 4.
Til nr. 2 Den gældende overskrift til kapitel 1 er i dag Forebyggelsesfondens oprettelse og formål.
 Forslaget om at ændre overskriften til kapitlet er en konsekvens af, at det foreslås, at Forebyggelsesfondens formål og navn ændres.
Til nr. 3 Det fremgår af den gældende § 1, at Forebyggelsesfonden er et uafhængigt organ inden for den statslige forvaltning.
Den gældende § 1 angiver fondens navn, og det foreslås, at fondens navn fremover skal være Fonden for Forebyggelse og Fastholdelse.
Det foreslåede navn vil således være med til at understrege, at fonden fremover understøtter indsatser inden for blandt andet forebyggelse og fastholdelse i tilknytning til arbejdsmarkedet.
Til nr. 4 Lovens § 2, stk. 1, angiver formålet med den økonomiske støtte, som fonden kan yde.
Formålet er at yde støtte til at forebygge og forhindre fysisk og psykisk nedslidning.
 Efter den gældende § 2, stk. 2, ydes der støtte til projekter, der knytter sig til arbejdspladser med henblik på at forebygge nedslidende rutiner og arbejdsgange, at styrke genoptræning og rehabilitering af syge og personer med handicap, at støtte utraditionelle initiativer, der styrker bevidstheden om risiko ved rygning, alkohol, fedme og fysisk inaktivitet, og at forebygge stress og psykisk nedslidning.
 Det foreslås, at støtten fremover kan ydes til indsatser, der sigter mod forebyggelse, fastholdelse og inklusion i forhold til arbejdsmarkedet.
 Om forståelsen af begreberne forebyggelse, fastholdelse og inklusion henvises til de almindelige bemærkningers afsnit 2.2.2.
Til nr. 5 Af den gældende § 3, stk. 1, fremgår, at der kan ydes støtte til projekter:
  Der forebygger nedslidende rutiner og arbejdsgange.
  Der bidrager til at fastholde medarbejdere med dårligt helbred eller bidrager til hurtig tilbagevenden til arbejdsmarkedet af sygemeldte.
  Der udvikler ny teknologi inden for ovenstående to formål.
  Til bedre genoptræning og rehabilitering af syge og personer med handicap.
  Der styrker bevidstheden om risiko forbundet med rygning, alkohol, fedme og fysisk inaktivitet.
  Der forebygger stress og psykisk nedslidning.
 Fonden kan udbyde projekter, inden for ovenstående formål, jf. den gældende § 3, stk. 3.
Den foreslåede ændring medfører, at fonden fremover kan støtte indsatser, hvor lovens tidligere formulering var projekter.
Ved indsatser forstås i denne sammenhæng initiativer der  i bred forstand  understøtter fondens formål.
Det er ikke længere som hovedregel en betingelse, at den enkelte indsats er udarbejdet i projektform, eller at den er udarbejdet af støttemodtageren.
Den nye formulering giver mulighed for bredt at understøtte indsatser for et rummeligt arbejdsmarked.
Bestemmelsen angiver de typer af indsatser, der kan ydes støtte til med fondens midler.
Bestemmelsen indebærer, at der både kan ydes støtte til indsatser, der foregår direkte på en arbejdsplads, og indsatser, som ligger udenfor arbejdsmarkedet, men hvor formålet er at opnå en tilknytning til arbejdsmarkedet.
Bestemmelsen indebærer endvidere, at der ved indsatser forstås, at det på forhånd kan være defineret, hvilke initiativer og aktiviteter indsatserne omfatter.
Det kan fx være i form af:
  Støtte til virksomheder i nedslidningstruede brancher og virksomheder med nedslidningstruede job med henblik på at løse fysiske og psykiske arbejdsmiljøproblemer fx inden for ergonomi, reduktion af ulykker og stress.
  Forebyggelsespakker målrettet nedslidningstruede brancher og job, der trin for trin beskriver en indsats på en virksomhed med det formål at håndtere nedslidningsproblemer eller forebygge ulykker og/eller erhvervssygdomme på den pågældende arbejdsplads.
 Seniorpakker til virksomheder, der beskriver hvordan ledelse og medarbejdere kan skabe bedre balance mellem belastninger og seniormedarbejderens arbejdskapacitet.
Der kan også være tale om andre tiltag, hvor personer på arbejdspladsen over 55 år kan opnå ændringer i opgaver m.v. med henblik på at øge deres lyst til at blive længere tid på arbejdsmarkedet.
  Støtte til blandt andet kommunernes indsats overfor nedslidte eller arbejdsskaderamte borgere med henblik på at kunne fastholde deres tilknytning til arbejdsmarkedet.
 Støtte til indsatser overfor borgere, der p.g.a. langvarige sygdomsforløb og handicap m.v. er på kanten af arbejdsmarkedet.
Eksempelvis vil det være muligt at støtte indsatser i kommunerne, der har til formål at afdække arbejdsevnen hos en borger med henblik på at denne får fodfæste på arbejdsmarkedet.
Støtten kan også gives i form af tilskud til en virksomhed, der tilbyder en borger job på nedsat tid, eller job med særlige hensyn.
  Særlige tilsynsindsatser i forhold til nedslidning og psykisk arbejdsmiljø.
  Handleplan mod arbejdsulykker i bygge- og anlægsbranchen.
  Tidlig indsats over for mennesker, der rammes af en arbejdsskade eller erhvervssygdom.
 Udviklingen af forebyggelsespakker og seniorpakker vil ske i samarbejde med relevante organisationer, herunder arbejdsmarkedets parter.
Beskæftigelsesministeren udpeger de særligt nedslidningstruede brancher på baggrund af oplysninger om blandt andet overhyppighed af førtidspension, langvarigt sygefravær og efterløn.
Datagrundlaget udarbejdes af Det Nationale Forskningscenter for Arbejdsmiljø i samarbejde med Arbejdstilsynet.
 Til stk. 2.
 Den foreslåede bemyndigelse til beskæftigelsesministeren giver hjemmel til at fastsætte nærmere bestemmelser, der kan sikre en effektiv og hensigtsmæssig drift af fonden.
Med forslaget gøres reglerne for, hvordan støtte fra fonden tildeles, mere smidige.
Formålet er at gøre reglerne mere rummelige i forhold til at kunne indeholde ændringer i de tiltag, det politisk besluttes at støtte fremover på et foranderligt arbejdsmarked.
Udviklingen på arbejdsmarkedet kan medføre behov for ændringer i rammerne for fordeling, anvendelse og prioritering af fondens midler og i rammerne for fordeling og prioritering af fondens opgaver.
Det foreslås, at de nærmere bestemmelser, beskæftigelsesministeren finder behov for at fastsætte, kan udmøntes i fx en bekendtgørelse eller vejledning.
Til nr. 6 Af den gældende § 4, stk. 1, fremgår, at fonden efter ansøgning tildeler økonomisk støtte til projekter og accepterer tilbud, der falder ind under fondens formål.
Af stk. 2 fremgår, at der  afhængigt af formål  kan ydes støtte til offentlige eller private virksomheder, foreninger og organisationer.
Af stk. 3 fremgår, at beskæftigelsesministeren kan fastsætte regler om, hvem der kan indgive ansøgning om støtte.
Det foreslås, at § 4 ophæves.
Da der lægges op til en større rummelighed i forhold til hvilke indsatser, der kan støttes, er der behov for en større fleksibilitet i mulighederne for at tildele støtte.
Lovens anvendelsesområde og muligheder for fastsættelse af retningslinjer herom er på den baggrund justeret og beskrevet i § 1, nr. 5 og nr. 15, som erstatter §§ 4, 4 a og 5. Der henvises også til bemærkningerne til § 1, nr. 7 og 9.
Til nr. 7 I den gældende § 4 a er indsat en bemyndigelse til beskæftigelsesministeren til at fastsætte regler om, at private virksomheder med under 50 ansatte kan få støtte til udgifter til ekstern bistand forbundet med virksomhedernes ansøgninger om støtte til projekter eller tilbud i forbindelse med åbne udbud.
 Det foreslås, at § 4 a ophæves, da §§ 4, 4 a og § 5 a erstattes af § 1, nr. 5 og nr. 15. Der henvises i det hele til bemærkningerne til § 1, nr. 6 og 9.
Til nr. 8 Forslaget er en konsekvens af ændringen af § 3. Der henvises til § 1, nr. 5.
Til nr. 9 I den gældende § 5 a er indsat en bemyndigelse til, at beskæftigelsesministeren kan bestemme, at fonden skal iværksætte og afholde udgifter til særlige aktiviteter, der har til formål at forbedre virksomhedernes muligheder for at opnå støtte fra fonden, eller som har til formål at forebygge og forhindre fysisk og psykisk nedslidning.
 Det foreslås, at § 5 a ophæves, da §§ 4, 4 a og § 5 a erstattes af § 1, nr. 5 og nr. 15. Der henvises i det hele til bemærkningerne til § 1, nr. 6 og 7.
Til nr. 10 Det fremgår af den gældende lovs § 6, stk 1, at fonden er oprettet med en kapital på 3 mia. kr.
 Det fremgår af den gældende § 6, stk. 2, hvordan beløbsrammerne for fondens uddelinger er disponeret i fondens levetid.
De overordnede rammer for den fremtidige fordeling og prioritering af fondens midler foreslås fastsat efter bemyndigelse til beskæftigelsesministeren, jf. § 1, nr. 5 til § 3, stk. 2. Disponeringen af fondens midler fremgår i øvrigt af de vedtagne finanslove.
Bestemmelsen foreslås på den baggrund ophævet i sin helhed, da den ikke længere anses for nødvendig.
Til nr. 11 Fonden kan efter den gældende lovs § 8 afholde de nødvendige udgifter til sekretariatsbetjening og øvrige administrative udgifter samt eventuelle udgifter til honorering af bestyrelsens og de faglige rådgivende udvalgs formand og medlemmer.
Beskæftigelsesministeren skal godkende udgifternes omfang.
 De faglige rådgivende udvalg foreslås nedlagt, og som konsekvens heraf fjernes bestemmelsen om honorering af de faglige rådgivende udvalgs formand og medlemmer.
Det foreslås, at det sidste punkt i § 8 om, at beskæftigelsesministeren skal godkende udgifternes omfang, udgår.
Bestemmelsen medfører unødvendig administration og anses ikke længere for nødvendig.
Det fremgår desuden fortsat af den gældende § 9, at fonden aflægger regnskab og revideres efter de regler, der gælder for staten.
Til nr. 12 Det fremgår af § 10, stk. 1, at bestyrelsen består af 17 medlemmer inklusiv formand.
Af stk. 2 fremgår det, at beskæftigelsesministeren foretager udpegning af formand til fondens bestyrelse.
Fremgangsmåden for beskæftigelsesministerens udpegning af bestyrelsens medlemmer fremgår af stk. 3. Arbejdsmarkedets parter skal være repræsenteret i bestyrelsen med 12 medlemmer, hvoraf 6 indstilles af arbejdsgiverorganisationer, og 6 indstilles af lønmodtagerorganisationer.
Ligeledes udpeges 4 repræsentanter efter drøftelse med social- og integrationsministeren (oprindeligt socialministeren) og ministeren for sundhed og forebyggelse (oprindeligt indenrigs- og sundhedsministeren). Efter stk. 4 udpeges der suppleanter for medlemmerne.
Stk. 5 fastsætter, hvad der skal ske ved enkelte medlemmers midlertidige forfald.
Til stk. 1 Det foreslås, at bestyrelsen fremover skal bestå af 10 medlemmer inklusiv formand.
Det foreslås, at beskæftigelsesministeren til bestyrelsen udpeger et medlem indstillet af Landsorganisationen i Danmark og et fra et medlemsforbund indstillet af Landsorganisationen i Danmark, et medlem indstillet af Funktionærernes og Tjenestemændenes Fællesråd, et medlem indstillet af Akademikernes Centralorganisation, et medlem indstillet af Dansk Arbejdsgiverforening, et medlem indstillet af Lederne, et medlem indstillet af Danske Regioner, et medlem indstillet af Kommunernes Landsforening og et medlem indstillet af Danske Handicaporganisationer.
Det foreslås, at der ikke fremover skal udpeges suppleanter for medlemmerne.
Ved forfald til enkeltstående, konkrete møder kan de udpegede medlemmer dog sende en stedfortræder, som ikke behøver at være udpeget af beskæftigelsesministeren.
Baggrunden er et ønske om at skabe grundlag for en mere effektiv fond.
Til stk. 2 Det foreslås, at beskæftigelsesministeren udpeger tilforordnede til bestyrelsen.
Det foreslås, at beskæftigelsesministeren udpeger tilforordnede, som kan virke som sagkyndige inden for fondens område.
Med de opgaver, som fonden fremover skal udføre, foreslås det, at beskæftigelsesministeren udpeger tilforordnede fra relevante enheder i Beskæftigelsesministeriet, pt.
Styrelsen for Fastholdelse og Rekruttering, Arbejdstilsynet og Beskæftigelsesministeriets departement.
Hvis beskæftigelsesministeren finder det relevant at udpege tilforordnede fra andre enheder i Beskæftigelsesministeriet eller andre ministerier, kan sådanne udpeges, når de kan virke som sagkyndige inden for fondens område.
Til stk. 3 Det fremgår af den gældende § 12, stk. 1, at bestyrelsen udpeges for en periode af 4 år, samt hvad der skal ske, hvis formand eller medlemmer går af i utide.
Det foreslås, at formanden og medlemmerne af bestyrelsen udpeges for en periode af op til 4 år, og at der kan ske genudpegning.
Hvis formanden eller et medlem af bestyrelsen permanent udtræder af bestyrelsen før udløbet af perioden, kan en afløser udpeges for den resterende del af perioden.
Til stk. 4 Det fremgår af den gældende § 12, stk. 2, at beskæftigelsesministeren fastsætter en forretningsorden for bestyrelsens virke.
Det foreslås, at bestyrelsen selv udarbejder sin egen forretningsorden, som skal godkendes af beskæftigelsesministeren.
Forretningsordenen skal være udarbejdet senest 1. april 2013.
Til nr. 13 Til § 11 Det fremgår af den gældende § 11, at der knyttes tilforordnede fra de berørte ministerområder samt Finansministeriet til bestyrelsen.
De virker som sagkyndige inden for fondens område og har ikke stemmeret.
 Det foreslås, at regler om tilforordnede fremover skal fremgå af § 1, nr. 12 til § 10, stk. 2. Der henvises til bemærkningerne til § 1, nr. 12 ovenfor.
Til § 12 Udpegningsperiode og fastsættelse af forretningsorden fremgår af den gældende § 12, og reglerne herom foreslås at fremgå af § 1, nr. 12 til § 10, stk. 3 og 4. Der henvises til bemærkningerne til § 1, nr. 12.
Til nr. 14 Til stk. 1 Af den gældende § 13, stk. 1, fremgår, hvor mange medlemmer fra arbejdsgiver- og lønmodtagerorganisationer samt medlemmer udpeget af ministerierne, der skal være til stede, for at bestyrelsen er beslutningsdygtig.
Det foreslås, at bestyrelsen er beslutningsdygtig, når mindst halvdelen af bestyrelsen er til stede.
I denne sammenhæng tæller også stedfortrædere, jf. bemærkningerne til § 1, nr. 12 til § 10, stk. 1.
 De ændrede regler om beslutningsdygtighed giver en mere fleksibel beslutningsproces.
Til stk. 2 Det fremgår af den gældende § 13, stk. 2, at bestyrelsen træffer afgørelse efter flertallets beslutning.
Er der stemmelighed ved en afstemning, er formandens stemme afgørende.
 Denne bestemmelse foreslås uændret, dog således at bestemmelsens ordlyd ændres fra almindeligt til simpelt flertal.
 Til stk. 3.
 Det fremgår af den gældende § 17, at bestyrelsen kan bemyndige formanden og sekretariatet til at træffe afgørelser på bestyrelsens vegne i et nærmere bestemt omfang.
 Det foreslås, at indholdet af den gældende § 17, fremover skal fremgå af § 1, nr. 14.
Til nr. 15 Til stk. 1 Det fremgår af den gældende § 14, stk. 1, at bestyrelsen udarbejder en årlig handlingsplan, der indeholder de overordnede retningslinjer for fondens virke, og hvor bestyrelsens strategiske satsninger fremgår.
Det foreslås, at bestyrelsen kan udmelde særlige indsatsområder inden for de midler, som fonden administrerer efter regler eller rammer fastsat i medfør af § 1, nr. 5 til § 3, stk. 2. Dette indbefatter forslag til prioritering af fondens indsats på hovedområder i overensstemmelse med de politiske forhandlinger.
I det omfang det politisk er vedtaget, at fonden støtter indsatser i andet statsligt regi, skal bestyrelsen ikke udmelde særlige indsatsområder eller prioritere fondens indsats.
Til stk. 2 Det fremgår af den gældende § 18, stk. 1 og 2, at bestyrelsen afgiver en årsberetning, der oplyser om fondens arbejde og om anvendelsen af fondens midler.
Af stk. 2 fremgår det, at årsberetningen hvert år skal udsendes og offentliggøres inden for en frist, der fastsættes af beskæftigelsesministeren.
 Det foreslås, at den gældende § 18, stk. 1 og 2, fremover skal fremgå af § 14, stk. 2, dog med den ændring at fristen for offentliggørelsen af beretningen fremgår direkte af lovens § 1, nr. 15 til § 14, stk. 2.
Til stk. 3 Det fremgår af den gældende § 18, stk. 3, at bestyrelsen ud over at udgive en årsberetning også skal informere om resultaterne af de projekter, der ydes støtte til, fx via en hjemmeside for fonden, konferencer m.v.
 Det foreslås, at den gældende § 18, stk. 3, fremover skal fremgå af § 1, nr. 15 til § 14, stk. 3, dog med den tilføjelse, at bestyrelsen ud over at informere om resultaterne af de projekter, der er ydet støtte til, også skal udbrede resultatet af de aktiviteter m.v., som fonden har tildelt midler.
Til stk. 4 Det fremgår af den gældende § 14, stk. 2, at bestyrelsen har til opgave at sikre, at de midler, som fonden administrerer, anvendes til projekter, der er relevante i forhold til retningslinjerne i handlingsplanen, herunder de strategiske satsninger.
 Det foreslås, at bestyrelsen bemyndiges til at fastsætte kriterier for tildeling af de midler, fonden administrerer i medfør af regler eller rammer fastsat efter § 1, nr. 5 til § 3, stk. 2, til de politisk vedtagne indsatser, og til på baggrund af disse kriterier at bevilge støtte efter ansøgning.
I forbindelse med målretningen af fonden foreslås det, at hidtidige støtteprincipper i forhold til forebyggelsespakker fastholdes.
For at kunne opnå støtte hertil, skal aktiviteten indebære, at der sættes noget nyt i gang.
Der må ikke være tale om aktiviteter, som under alle omstændigheder skulle gennemføres.
Hvad angår rådgivningsordningen, kan virksomhederne ikke få støtte til rådgivning om, hvordan de kan opfylde lovgivningens krav.
Det betyder, at de fx ikke kan få støtte til, hvordan de kan opfylde afgørelser og påbud fra Arbejdstilsynet.
 For så vidt angår indsatser over for seniorer og borgere på kanten af arbejdsmarkedet, er det hensigten, at alle virksomheder vil kunne søge.
Til nr. 16 Det følger af den gældende § 15, stk. 1, at bestyrelsen skal vurdere relevansen af de konkrete ansøgninger, som de faglige rådgivende udvalg har fundet fagligt velkvalificerede.
Bestyrelsen foretager en vurdering af, om et ansøgt projekt er relevant i forhold til fondens formål om at forebygge nedslidning.
Der sker hermed også en prioritering af ansøgningerne inden for de midler, der er afsat.
 Det følger af den gældende § 15, stk. 2, at bestyrelsen fastsætter retningslinjer for vurdering af ansøgninger og tilbud.
 Som følge af fondens ændrede opgaver, foreslås det, at § 15 ophæves.
Til nr. 17 Det følger af den gældende § 16, at bestyrelsen i forbindelse med sine opgaver kan rådføre sig med de faglige rådgivende udvalg eller med relevante myndigheder eller eksperter.
 Som følge af forslaget om, at de faglige rådgivende udvalg udgår, jf. § 1, nr. 20, foreslås det, at bestyrelsen i forbindelse med varetagelsen af sine opgaver kan rådføre sig med relevante myndigheder og eksperter.
Til nr. 18 Til § 17 Af den gældende § 17 fremgår, at bestyrelsen kan bemyndige formanden og sekretariatet til at træffe afgørelse på bestyrelsens vegne i et nærmere bestemt omfang.
 Det foreslås, at den gældende § 17 ophæves, da indholdet af § 17, fremover skal fremgå af § 1, nr. 14 til § 13, stk. 3. Der henvises til bemærkningerne til § 1, nr. 14.
Til § 18 Af den gældende § 18 fremgår, at bestyrelsen afgiver en årlig beretning om fondens virke, og at bestyrelsen tillige på anden vis skal udbrede kendskabet til fondens virke.
 Det foreslås, at den gældende § 18 ophæves, da indholdet af § 18, fremover skal fremgå af § 1, nr. 15 til § 14, stk. 2 og 3. Der henvises til bemærkningerne til § 1, nr. 15.
Til § 19 Det følger af den gældende § 19, stk. 1, at der årligt skal være politiske forhandlinger om fordeling og prioritering af fondens midler og opgaver.
 Det følger af den gældende § 19, stk. 2, at bestyrelsen udarbejder en årlig redegørelse til brug for de årlige politiske forhandlinger om fordeling og prioritering af fondens midler og opgaver.
 Af den gældende § 19, stk. 3, fremgår det, at beskæftigelsesministeren fastsætter en frist for, hvornår redegørelsen skal være udarbejdet.
 Det foreslås, at beskæftigelsesministerens fastsættelse af de overordnede rammer og regler for fordeling og prioritering af fondens midler og opgaver samt bestyrelsens udarbejdelse af en årlig beretning nu reguleres i § 1, nr. 5 til § 3, stk. 2, og § 1, nr. 15 til § 14, stk. 2. Der henvises til bemærkningerne til § 1, nr. 5 og nr. 15.
Til nr. 19 Det foreslås, at overskriften ophæves, da de bestemmelser, som overskriften knytter sig til, foreslås ophævet.
Der henvises til bemærkningerne til forslagets § 1, nr. 20.
Til nr. 20 I den gældende § 20 er de nærmere regler for udpegning og regler om de faglige rådgivende udvalg fastsat.
 Det fremgår af den gældende § 21, at de faglige rådgivende udvalg skal sikre kvaliteten i de projekter, der får støtte fra fonden.
 Af den gældende § 22 følger det, at beskæftigelsesministeren fastsætter en forretningsorden for de faglige rådgivende udvalg.
Det foreslås, at de faglige udvalg nedlægges som konsekvens af, at støtten fra fonden primært vil gå til foruddefinerede indsatser, som allerede er fagligt vurderet og beskrevet.
Det vurderes, at den nødvendige faglige vurdering på den baggrund vil kunne varetages af fondens sekretariat i kombination med bestyrelsens mulighed for at rådføre sig med relevante myndigheder og eksperter.
Til nr. 21 Det fremgår af den gældende § 23, at beskæftigelsesministeren udpeger et sekretariat, som skal sikre koordination af arbejdet i bestyrelsen og de faglige rådgivende udvalg.
 Som følge af forslaget om, at de faglige udvalg nedlægges, jf. § 1, nr. 20, foreslås det, at anførelsen af de faglige rådgivende udvalg udgår af § 23.
Til nr. 22 Af den gældende § 24, stk. 1, fremgår sekretariatets opgaver i forbindelse med behandling af ansøgninger.
Af stk. 2 fremgår, at sekretariatet udarbejder retningslinjer om blandt andet krav til og vejledning om ansøgninger.
Til stk. 1 Det foreslås, at sekretariatet fortsat fastsætter retningslinjer om ansøgningers indhold og form og yder vejledning og retningslinjer om fondens udbetalinger.
Til stk. 2 Det foreslås, at bestemmelsens opbygning ændres, og at der til bestemmelsen føjes den administrative adgang til formalitetsafslag, som i dag fremgår af lovens § 30, stk. 1. Baggrunden er, at § 30 foreslås ophævet.
Der henvises til § 1, nr. 24.
 Til stk. 3.
Det foreslås, at fondens sekretariat bemyndiges til at forestå overførslerne til de relevante virksomheder og til i den forbindelse at fastsætte retningslinjer herfor.
I det omfang indsatser gennemføres af andre myndigheder, overføres de tilhørende midler via en intern statslig overførsel på finansloven.
Bestemmelsen foreslås at gælde både politisk vedtagne indsatser, jf.  1, nr. til § 3, stk. 2, og de indsatser bestyrelsen for fonden vedtager at støtte, jf. § 1, nr. 15 til § 14, stk. 4.
 Formålet er at sikre en enkel og smidig administration.
Til nr. 23 Det foreslås, at overskriften ophæves, da de bestemmelser, som overskriften knytter sig til, foreslås ophævet.
Der henvises til bemærkningerne til forslagets § 1, nr. 24.
Til nr. 24 De nuværende bestemmelser i §§ 25 - 30 retter sig mod indkaldelse af projektansøgninger, som de kendes i fonden i dag.
Da det foreslås, at der fremover primært skal fokuseres på foruddefinerede indsatser, vil der ikke være behov for bestemmelserne, som derfor foreslås ophævet.
I tilfælde af at udviklingen på arbejdsmarkedet skulle tilsige, at der igen indkaldes projektansøgninger i åbne ansøgningsrunder, vurderes det, at der i de foreslåede § 1, nr. 5 til § 3, stk. 2, § 1, nr. 15 til § 14, stk. 1 og 4, og § 1, nr. 22 til § 24 vil være hjemmel til at udarbejde retningslinjer for sådanne runder.
Til nr. 25 Ifølge den gældende § 31 fører sekretariatet tilsyn med de projekter, der modtager støtte fra fonden.
Ændringen foreslås som konsekvens af forslaget om, at fonden fremover primært støtter foruddefinerede indsatser.
Den foreslåede ordlyd kan rumme fondens tilsyn med både de nytænkte indsatser og de hidtidige projekter.
I det omfang fonden støtter indsatser i andet statsligt regi, forudsættes det, at tilsynet med midlernes anvendelse sker i dette regi, ligesom bestemmelsen ikke indebærer, at fonden skal føre tilsyn med sig selv, jf. herved også den gældende § 9. Der er ikke i øvrigt tilsigtet nogen ændring i forhold til det tilsyn, fonden udøver i dag.
Til nr. 26 Af den gældende § 30, stk. 1 fremgår, at ansøgninger og tilbud, der ikke opfylder formkravene, afvises af sekretariatet.
 Denne hjemmel foreslås flyttet til § 1, nr. 22 til § 24, stk. 2.
 Som konsekvens heraf foreslås henvisningen i § 34, stk. 2 ændret.
Til § 2 Til stk. 1 Det foreslås, at loven træder i kraft den 1. januar 2013.
Til stk. 2 I forbindelse med oprettelsen af Forebyggelsesfonden ved lov nr. 87 af 30. januar 2007, blev ordningen anmeldt til Europa-Kommissionen, da ordningen kan indebære statsstøtte til virksomheder.
 De foreslåede ændringer af de formål og projekter, som fonden kan yde støtte til, skal derfor ligeledes godkendes af Europa-Kommissionen, før ændringerne kan iværksættes.
 Det foreslås derfor, at beskæftigelsesministeren fastsætter ikrafttrædelsen af de bestemmelser, der vedrører støtte til virksomheder, og som derfor skal godkendes af Europa-Kommissionen.
Det foreslås, at der fortsat kan ydes støtte til forebyggelsespakker efter de nuværende regler (§§ 3 og 4), indtil de nye regler sættes i kraft.
Efter forslaget vil de nuværende §§ 3 og 4 således fortsat finde anvendelse indtil de nye regler træder i kraft.
 Det foreslås endvidere, at den nuværende § 5 a først ophæves, når de nye regler sættes i kraft, således at der også i perioden frem til de nye regler sættes i kraft, kan afsættes midler til udvikling af nye forebyggelsespakker samt til videreførelse af Arbejdstilsynet særlige tilsynsindsatser inden for de særligt nedslidningstruede brancher.
