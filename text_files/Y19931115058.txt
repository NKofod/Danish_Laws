 Orientering fra Civilretsdirektoratet til statsamterne i Københavns  

 Overpræsidium på Skarrildhus 1993 om incassoafslag og bagatelafslag særligt i  

 lejesager.
 Orientering om incassoafslag og bagatelafslag særligt i lejesager.
Det følger af retsplejelovens § 330, stk. 1, at det er en betingelse for  

 at meddele fri proces, at ansøgeren skønnes at have rimelig grund til at føre  

 proces.
Afgørelsen heraf beror i almindelighed på en vurdering af, om sagen  

 kan gennemføres med et for ansøgeren gunstigt resultat.
Som det også fremgår  

 af Betænkning 1966/404, side 15, kan ansøgeren imidlertid ikke i alle  

 tilfælde forvente at opnå fri proces, selvom det skønnes, at han har udsigt  

 til at få medhold under sagen, idet en ansøgning undertiden vil blive afslået  

 allerede under hensyn til søgsmålets art.
I betænkningen nævnes i den  

 forbindelse blandt andet rene incassosager.
En ren incassosag er karakteriseret ved, at der ikke er tvivl om, at  

 kravet består.
Det kan være, fordi modparten anerkender kravet, eller fordi  

 modpartens indsigelser eller modkrav uden videre kan afvises.
I sådanne sager  

 er der ikke nogen procesrisiko.
Da formålet med fri proces institutter som  

 bekendt er at afdække en procesrisiko, må der gives afslag i disse sager.
Til illustration kan fra Civilretsdirektoratets praksis nævnes en sag,  

 hvori ansøgeren havde fået overdraget et gavebrev lydende på betaling af  

 7.000 kr.
Gavebrevet var underskrevet af modparten og påstemplet navnet på en  

 forretning.
Ved en fejltagelse var »ApS« udeladt.
Modparten afviste  

 ved forevisning af gavebrevet at udbetale de 7.000 kr.
Han henviste til, at  

 han ikke hæftede personligt, idet forretningen var etableret som et nu opløst  

 ApS, at gavekortet skulle dække en præmie fra en udstilling, der var afholdt  

 cirka 2 år tidligere, men at man aldrig havde fået betaling for gavekortet,  

 hvorfor man havde annulleret det, og at det var meget sent at henvende sig  

 med gavebrevet 2 år efter udstillingen.
I denne sag stadfæstede  

 Civilretsdirektoratet det meddelte incassoafslag, idet man lagde vægt på, at  

 gavebrevet var et omsætningsgældsbrev, og at modpartens indsigelser var  

 åbenbart irrelevante.
I en anden sag havde ansøgerne erhvervet en fast ejendom, der viste sig at  

 være behæftet med mangler.
Modpartens ejendomsmægler havde ved en skrivelse  

 til ansøgerne meddelt, at man var indstillet på at betale for udbedring af  

 diverse VVS-installationer, idet man var blevet opmærksom på, at sælger  

 indestod for disses funktionsdygtighed i henhold til slutsedlen.  

 Efterfølgende ønskede modparten ikke at vedstå denne aftale, idet hendes  

 advokat henviste til, at hendes ægtefælle havde ligget for døden, hvorfor hun  

 ønskede at få fred.
Endvidere henviste advokaten til, at modpartens kendelige  

 forudsætning for tilbudet om at betale for VVS-installationerne bortfaldt, da  

 der efterfølgende fremkom nye reklamationer fra ansøgerne.  

 Civilretsdirektoratet fandt, at der ikke burde meddeles incassoafslag, idet  

 man lagde vægt på indsigelsernes karakter og på, at ansøgeren som følge af de  

 fremsatte indsigelser havde behov for advokatbistand, navnlig i forbindelse  

 med indsigelsen om bristede forudsætninger, der havde en sådan karakter, at  

 en lægmand ikke umiddelbart kunne forventes at fremkomme med den relevante  

 juridiske argumentation herimod.
 På Skarrildhusmødet i 1990 orienterede Civilretsdirektoratet om ændring af  

 praksis for incassoafslag i visse typer af lejesager.
Man orienterede om, at der fremover ikke burde gives incassoafslag til en  

 lejer, der med en retskraftig afgørelse i hånden er nødt til at stævne  

 udlejer for at få tilbagebetalt for meget betalt husleje.
Incassoafslag kan  

 dog stadig gives, hvis lejer har modregningsadgang, typisk fordi han fortsat  

 bebor lejemålet og har adgang til at modregne sit krav i de fremtidige  

 huslejebetalinger.
 Civilretsdirektoratet kan fortsat henholde sig til denne praksis.
Det tilføjes, at man bør vise tilbageholdenhed med at meddele  

 incassoafslag i sager om tilbagebetaling af depositum i lejesager.
Baggrunden  

 herfor er de sociale hensyn, der traditionelt gør sig gældende inden for  

 lejeområdet.
Hertil kommer, at udlejer står i en særlig fordelagtig position  

 med hensyn til depositum, idet han er i besiddelse af beløbet og derfor har  

 adgang til at benytte det til modregning af ubegrundede krav.
Mens man normalt overvejer et bagatelafslag, hvis sagsøgers krav er på et  

 par tusinde kroner eller mindre, vil man i sager om tilbagebetaling af  

 depositum i lejeforhold ikke give et bagatelafslag, selvom ansøgers krav er  

 væsentligt under 2.000 kr.
Blot kravet er rimeligt sikkert, vil man i  

 lejesager give fri proces til krav helt ned på nogle få hundrede kroner.
