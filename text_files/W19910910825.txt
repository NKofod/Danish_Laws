Ankestyrelsens principafgørelse D-39-91 om beregning - arbejdsledig Resume:
Ret til dagpenge til et medlem af en arbejdsløshedskasse, der blev ledig under en sygeperiode, og fra 1. ledighedsdag ville være berettiget til maximale arbejdsløshedsdagpenge.
Sygedagpengene skulle fra denne dag udgøre det samme beløb som arbejdsløshedsdagpengene, selv om pågældende forud kun havde arbejdet 35 timer om ugen.
 Kassation:
Principafgørelsen er afløst af en nyere afgørelse Kassationsdato:
14-06-2009 Love:
Lov om dagpenge ved sygdom eller fødsel - lov nr. 852 af 20. december 1989 - § 9, stk. 3 Sagsfremstilling:
 Kommunen traf afgørelse om, at dagpengene til lønmodtageren fra den 1. oktober 1990, hvor pågældende blev ledig under en sygeperiode og ville have været berettiget til fulde arbejdsløshedsdagpenge, hvis uarbejdsdygtigheden ikke var indtrådt, fortsat kun skulle beregnes på baggrund af de 35 timer om ugen, som pågældende havde arbejdet, før hun blev sygemeldt.
Det fremgår af sagen, at lønmodtageren, der var ansat som fysioterapeut ved amtskommunen, blev sygemeldt fra 7. august 1990 som følge af graviditetskomplikationer.
Lønmodtageren var ansat til en arbejdstid på 35 timer om ugen til en løn af 12.698,38 kr. pr. måned, svarende til en timeløn på 83,72 kr.
 Arbejdsgiveren udbetalte løn til 30. september 1990 incl, og kommunen har i perioden 7. august til 30. september 1990 udbetalt arbejdsgiveren refusion med 35 timer gange timemax. om ugen.
Lønmodtageren er med udgangen af september 1990 udtrådt af arbejdsforholdet, og fra den 1. oktober 1990 har kommunen udbetalt dagpengene direkte til lønmodtageren og beregnet på samme måde og ud fra samme timetal, hvorefter arbejdsgiveren havde modtaget refusion.
Kommunen har som begrundelse henvist til, at lønmodtagerens dagpengeberettigelse stammede fra arbejdsforholdet.
 Lønmodtageren har anført, at hun fra den 1. oktober 1990 kunne have modtaget fulde arbejdsløshedsdagpenge fra sin A-kasse, hvis uarbejdsdygtigheden ikke var indtrådt.
 Arbejdsløshedskassen har skriftligt bekræftet dette.
 Afgørelse:
 Dagpengeudvalget har på sit møde den 8. februar 1991 truffet den afgørelse, at lønmodtageren fra den 1. oktober 1990 har ret til dagpenge med samme beløb, som hun kunne have modtaget i arbejdsløshedsdagpenge, hvis hun ikke havde været syg, jf. dagpengelovens § 9, stk. 3.
 Udvalget har lagt vægt på, at det er dokumenteret, at lønmodtageren den 1. oktober 1990 kunne have modtaget fulde arbejdsløshedsdagpenge.
 Dagpengeudvalget ændrer således kommunens afgørelse.
