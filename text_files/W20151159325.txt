Erstatningsansvarslovens § 26 - forbrydelser mod kønssædeligheden mv., nævnets j.nr. 14-520-06113 I n.j.nr. 14-520-06113 havde en 14-årig pige været til en privat fest med andre jævnaldrende.
I løbet af aftenen var ansøger blevet meget beruset og havde i den forbindelse kastet op.
Efterfølgende endte hun på et værelse med 3 drenge, 2 på 14 år og 1 på 15 år.
Hvad der skete på værelset, blev der efterfølgende afgivet modstridende forklaringer om.
Ansøger forklarede, at hun var blevet udnyttet seksuelt mod sin vilje af alle 3 drenge, og at hun havde været for beruset til at gøre modstand.
Drengene forklarede, at der var tale om et frivilligt forhold.
Politiet meddelte efterfølgende tiltalefrafald til den 15-årige under henvisning til, at der var tale om et frivilligt forhold mellem ham og ansøger.
Efterforskningen blev endvidere standset i relation til de 2 14-årige, da de begge var under den kriminelle lavalder.
Ansøger fremsatte efterfølgende krav om tort over for nævnet svarende til 5.000 kr. fra hver af de 3 drenge.
 Nævnet besluttede at afslå ansøgningen under henvisning til, at det ikke med sikkerhed kunne fastslås, at ansøger var blevet udsat for sådanne seksuelle krænkelser, at hun var berettiget til godtgørelse efter erstatningsansvarslovens § 26, stk. 1. Nævnet bemærkede i den forbindelse, at nævnet efter en samlet vurdering af sagen ikke fandt at kunne lægge til grund, at ansøgers deltagelse i episoden ikke havde været frivillig.
For så vidt angår den 15-årige dreng henviste nævnet endvidere til, at tiltalefrafaldet mod ham var sket i medfør af retsplejelovens § 722, stk. 1, nr. 7, jf. § 1 a i bekendtgørelse nr. 621/2001, som ændret ved bekendtgørelse 861/2013. Herefter kan der meddeles tiltalefrafald, når det på baggrund af oplysningerne om sigtedes og forurettedes udvikling og alder samt deres indbyrdes aldersforskel må antages, at der har været tale om et fuldt ud frivilligt seksuelt forhold, og forholdet mellem parterne i øvrigt må anses for tilstrækkeligt jævnbyrdigt.
Det er en betingelse, at forurettede ikke er under 12 år, og at sigtede ikke er fyldt 22 år.
Nævnet henviste videre til, at selv om seksuel omgang med en 14-årig er i strid med straffelovens regler, så fandt nævnet ikke, at det konkrete  frivillige  forhold kunne anses for at have udgjort en sådan retsstridig krænkelse af ansøger, at hun var berettiget til tort.
Nævnet henviste i den forbindelse videre til, at forhold af denne karakter netop heller ikke forfølges i det strafferetlige system.
 For så vidt angår de 2 14-årige drenge henviste nævnet til, at ansøger  i en situation, hvor alle de implicerede parter var under 14 år, og hvor der var tale om et frivilligt forhold  ikke kunne anses for at have været udsat for en sådan retsstridig krænkelse, at hun var berettiget til tort.
