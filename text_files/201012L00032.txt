Fremsat den 13. oktober 2010 af beskæftigelsesministeren (Inger Støjberg) Forslag til Lov om ophævelse af lov om udbetaling af ydelser til militære invalider og deres efterladte i de sønderjyske landsdele samt om ændring af ligningsloven og lov om aktiv socialpolitik (Konsekvensændringer af ligningsloven og lov om aktiv socialpolitik ved at lov om udbetaling af ydelser til militære invalider m.v. ophæves) § 1 Lov nr. 795 af 30. november 1990 om udbetaling af ydelser til militære invalider og deres efterladte i de sønderjyske landsdele ophæves.
 § 2 I ligningsloven, jf. lovbekendtgørelse nr. 176 af 11. marts 2009, som ændret bl.a. ved lov nr. 1279 af 16. december 2009 og senest ved § 2 i lov nr. 725 af 25. juni 2010, foretages følgende ændringer:
 1. § 7, nr. 6, affattes således:
»6) Legater, der udbetales fra en fond, stiftelse, forening m.v. til militært personel eller civile, der er udsendt eller har været udsendt på tjeneste af den danske stat på militær mission i udlandet, og som under eller som følge af opholdet får fysiske eller psykiske skader, samt legater, der ydes til de pågældendes pårørende, hvis den udsendte er kommet fysisk eller psykisk til skade eller er omkommet i forbindelse med opholdet.« 2. § 7, nr. 30, ophæves.
 § 3 I lov om aktiv socialpolitik, jf. lovbekendtgørelse nr. 946 af 1. oktober 2009, som ændret bl.a. ved § 3 i lov nr. 546 af 26. maj 2010 og senest ved § 4 i lov nr. 573 af 31. maj 2010, foretages følgende ændringer:
 1. § 14, stk. 5, affattes således:
»Stk. 5. Kommunen ser endvidere bort fra legater, der er fritaget for beskatning efter ligningslovens § 7, nr. 6, og fra formue, som skyldes beløb, der er udbetalt som godtgørelse for varigt mén og ikke-økonomisk skade samt ydelser fra godkendte sociale fonde, stiftelser, foreninger mv., der er fritaget for beskatning hos modtageren, jf. ligningslovens § 7, nr. 22.« 2. § 33, stk. 1, nr. 4, affattes således:
»4) Legater, der er fritaget for beskatning efter ligningslovens § 7, nr. 6, og ydelser fra godkendte sociale fonde, stiftelser mv., der er fritaget for beskatning hos modtageren, jf. ligningslovens § 7, nr. 22.«« § 4 Loven træder i kraft den 1. januar 2011.
 Stk. 2. § 7 i ligningsloven, som affattet ved § 2 i denne lov, har virkning fra og med indkomståret 2011.
 § 5 § 14, stk. 5, og § 33, stk. 1, nr. 4, i lov om aktiv socialpolitik, som affattet ved denne lovs § 3, gælder ikke for Færøerne og Grønland.
Bemærkninger til lovforslaget Almindelige bemærkninger 1. Lovforslagets baggrund og indhold Lov nr. 795 af 30. november 1990 om udbetaling af ydelser til militære invalider og deres efterladte i de sønderjyske landsdele giver hjemmel til at yde erstatning til personer, der før den 15. juni 1920 i anledning af tysk værnepligt har pådraget sig en invaliditet eller fået en bestående invaliditet forværret.
Loven giver endvidere hjemmel til at yde erstatning til enker efter samme personer.
 De sidste erstatningsmodtagere efter loven er nu afgået ved døden, og det foreslås derfor at ophæve loven.
 Erstatningerne efter lov nr. 795 af 30. november 1990 er fritaget for beskatning efter ligningslovens § 7, nr. 6. Ligningslovens § 7, nr. 6, bliver overflødig ved ophævelse af lov nr. 795 af 30. november 1990. Bestemmelsen foreslås derfor ophævet.
 Af redaktionelle grunde foreslås det at rykke ligningslovens § 7, nr. 30, frem, så den bliver til nr. 6. Den gældende bestemmelse i ligningslovens § 7, nr. 30, foreslås ophævet som en konsekvens heraf.
 De foreslåede ændringer i lov om aktiv socialpolitik er en konsekvens af ændringerne i ligningsloven.
2. De økonomiske og administrative konsekvenser for det offentlige Lovforslaget har ingen økonomiske og administrative konsekvenser for det offentlige.
 De sidste udbetalinger blev foretaget i 2007, og der er ikke flere erstatningsmodtagere.
 3. De økonomiske og administrative konsekvenser for erhvervslivet m.v.
 Lovforslaget har ingen administrative konsekvenser for erhvervslivet.
4. De administrative konsekvenser for borgerne Lovforslaget har ikke administrative konsekvenser for borgerne.
5. Miljømæssige konsekvenser Lovforslaget har ingen miljømæssige konsekvenser.
6. Forholdet til EU-retten Forslaget indeholder ikke EU-retlige aspekter.
 7. Hørte myndigheder, organisationer m.v.
 Forslaget har været sendt i høring hos Den Slesvigske Forening (Sønderjyske forening) og Ankestyrelsen.
Bemærkninger til lovforslagets enkelte bestemmelser Til § 1 Lov nr. 795 af 30. november 1990 om udbetaling af ydelser til militære invalider og deres efterladte i de sønderjyske landsdele giver hjemmel til at yde erstatning til personer, der før den 15. juni 1920 i anledning af tysk værnepligt har pådraget sig en invaliditet eller fået en bestående invaliditet forværret.
Loven giver endvidere hjemmel til at yde erstatning til enker efter samme personer.
De sidste erstatningsmodtagere efter loven er nu afgået ved døden.
Der udbetales således ikke længere ydelser efter loven.
Det foreslås derfor at ophæve loven.
Til § 2 Til nr. 1 og 2 Ophævelse af lov om udbetaling af ydelser til militære invalider og deres efterladte i de sønderjyske landsdele, jf. lovforslagets § 1, gør bestemmelsen i ligningslovens § 7, nr. 6, om skattefrihed for udbetaling af ydelser til militære invalider og deres efterladte i de sønderjyske landsdele overflødig.
Bestemmelsen i nr. 6 foreslås derfor ophævet, og i stedet flyttes af redaktionelle grunde den gældende § 7, nr. 30, om skattefrihed for soldaterlegater.
Der ændres ikke i sidstnævnte bestemmelses indhold.
Bestemmelsen i den gældende § 7, nr. 6, i ligningsloven omfatter ud over ydelser efter lov om udbetaling af ydelser til militære invalider og deres efterladte i de sønderjyske landsdele også »understøttelser af tilsvarende art,« der ydes fra tysk side.
Det fremgår af forarbejderne til bestemmelsen, at hele bestemmelsen i § 7, nr. 6, vedrører samme personkreds.
En ophævelse af skattefrihed for så vidt angår de tyske ydelser vil derfor ikke have praktisk betydning.
 Endelig foreslås den gældende nr. 30 ophævet.
Til § 3 Ændringerne i lov om aktiv socialpolitik er en konsekvens af ændringerne i ligningsloven.
 Der ændres ikke i bestemmelsernes indhold, men det er nødvendigt at affatte bestemmelserne på ny for at rækkefølgen på numrene, som der henvises til, bliver fortløbende.
Til § 4 Det foreslås, at loven træder i kraft den 1. januar 2011.
 Det foreslås, at ændringen af ligningslovens § 7, som affattet ved forslagets § 2, får virkning fra og med indkomståret 2011. Dette følger den sædvanlige systematik ved ændringer af ligningsloven.
Til § 5 Ligningsloven finder anvendelse i Grønland og på Færøerne.
Det foreslås, at ændringen af § 14, stk. 5, og § 33, stk. 1, nr. 4, i lov om en aktiv socialpolitik, som affattet ved § 3 i dette forslag, ikke finder anvendelse i Grønland og på Færøerne, da lov om en aktiv socialpolitik ikke gælder i disse dele af riget.
