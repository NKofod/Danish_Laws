Antaget, at der, når der er tale om registrering af  

 ikke-erhvervsdrivende debitorer, må stilles krav om, at den misligholdte  

 fordring overgives til inkasso samtidig med indberetning.
For så vidt angår  

 registrering af erhvervsdrivende debitorer, antaget, at der fremover foruden  

 på inkassotidspunktet tillige må registreres oplysninger om fordringer, når  

 forfaldsdatoen er overskredet med 60 dage, og der er afsendt mindst to  

 rykkerskrivelser under forudsætning af, at fordringen er ubestridt og ikke  

 under 2.000 kr.
Registertilsynet har ved behandlingen af en række klagesager siden 1979  

 lagt til grund, at kreditoplysningsbureauernes abonnenter først må indberette  

 et skyldforhold til bureauet, når fordringen overgives til inkasso.  

 Registertilsynet har således normalt forudsat, at en fordring overgives til  

 inkasso samtidig med indberetningen til bureauet.
Det fremgår af  

 bemærkningerne til lov om private registre m.v. § 9, stk. 1, at der med  

 udtrykket »oplysninger, som efter deres art er af betydning for  

 bedømmelse af økonomisk soliditet og kreditværdighed«, alene forstås  

 oplysninger om manglende betalingsevne hos debitor.
Det skal således sikres,  

 at kreditoplysningsbureauer ikke registrerer oplysninger om debitorer, der  

 kan, men af en eller anden grund ikke vil betale.
Registertilsynet er i 1986 af flere kreditoplysningsbureauer blevet gjort  

 opmærksom på, at man finder inkassokravet uhensigtsmæssigt i flere  

 situationer.
Det er således blevet fremført, at der bør være mulighed for at  

 skelne mellem registrering af erhvervsdrivende og registrering af  

 privatpersoner.
Det er endvidere fremført, at et stort antal fordringer, der  

 på grund af ringe størrelse ikke sendes til inkasso, derved afskæres fra at  

 kunne blive registreret.
 På baggrund heraf har spørgsmålet om kreditoplysningsbureauers  

 indberetningskriterier været behandlet af Registerrådet.
 Med hensyn til spørgsmålet om indberetningskriterier har Registertilsynet  

 herefter over for de pågældende kreditoplysningsbureauer udtalt, at der, når  

 der er tale om registrering af ikke erhvervsdrivende debitorer, kun kan  

 skabes sikkerhed for, at der alene registreres oplysninger om manglende  

 betalingsevne hos debitor, såfremt der stilles krav om, at den misligholdte  

 fordring overgives til inkasso samtidig med indberetningen.
 Med hensyn til registrering af erhvervsdrivende debitorer udtalte  

 Registertilsynet i forbindelse med behandling af en sag vedrørende  

 indberetningskriterier for kreditoplysningsbureauer, at der fremover foruden  

 på inkassotidspunktet tillige må registreres oplysninger om fordringer, når  

 forfaldsdatoen er overskredet med 60 dage, og der er afsendt mindst to  

 rykkerskrivelser, under forudsætning af, at fordringen er ubestridt, og under  

 forudsætning af, at der ikke indberettes beløb på under 2.000 kr.
 Registertilsynet udtalte endvidere over for de pågældende  

 kreditoplysningsbureauer, at et kreditoplysningsbureaus abonnenter herefter i  

 overensstemmelse med ovennævnte retningslinier vil kunne indberette  

 erhvervsdrivende debitorer, uanset fordringen ikke er overgivet til inkasso.
 Registertilsynets årsberetning 1986 s. 67-68.
