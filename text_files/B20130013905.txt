Bekendtgørelse om udbetaling af boligstøtte I medfør af § 42, stk. 2, i lov om individuel boligstøtte, jf. lovbekendtgørelse nr. 34 af 18. januar 2013, fastsættes:
 § 1. Boligstøtte udbetales til boligtageren.
 Stk. 2. Efter lovens § 2, stk. 2, § 2 a, stk. 1, 2. pkt., § 2 a, stk. 2, 2. pkt. og § 2 a, stk. 3, 2. pkt., udbetales boligstøtten til de personer, som modtager eller får forskud på de i lovens § 2, stk. 1, § 2 a, stk. 1, 1. pkt., § 2 a stk. 2, 1. pkt. og § 2 a, stk. 3, 1. pkt. omhandlede ydelser, såfremt de nævnte personer har husstandsfællesskab med en lejer, en ejer eller en andelshaver i en privat andelsboligforening.
 § 2. Udbetaling Danmark kan beslutte, at boligstøtten i det i § 1, stk. 2, nævnte tilfælde udbetales til boligtageren.
 § 3. I tilfælde, hvor boligtageren er lejer, kan Udbetaling Danmark beslutte, at boligstøtten udbetales til udlejeren.
 § 4. Udbetaling Danmark skal underrette de i § 1 nævnte personer om beslutningen i henhold til §§ 2 eller 3 samt om boligstøtten og beregningsgrundlaget herfor.
 Stk. 2. Udlejeren kan ikke stille krav om vederlag for den administration, der påføres ham ved beslutning efter § 3.
 § 5. Bekendtgørelsen træder i kraft den 1. marts 2013.
 Stk. 2. Bekendtgørelse nr. 615 af 8. juli 1992 om udbetaling af boligstøtte ophæves.
