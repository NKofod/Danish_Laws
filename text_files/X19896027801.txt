Firmaet Trianon, som i mange år havde drevet konditorivirksomhed i  

 København under navnet TRIANON, nedlagde indsigelse mod registrering af  

 varemærket Trianon for ligkister og bedemandstjenesteydelser, idet en  

 registrering af varemærket ville forringe den good-will, der er knyttet til  

 konditoriet.
Udtalt at varemærkelovens § 6, stk. 2 b ikke kunne finde  

 anvendelse i en situation som den foreliggende.
Linds Patentbureau Ellekrattet 20 2950 Vedbæk Vor ref: VA 6512 1985/V2/IS Deres ref: IC-577 Frist: Dato: 13 jan 1989 Indsigelse mod ansøgning af varemærke VA 6512 1985, ordet Trianon.
I medfør af bestemmelsen i § 20 i varemærkeloven har De i skrivelse hertil  

 af 15 apr 1987 på vegne Firmaet Trianon, København, nedlagt indsigelse mod  

 registreringen af det ovennævnte varemærke.
Ansøgningen er indgivet af Roblot  

 S.A., Frankrig, og omfatter ligkister i klasse 20 og bedemandstjenesteydelser  

 i klasse 42.
 Det er oplyst, at indsigelsen er baseret på varemærkelovens § 6 stk. 2a og  

 2b og på § 14 stk. 1 nr. 2, 3 og 4. De har i skrivelsen påpeget, at firmaet  

 Trianon i alt fald siden 1944 har drevet bageri- og konditorvirksomhed i  

 København under anvendelse af ordet Trianon og også lændsdækkende siden 1970.  

 Der er indsendt materiale, der skal dokumentere mærkets brug.
I skrivelse hertil af 06 nov 1987 har ansøgerne anført, at den indsigelse,  

 der er baseret på § 6 stk. 2a den såkaldte Kodakdoktrin ikke kan tages til  

 følge, da mærket Trianon ikke kan anses for at være tilstrækkeligt stærkt  

 indarbejdet og velkendt i vide kredse.
Det er ikke nok, at forretningen er  

 kendt i København og omegn for at anse mærket for indarbejdet og kendt i vide  

 kredse.
Derudover er navnet Trianon kendt som to bygninger i Versailles i  

 Frankrig.
Ansøgerne nævner også, at ordet i forvejen er registreret som  

 varemærke adskillige gange.
 Indsigelsen, der er baseret på varemærkelovens § 6 stk. 2b, den såkaldte  

 rottegiftsregel, der anvendes for sarte produkter, der er indarbejdet,  

 såfremt det yngre mærke åbenbart er egnet til at forringe det indarbejdede  

 mærkes værdi væsentligt, mener ansøgeren heller ikke kan tages til følge,  

 idet ordet Trianon for bagerivarer ikke bliver forringet ved at blive brugt i  

 forbindelse med ligkister og bedemandstjenesteydelser.
Indsigelsen nedlagt på grundlag af § 14 stk. 1 nr. 2 og 3 kan heller ikke  

 tages til følge, dels fordi mærket ikke er egnet til at vildlede og dels  

 fordi det ikke strider mod lov eller offentlig orden eller egnet til at vække  

 forargelse.
Heller ikke indsigelsen nedlagt i medfør at bestemmelsen i § 14  

 stk. 1 nr. 4 mener ansøgerne kan tages til følge.
Trianon ses registreret i  

 Aktieselskabsregistret som Trianon Bageri, Roskildevej A/S, og da navnet her  

 er anvendt i forbindelse med bagerivirksomhed afgrænses beskyttelsesområdet.
I skrivelse hertil af 01 feb 1988 har De fremsendt materiale som  

 dokumentation for en landsdækkende indarbejdelse af varemærket og firmanavnet  

 Trianon, hvorefter Trianon må anses for at være tilstrækkeligt stærkt  

 indarbejdet og velkendt i vide kredse, således af § 6 stk. 2a må kunne  

 anvendes.
Derimod er ordet Trianon ikke i vide kredse kendt i forbindelse med  

 de to bygninger i Frankrig.
De gør gældende, at indsigerne ikke har noget  

 imod registrering af mærket for gode ting, men de må på det bestemteste  

 frabede dem registrering for renommeødelæggende varer, såsom rottegift og  

 ligkister, bedemandsvirksomhed og call girl centraler.
Registreringen vil  

 også i høj grad være med til at vække forargelse i hvert fald hos indsigernes  

 kundekreds her i landet, fordi nærings- og nydelsesmidler nødigt skulle kunne  

 knyttes til ligkister og de deri transporterede emner.
Endelig har ansøgerne i skrivelse hertil af 27 sep 1988, hvoraf kopi  

 vedlægges, bemærket, at indsigelsen nedlagt i medfør af bestemmelsen i § 6  

 stk. 2a ikke kan tages til følge, da den fremsendte dokumentation ikke  

 beviser, at mærket er tilstrækkeligt stærkt indarbejdet og velkendt i vide  

 kredse, og fordi bestemmelsen ikke finder anvendelse på mærker, af hvilke der  

 i forvejen findes flere i registret for forskellige varer.
Indsigelsen  

 nedlagt i medfør af bestemmelsen i § 6 stk. 2b mener ansøgerne heller ikke  

 kan tages tilfølge, da det ansøgte mærke Trianon ikke åbenbart er egnet til  

 at forringe det anvendte mærkes værdi væsentlig.
Det ansøgte mærke vil ikke  

 kunne vække forargelse og er heller ikke renommeødelæggende for indsigernes  

 virksomhed.
Endelig henvises til indsigelsen baseret på § 14 stk. 1 nr. 2 og  

 nr. 3 som ansøgerne heller ikke mener kan tages til følge, dels fordi mærket  

 ikke er egnet til at vildlede, dels da det ikke strider mod lov eller  

 offentlig orden eller er egnet til at forarge.
Endelig mener ansøgerne ikke,  

 at indsigelsen baseret på § 14 stk 1 nr. 4 kan tages til følge.
 Sagen er herefter optaget til afgørelse.
I medfør af bestemmelsen i § 14 stk. 1 nr. 2 og 3 må et mærke ikke  

 registreres, når det er egnet til at vildlede eller iøvrig strider mod lov  

 eller offentlig orden eller er egnet til at vække forargelse.
Direktoratet  

 finder ikke, at ordet Trianon, der allerede er registreret adskillige gange  

 som varemærke, og som er navnet på to bygninger i Versailles i Frankrig, er  

 egnet til at vildlede eller strider mod lov eller offentlig orden eller er  

 egnet til at vække forargelse.
Indsigelsen nedlagt i medfør af disse  

 bestemmelser kan derfor ikke tages til følge.
Opmærksomheden skal i denne  

 forbindelse henledes på, at det er mærket selv, der skal vække forargelse og  

 ikke de varearter eller tjenesteydelser, mærket skal registreres for.
Indsigelsen nedlagt i medfør af bestemmelsen i § 14 nr. 4, hvorefter et  

 varemærke ikke må registreres, mår det indeholder noget, der er egnet til at  

 opfattes som anden mands firma, kan heller ikke tages til følge.
Det  

 aktieselskab, der er henvist til, hedder Trianon Bageri, Roskildevej A/S, og  

 den branchebetegnelse, der er optaget i dette selskabsnavn, kolliderer ikke  

 med de varer, der er omfattet af ansøgningen.
Et ubegrænset firma Trianon kan  

 heller ikke være til hinder for nærværende mærkes registrering, idet der ikke  

 kan tages hensyn til et firma uden brancheregistrering, hvis der i  

 varemærkeregistret allerede findes et eller flere varemærker, der består af  

 firmadominanten, idet et sådant firma ikke kan påberåbe sig at have en  

 ubegrænset ret til firmadominanten.
I medfør af bestemmelsen i § 6 kan  

 varemærker kun anses for forvekslelige, såfremt de angår varer af samme eller  

 lignende art.
Der kan dog undtagelsesvis foreligge forvekslelighed, når et  

 varemærke er særligt stærkt indarbejdet og endvidere er så velkendt i vide  

 kredse her i landet, at en andens brug af et lignende mærke selv for varer af  

 anden art indebærer en utilbørlig udnyttelse af varemærkets værdi (goodwill).  

 Den omstændighed, at et mærke er indarbejdet eller i vide kredse velkendt for  

 bestemt produkter, er ikke i sig selv tilstrækkeligt til, at bestemmelsen i  

 ovennævnte paragraf kan bringes i anvendelse, idet der tillige skal anses at  

 foreligge utilbørlig udnyttelse af mærkets goodwill.
Det er direktorates  

 opfattelse, at der i nærværende sag nok er tale om indarbejdelse, men det er  

 tvivlsomt om mærket er kendt i vide kredse her i landet.
Endvidere synes der  

 ikke i nærværende sag at foreligge en utilbørlig udnyttelse af mærkets  

 goodwill, og der er her lagt vægt på, at ordet Trianon allerede er  

 registreret flere gange som varemærke for andre end indsigerne, samt at ordet  

 Trianon også kendes som navnet på bygninger i Versailles.
Indsigelsen nedlagt  

 i medfør af ovennævnte bestemmelse kan derfor ikke tages til følge.
Endelig er der nedlagt indsigelse i medfør af bestemmelsen i § 6 stk. 2b i  

 varemærkeloven, hvorefter der undtagelsesvis kan foreligge forvekslelighed,  

 når et mærke er indarbejdet og en andens brug af et lignende mærke for andre  

 varer under hensyn til disses særlige karakter åbenbart er egnet til at  

 forringe det indarbejdede mærkes værdi væsentlig.
I det foreliggende tilfælde  

 må indsigernes mærke Trianon anses for indarbejdet for bageri- og  

 konditorvarer, og det ansøgte mærke må anses for et lignende mærke i  

 varemærkelovens forstand.
Derimod er det ikke direktoratets opfattelse at en andens brug af  

 betegnelsen Trianon for ligkister og bedemandsvirksomhed på grund af denne  

 vares og denne tjeenesteydelses særlige karakter åbenbart er egnet til at  

 forringe det indarbejdede mærkes værdi væsentlig.
Den nævnte vare og den  

 nævnte tjenesteydelse kan ifølge direktoratets opfattelse ikke sidestilles  

 med f.eks. rottegift eller insektbekæmpelsesmidler.
 Ingen af de nedlagte indsigelser kan herefter tages til følge.
Den trufne afgørelse kan i medfør af bestemmelsen i § 44 i varemærkeloven  

 indbringes for Patentankenævnet, Helgeshøj Alle 81, 2630 Taastrup, inden 2  

 måneder fra dato.
Det foreskrevne klagegebyr på 2000 kr. må samtidig  

 indsendes.
Med venlig hilsen Inge Sander eksp.sekr.
