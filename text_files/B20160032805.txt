Bekendtgørelse om hjemsendelse og fornyet indkaldelse af værnepligtige i det militære forsvar, redningsberedskabet og under militærnægterordningen I medfør af § 4, stk. 1, 2 og 4, i lov om forsvarets personel, jf. lovbekendtgørelse nr. 667 af 20. juni 2006, § 61, stk. 1, i beredskabsloven, jf. lovbekendtgørelse nr. 660 af 10. juni 2009, og § 7, stk. 1, i lov om værnepligtens opfyldelse ved civilt arbejde, jf. lovbekendtgørelse nr. 226 af 13. marts 2006, fastsættes:
 § 1. Den personeladministrerende myndighed kan hjemsende en værnepligtig, der møder senere end 2 dage efter det fastsatte mødetidspunkt.
 Stk. 2. Ved den personeladministrerende myndighed forstås den myndighed, der foretager den daglige administration og uddannelse af den værnepligtige.
 § 2. En værnepligtig, der er hjemsendt i henhold til § 1, indkaldes igen senest 1 år efter hjemsendelsestidspunktet med mindst 4 ugers varsel.
 § 3. Den personeladministrerende myndighed kan hjemsende en værnepligtig, der under tjenesten:
1) ulovligt har været fraværende i tilsammen mere end 10 tjenestedage, 2) har været varetægtsfængslet i mere end 10 tjenestedage eller 3) skal afsone frihedsstraf i mere end 10 tjenestedage.
 Stk. 2. Hjemsendelse i henhold til stk. 1 kan kun ske én gang.
§ 4. En værnepligtig, der er hjemsendt i henhold til § 3, indkaldes igen senest 1 år efter hjemsendelsestidspunktet med mindst 4 ugers varsel.
Har den værnepligtige før hjemsendelsen aftjent værnepligt i mindst 30 dage efter fradrag for ulovligt fravær, fraregnes den aftjente værnepligt i den resterende tjenestetid.
Værnepligtens længde kan dog ikke overstige i alt 12 måneder.
 Stk. 2. En værnepligtig under militærnægterordningen, der er hjemsendt i henhold til § 3, og som tidligere er hjemsendt efter ulovligt fravær i forbindelse med værnepligtstjeneste i det militære forsvar eller redningsberedskabet, kan ikke indkaldes igen.
 § 5. Den personelforvaltende myndighed kan fritage en værnepligtig for fornyet indkaldelse.
Stk. 2. Ved den personelforvaltende myndighed forstås den myndighed, der foretager den overordnede forvaltning af den værnepligtige.
Forsvarsministeriets Personalestyrelse og Beredskabsstyrelsen er personelforvaltende myndigheder.
 § 6. En værnepligtig, der af en session er erklæret uegnet eller for tiden uegnet til værnepligtstjeneste, hjemsendes af den personelforvaltende myndighed.
 Stk. 2. En værnepligtig, der er erklæret uegnet eller for tiden uegnet i henhold til stk. 1, og som ved en senere, ansøgt sessionsbehandling erklæres egnet eller begrænset egnet til værnepligtstjeneste, indkaldes ikke uansøgt til ny tjeneste.
 Stk. 3. En værnepligtig i det militære forsvar eller redningsberedskabet, der er hjemsendt i henhold til stk. 1, placeres ikke i Værnsfælles Forsvarskommandos totalforsvarsregister eller Beredskabsstyrelsens personelreserve.
 Stk. 4. En værnepligtig ved redningsberedskabet, der er erklæret uegnet eller for tiden uegnet i henhold til stk. 1, og som ved en senere, ansøgt sessionsbehandling erklæres egnet eller begrænset egnet til værnepligtstjeneste, overføres til Beredskabsstyrelsens personelreserve.
 § 7. Bekendtgørelsen træder i kraft den 15. april 2016.
 Stk. 2. Følgende bekendtgørelser ophæves:
 1) Bekendtgørelse nr. 49 af 27. januar 2006 om hjemsendelse og fornyet indkaldelse af værnepligtige ved Forsvarskommandoen, Beredskabsstyrelsen og under Militærnægteradministrationen.
 2) Bekendtgørelse nr. 318 af 30. marts 2016 om hjemsendelse og fornyet indkaldelse af værnepligtige i det militære forsvar, redningsberedskabet og under militærnægterordningen.
