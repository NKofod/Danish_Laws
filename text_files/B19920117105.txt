 I medfør af § 105, stk. 4, og § 107 i færdselsloven, jf. lovbekendtgørelse  

 nr. 735 af 24. august 1992, fastsættes:
 Anerkendelse af ansvarsforsikringsselskaber  

 m.v.
 § 1.  Anerkendelse i medfør af færdselslovens § 107,  

 jf. § 105, til at tegne ansvarsforsikring for motordrevne køretøjer, herunder  

 knallerter, meddeles af Centralregisteret for Motorkøretøjer.
 § 2.  For de erstatningsforpligtelser, et  

 forsikringsselskab har pådraget sig i henhold til de af selskabet tegnede,  

 lovpligtige ansvarsforsikringer, hæfter samtlige øvrige anerkendte selskaber  

 solidarisk for et beløb på 500.000 kr.
 Stk. 2.  Når forsikringstageren eller den  

 erstatningsberettigede anmelder, at selskabet trods påkrav ikke har  

 fyldestgjort et forfaldent forsikringskrav, og selskabet ikke inden en af  

 Justitsministeriet fastsat frist godtgør, at forpligtelsen er opfyldt, kan  

 Justitsministeriet i henhold til den solidariske hæftelse kræve det skyldige  

 beløb indfriet af en forening (Dansk Forening for International  

 Motorkøretøjsforsikring), hvoraf samtlige anerkendte selskaber skal være  

 medlemmer.
§ 3.  Anerkendelsen kan til enhver tid tilbagekaldes  

 af Justitsministeriet.
Ved tilbagekaldelsen bortfalder alle i selskabet  

 tegnede, lovpligtige ansvarsforsikringer, og betalte præmier for den  

 resterende forsikringstid tilbagebetales.
 Stk. 2.  Den i § 2 omhandlede solidariske hæftelse for  

 selskabets forpligtelser vedvarer, for så vidt angår erstatningskrav, opstået  

 som følge af skade, der er indtrådt inden anerkendelsens tilbagekaldelse.
 § 4.  Dansk Forening for International  

 Motorkøretøjsforsikring erstatter umiddelbart over for skadelidte, men mod  

 regres over for eventuelle andre ansvarlige, personskade, der må antages  

 forvoldt af ukendt, motordrevet køretøj.
 Stk. 2.  Dansk Forening for International  

 Motorkøretøjsforsikring erstatter umiddelbart over for skadelidte, men mod  

 regres over for den ansvarlige, skade, forvoldt af et motordrevet køretøj,  

 for hvilket forsikring ikke er tegnet, eller for hvilket forsikring er  

 tegnet, men ophævet af selskabet eller ikke holdt i kraft.
 Stk. 3.  Erstatning efter stk. 1 og 2 ydes ikke til  

 dækning af regreskrav fra tredjemand.
 Stk. 4.  Erstatning efter stk. 2 ydes ikke, såfremt  

 foreningen kan godtgøre, at den skadelidte, der frivilligt har taget plads i  

 det skadevoldende køretøj, vidste, at lovpligtig ansvarsforsikring for  

 køretøjet ikke forelå i skadesøjeblikket.
 Stk. 5.  Erstatning efter stk. 1 og 2 ydes af foreningen  

 på grundlag af reglerne i den til enhver tid gældende færdselslovgivning og  

 inden for dennes dækningssummer.
 Stk. 6.  For motordrevne køretøjer, der tilhører staten,  

 en kommune eller en anden offentlig institution, der i almindelighed er  

 selvforsikrer, hæfter foreningen ikke, selv om det pågældende køretøjs  

 identitet er ukendt.
Almindelige regler om anerkendte selskabers  

 virksomhed § 5.  Forsikringsaktieselskaber er forpligtet til at  

 overtage forsikring for enhver forsikringspligtig, der vil underkaste sig  

 selskabets forsikringsbetingelser, fastsat i overensstemmelse med den risiko,  

 som overtages.
 Stk. 2.  Selskaber med gensidigt ansvar er på samme måde  

 forpligtet til som medlem at optage enhver forsikringspligtig inden for den  

 kreds, som selskabet er bestemt til at virke i.
 § 6.  Forsikringen skal, medmindre en anden senere  

 ikrafttrædelsestid forlanges af forsikringstageren, træde i kraft fra det  

 tidspunkt, da den underskrevne forsikringsbegæring er modtaget af selskabet  

 eller af dets repræsentant.
 § 7.  Forsikringen skal på grundlag af betaling af een  

 enkelt præmie dække ved kørsel på hele Fællesskabets område og give den  

 dækning, der er foreskrevet i lovgivningen i vedkommende medlemsstat, eller  

 den dækning, der kan kræves efter dansk lovgivning, når denne dækning er  

 større.
 Stk. 2.  Endvidere skal selskabet tegne forsikringen  

 således, at ethvert forsikringsansvar i forhold til tredjemand påhviler  

 selskabet, og at den omstændighed, at forsikringstageren på noget punkt  

 handler imod eller ikke efterkommer sine forpligtelser over for selskabet,  

 ikke berettiger dette til over for en erstatningsberettiget at nægte  

 betaling.
 Stk. 3.  Det kan mellem selskabet og forsikringstageren  

 med den begrænsning, der følger af færdselslovens § 108, stk. 2, aftales, at  

 forsikringstageren helt eller delvist skal bære risikoen for de under  

 forsikringen hørende skader, men en sådan vedtagelse har ingen indflydelse på  

 tredjemands retsstilling.
 § 8.  Om forsikring af motorkøretøjer, der er  

 registreret til udlejning uden fører, gælder ud over denne bekendtgørelse  

 reglerne i Justitsministeriets bekendtgørelse om motorkøretøjer, der udlejes  

 uden fører.
 Stk. 2.  Policer for andre motorkøretøjer skal indeholde  

 en bestemmelse om, at selskabet har fuld regresret mod forsikringstageren for  

 alle skader, der indtræder, medens køretøjet er udlejet uden fører i strid  

 med den nævnte bekendtgørelse, medmindre det godtgøres, at skadens indtræden  

 eller omfang ikke skyldes, at køretøjet er udlejet i strid med  

 bekendtgørelsen.
 § 9.  Forsikringsansvaret for udenlandske køretøjer,  

 der midlertidigt benyttes her i landet uden at være registreret her, dækkes,  

 hvis anden forsikringsdækning ikke foreligger, af Dansk Forening for  

 International Motorkøretøjsforsikring.
Tegning og ophør af forsikring for  

 registreringspligtige køretøjer § 10.  Forsikring af et registreringspligtigt,  

 motordrevet køretøj må ikke tegnes, såfremt forsikringstageren for en  

 tidligere forsikring vedrørende samme køretøj skylder præmie, der er  

 forfalden inden for de sidste 2 år.
§ 11.  Ved registrering af et motordrevet køretøj skal  

 det godtgøres, at der i overensstemmelse med færdselslovens forskrifter er en  

 forsikring i kraft for det pågældende køretøj.
Dette sker ved, at der i de  

 tilfælde, der er fastsat i Justitsministeriets bekendtgørelse om registrering  

 af motorkøretøjer m.v., til motorkontoret afleveres en meddelelse, udstedt af  

 vedkommende anerkendte forsikringsselskab på en særlig blanket  

 (forsikringsbevis).
 Stk. 2.  Såfremt et motordrevet køretøj er forsynet med  

 tilkoblingsanordning for sættevogn, påhængsvogn, påhængsredskab eller  

 blokvogn, skal forsikringen tillige dække kørsel med tilkoblet køretøj.
 Stk. 3.  Forsikres et køretøj i et andet selskab end  

 det, i hvilket køretøjet hidtil har været forsikret, skal køretøjets ejer  

 (bruger) indsende nyt forsikringsbevis til Centralregisteret for  

 Motorkøretøjer, således at beviset er dette i hænde senest den dag,  

 køretøjets hidtidige forsikring udløber.
 § 12.  Når et registreret, motordrevet køretøj skifter  

 ejer (bruger), dækker dets hidtidige forsikring den nye ejer (bruger) i 3  

 uger, medmindre køretøjet forinden er afmeldt, eller ny forsikring er tegnet.
§ 13.  Viser det sig, at en forsikring af et  

 registreret, motordrevet køretøj er tegnet i strid med bestemmelsen i § 10,  

 ophører forsikringen straks.
Selskabet sender straks ophørsmeddelelse til  

 Centralregisteret for Motorkøretøjer i henhold til § 15.
 § 14.  Ophører en forsikring af et registreret,  

 motordrevet køretøj på grund af præmierestance vedrørende den pågældende  

 forsikring, må ophørsmeddelelse i henhold til § 15 tidligst afsendes således,  

 at den er Centralregisteret for Motorkøretøjer i hænde 21/2 måned efter, at  

 præmien er forfalden til betaling.
 Stk. 2.  Meddelelse i henhold til stk. 1 kan ikke med  

 retsvirkning, jf. § 16, gives, hvis forsikringen oprindelig er tegnet for et  

 andet køretøj, og restancen er opstået, inden forsikringen er overført til  

 det nye køretøj.
 § 15.  Ophører en forsikring af et registreret,  

 motordrevet køretøj af anden grund end selskabsskift, sender selskabet  

 meddelelse herom til Centralregisteret for Motorkøretøjer.
 Stk. 2.  Ophører en forsikring af anden grund end  

 præmierestance, må meddelelse i henhold til stk. 1 dog tidligst afsendes,  

 således at den er Centralregisteret for Motorkøretøjer i hænde 14 dage før  

 forsikringens ophør.
 Stk. 3.  Meddelelse i henhold til stk. 1 må ikke gives,  

 når centralregisteret har underrettet selskabet om, at køretøjet er blevet  

 forsikret andetsteds eller er slettet af registeret.
 § 16.  Når Centralregisteret for Motorkøretøjer har  

 modtaget meddelelse i henhold til § 15, stk. 1, og det konstateres, at  

 køretøjet ikke er afmeldt, og at ny fyldestgørende forsikring ikke  

 foreligger, inddrages køretøjets nummerplader.
 Stk. 2.  Uanset forsikringens ophør vedbliver selskabet  

 i forhold til tredjemand at hæfte for enhver skade, der indtræffer indtil 4  

 uger efter ophøret, medmindre anden fyldestgørende forsikring er tegnet.  

 Såfremt forsikringen er ophørt, inden Centralregisteret for Motorkøretøjer  

 har modtaget meddelelse i henhold til § 15, stk. 1, vedvarer selskabets  

 hæftelse indtil 4 uger fra meddelelsens modtagelse.
§ 17.  De meddelelser, der er nævnt i §§ 11 og 15,  

 afgives på særlige blanketter, hvis indhold og udformning fastsættes af  

 Centralregisteret for Motorkøretøjer.
Blanketterne skal være udfyldt med  

 maskin- eller blokskrift.
Meddelelser, der ikke er korrekt affattet på den  

 godkendte blanket, er uden retsvirkning og skal afvises.
 § 18.  Reglerne i §§ 10-17 finder tilsvarende  

 anvendelse på forsikring af faste prøveskilte samt af traktorer, der skal  

 godkendes i henhold til færdselslovens § 75.
Ikrafttrædelse § 19.  Denne bekendtgørelse træder i kraft den 31.  

 december 1992.
 Stk. 2.  Bekendtgørelse nr. 62 af 24. januar 1989  

 ophæves.
Justitsministeriet, den 16. december  

 1992 Hans Engell / Henrik Waaben (* 1) Bekendtgørelsen indeholder bestemmelser, der gennemfører Rådets  

 direktiv nr. 90/232/EØF, EF-tidende 1990 L 129 s. 33.
