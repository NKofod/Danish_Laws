Bilag 1 Tillægsbetænkning afgivet af Kommunaludvalget den 26. maj 2011 Tillægsbetænkning over Forslag til lov om ændring af lov om kommunernes styrelse og regionsloven (Kommunal og regional pligt til konkurrenceudsættelse) [af indenrigs- og sundhedsministeren (Bertel Haarder)] 1. Udvalgsarbejdet Lovforslaget blev fremsat den 29. april 2011 og var til 1. behandling den 5. maj 2011. Lovforslaget blev efter 1. behandling henvist til behandling i Kommunaludvalget.
Udvalget afgav betænkning den 24. maj 2011. Lovforslaget var til 2. behandling den 26. maj 2011, hvorefter det blev henvist til fornyet behandling i Kommunaludvalget.
Møder Udvalget har, efter lovforslaget blev henvist til fornyet udvalgsbehandling, behandlet lovforslaget i 1 møde.
2. Indstillinger og politiske bemærkninger Et flertal i udvalget (V, DF og KF) indstiller lovforslaget til vedtagelse uændret.
 Et mindretal i udvalget (S, SF, RV og EL) indstiller lovforslaget til forkastelse ved 3. behandling.
 Socialdemokratiet og Socialistisk Folkeparti finder, at dette lovforslag blot er endnu en cementering af regeringens ufrugtbare ideologistyrede politik på dette område, hvor hensynet til fornuft og ikke mindst borgerne tilsidesættes til fordel for indgroede liberalistiske dogmer.
S og SF mener, at det vigtigste er, hvad der er bedst for borgerne, og hvordan man får mest velfærd for pengene  ikke at fremme en bestemt ideologisk dagsorden.
I nogle tilfælde betyder det, at det offentlige er det bedste valg, og i andre tilfælde er det private aktører.
S og SF mener derfor, at det må være op til kommunerne selv at vurdere, hvornår det giver mening at konkurrenceudsætte.
Hvis der er penge at spare, har kommunerne allerede, som det er i dag, rigeligt med incitamenter til at konkurrenceudsætte.
Forslaget er en udløber af regeringens konkurrencepakke.
S og SF er positive over for mere konkurrence, hvis det vel at mærke er til gavn for borgerne.
Dette forslag skaber desværre større utryghed og ikke bedre service, da det giver regeringen mulighed for at tvinge kommuner og regioner til at konkurrenceudsætte alle opgaver  også de mest følsomme velfærdsopgaver.
 Ministeren skriver i bemærkningerne til lovforslaget, at man først vil gå efter en aftale med kommunerne og regionerne, og det kun er, hvis dette ikke kan lade sig gøre, at ministeren skal bruge sine beføjelser til at tvinge kommuner og regioner til konkurrenceudsættelse.
 S og SF stiller sig tvivlende overfor, om man på dette grundlag kan tale om en frivillig aftale mellem kommuner/regioner og staten.
 Socialdemokraterne og SF kan på denne baggrund ikke støtte lovforslaget.
 Liberal Alliance, Kristendemokraterne, Inuit Ataqatigiit, Siumut, Tjóðveldi og Sambandsflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Sophie Løhde (V) Erling Bonnesen (V) Hans Christian Thoning (V) Per Bisgaard (V) Flemming Damgaard Larsen (V) Hans Kristian Skibby (DF) fmd.
Henrik Brodersen (DF) Rasmus Jarlov (KF) nfmd.
Jørgen S.
Lundsgaard (KF) Rasmus Prehn (S) Maja Panduro (S) Thomas Jensen (S) Lennart Damsbo-Andersen (S) Meta Fuglsang (SF) Karl H.
Bornhøft (SF) Johs.
Poulsen (RV) Line Barfod (EL) Liberal Alliance, Kristendemokraterne, Inuit Ataqatigiit, Siumut, Tjóðveldi og Sambandsflokkurin havde ikke medlemmer i udvalget.
