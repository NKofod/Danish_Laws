 VI MARGRETHE DEN ANDEN, af Guds Nåde Danmarks Dronning,  

 gør vitterligt: Folketinget har vedtaget og Vi ved Vort samtykke stadfæstet  

 følgende lov:
 § 1.  Landbrugsministeren kan efter anmodning af  

 interesserede lodsejere og indstilling fra det i henhold til § 3, stk. 1, i  

 lov nr. 126 af 25. marts 1970 nedsatte afvandingsudvalg på nærmere fastsatte  

 betingelser yde et tilskud af statskassen på indtil 11 mill. kr. til  

 etablering af højvandspumpestationer i Ribe Marsk.
 § 2.  Den del af udgifterne ved det i § 1 nævnte  

 anlægsarbejde, som ikke dækkes af tilskud efter nævnte paragraf eller anden  

 form for tilskud, skal udredes af de interesserede lodsejere.
 Stk. 2.  Landbrugsministeren kan på tilsvarende vilkår  

 som anført i § 1 godkende, at der til dækning af lodsejerbidraget efter stk.  

 1 ydes lån af banker eller sparekasser eller ved serielån med statutmæssigt  

 ansvar af realkreditinstitutioner med panterettighed i de interesserede  

 ejendomme forud for andre hæftelser af privatretlig oprindelse.
 Stk. 3.  Når beslutning om godkendelse af lån efter stk.  

 2 er truffet, påhviler det landbrugsministeren at foranledige, at  

 beslutningen tinglyses på alle de ejendomme, der kan antages at blive  

 bidragspligtige.
Stk. 4.  For arealerne oprettes under vedkommende  

 amtsråds tilsyn på foranledning af en stedlig landvæsenskommission pumpelag  

 med vedtægter i overensstemmelse med nærværende lov og i lighed med de i  

 vandløbslovens kap.
IX givne bestemmelser om pumpelag.
 Stk. 5.  En stedlig landvæsenskommission afgør som 1.  

 instans, hvilke ejendomme der skal deltage i omkostningerne ved udførelsen af  

 de i § 1 anførte anlæg, og i hvilket forhold dette skal ske.
Stk. 6.  Landbrugsministeren foranlediger snarest muligt  

 efter afsigelsen af landvæsensrettens kendelse de periodiske anlægsbidrag til  

 vedkommende långiver tinglyst som pantesikret byrde i henhold til stk. 2 på  

 de enkelte ejendomme.
Samtidig aflyses tinglysningen efter stk. 3 på de  

 ejendomme, der ikke er blevet bidragspligtige, og der gives de pågældende  

 ejere meddelelse om aflysningen.
 Stk. 7.  For så vidt det er påkrævet til arbejdets  

 gennemførelse, kan landbrugsministeren efter afvandingsudvalgets indstilling  

 forlange afståelse af arealer og materialer samt pålægge  

 rådighedsindskrænkninger vedrørende arealer.
 Stk. 8.  Erstatning for de i stk. 7 nævnte afståelser og  

 rådighedsindskrænkninger fastsættes af landvæsensretten i overensstemmelse  

 med reglerne i vandløbsloven.
 § 3.  Landbrugsministeren fastsætter nærmere regler  

 for projekteringen, arbejdets udførelse og tilsynet hermed m.m.
 § 4.  Tidspunktet for lovens ikrafttræden bestemmes af  

 landbrugsministeren.
 Givet på Christiansborg slot, den 14.  

 september 1977.
 Under Vor Kongelige Hånd og Segl.
 MARGRETHE R.
 /Egon Jensen.
