Ved gaveafgiftsberegning ved overdragelse af driftsmidler sammen med  

 en landbrugsejendom skulle værdien af driftsmidlerne fastsættes efter  

 reglerne i værdiansættelsescirkulæret - uafhængigt af foretagne  

 afskrivninger.
Værdien i handel og vandel måtte fastlægges efter priserne ved  

 »ren« handel og efter kontantprisen.
 Gårdejer A klagede over, at amtsskatteinspektoratet ved beregning af  

 gaveafgift havde ansat en merværdi på driftsmidler på 240.000 kr.  

 Driftsmidlerne var overdraget til klagerens søn samtidig med, at denne havde  

 overtaget klagerens landbrugsejendom i 1984.
Det fremgik af sagens oplysninger, at sønnens købesum for ejendommen, 1,6  

 mio. kr., skulle berigtiges dels ved overtagelse af prioritetsgæld og  

 udstedelse af pantebrev, dels ved betaling af knap 500.000 kr. kontant.  

 Købesummen var af parterne specificeret således, at 1,15 mio. kr. var  

 betaling for selve ejendommen, medens der for det medfølgende løsøre var  

 erlagt 450.000 kr.
Fastsættelsen af overdragelsessummerne var foregået i  

 samråd mellem klageren og dennes økonomikonsulent samt den ved handelen  

 medvirkende advokat.
Efter at amtsskatteinspektoratet havde anfægtet salgssummen for inventaret  

 (men ikke det beløb, for hvilket selve ejendommen var overdraget), havde  

 klageren i marts 1987 ladet en maskinhandler, som havde leveret nogle af de  

 til sønnen med ejendommen solgte driftsmidler, foretage besigtigelse af disse  

 med henblik på en nøje vurdering af den daværende værdi ifølge brugtkataloger  

 m.m. af hver enkelt inventargenstand, under hensyn bl.a. til dens tilstand og  

 hidtidige brug m.v.
Maskinhandleren havde ved sin vurdering endvidere taget  

 hensyn til »modificerede katalogpriser«, idet alle maskinerne  

 vurderedes til det beløb, hver enkelt ville have kostet i »ren«  

 handel, dvs. uden at en brugt maskine indgik i bytte ved anskaffelsen.
 Vurderingssummen - der var udtryk for en samlet realisationspris i  

 »ren« kontant handel - var herefter blevet på 451.500 kr.
Bl.a. på grundlag af oplysninger fra klagerens regnskaber havde  

 amtsskatteinspektoratet revideret værdien af de mere kostbare maskiner.  

 Inspektoratet havde ansat den gennemsnitlige årlige værdiforringelse til  

 12,5% og beregnet differencen mellem de således udfundne værdier og beløbene  

 ifølge den af maskinhandleren udarbejdede vurdering.
Herved var man nået til  

 en samlet værdi af den overdragne maskinpark på 701.796 kr.
Der var foretaget  

 en skønsmæssig nedrunding til en skatte- og afgiftsmæssig værdi på 690.000  

 kr., og dette beløb var lagt til grund ved den påklagede  

 gaveafgiftsberegning.
 Klagerens revisor protesterede mod amtsskatteinspektoratets  

 værdiansættelse, idet han navnlig gjorde gældende, at i det omfang,  

 inspektoratet havde anvendt konstaterede byttesummer som udgangspunkt for  

 vurderingen af det enkelte driftsmiddel, var nået en alt for høj værdi.
 Revisoren bemærkede tillige, at der i den foreliggende situation burde  

 regnes med den i visse andre skattemæssige forbindelser anerkendte årlige  

 nedskrivning på 20% i stedet for den af inspektoratet benyttede sats på  

 12,5%. 20%-satsen hang i øvrigt for klagerens vedkommende godt sammen med, at  

 maskinerne havde arbejdet i svær og sur mosejord, hvad der særligt sled på  

 selvkørende materiel.
 I forbindelse med klagen til Landsskatteretten indhentede revisoren en  

 erklæring fra den nævnte maskinhandler, og heri blev der givet udtryk for, at  

 både bruttoprisen og avancen på nye landbrugsmaskiner var urealistisk høje.  

 Sædvanligvis vil maskinhandlerne dog fralægge sig en ikke ubetydelig del af  

 bruttofortjenesten derved, at der gives en stor overpris for en ibyttetaget  

 brugt maskine, eller, når der handles uden bytteobjekt, ydes køberen en meget  

 høj rabat.
Revisoren havde endvidere udarbejdet en ny opgørelse over det solgte  

 inventars værdi, idet det, efter fornyet gennemgang af klagerens bogføring og  

 tilvejebringelse af købsbilag, var fastslået, hvor mange af de til sønnen  

 solgte maskiner, der af klageren var købt i »ren« handel.
Herefter  

 var den samlede inventarværdi - efter korrektion af enkelte andre fejl i den  

 oprindelige opgørelse, og med anvendelse af 20% årlig nedskrivning - opgjort  

 til 461.654 kr.
 Det blev i øvrigt oplyst, at klageren i anledning af salget af sine  

 maskiner havde selvangivet særlig indkomst med 13.757 kr. ud fra den i skødet  

 angivne salgspris for disse driftsmidler.
 Revisoren henviste til støtte for sin påstand om nedsættelse af den  

 ansatte inventarværdi endelig til, at det i Landsskatterettens praksis - med  

 hensyn til varelageropgørelser - kunne anses for accepteret, at forskellen på  

 »indbytningsprisen« og »dagsprisen« var relevant.
 Amtsskatteinspektoratet fik lejlighed til at afgive en fornyet udtalelse  

 til sagen efter det under Landsskatterettens behandling fremkomne.
 Inspektoratet bestred ikke rigtigheden af det ovenfor anførte om  

 prisdannelsen på markedet for landbrugsmaskiner, men anførte, at både det  

 forhold, at her var tale om en samlet handel om maskiner, hørende til en  

 igangværende virksomhed, og at i hvert fald visse af de af sønnen erhvervede  

 driftsmidler ville indgå i senere byttehandler, måtte påvirke den skatte og  

 afgiftsmæssige værdi af klagerens maskinpark.
 Det anførtes endvidere bl.a., at landbrugerne ofte i deres  

 driftsregnskaber netop anvendte en årlig afskrivningsprocent på 12,5%  

 vedrørende driftsmidler, og inspektoratet havde i øvrigt fulgt en fra  

 vedkommende kommune foreliggende indstilling om, at denne sats blev lagt til  

 grund i sagen.
 I mangel af mere generelle retningslinier på området og efter en konkret  

 bedømmelse af denne sag, hældte inspektoratet til den anskuelse, at den  

 påklagede skatte- og afgiftsmæssige værdi burde fastholdes, idet der herved  

 formentlig også måtte henses til, at inventaret ikke var solgt kontant til  

 sønnen, men var indgået som en del af den prioriterede købesum for ejendom og  

 driftsmidler.
Landsskatteretten bemærkede, at det af punkt 21 i cirkulære nr. 185 af 17.  

 november 1982 om værdiansættelsen af aktiver og passiver ved bl.a.  

 gaveafgiftsberegninger fremgår, at maskiner, inventar og lignende  

 driftsmidler skal ansættes til værdien i handel og vandel.
I punkterne 25 og  

 24 udtales det, at maskiner m.v. kan ansættes til den pris, der kan forventes  

 opnået ved et samlet salg, f.eks. ved salg af erhvervsvirksomheden.
Værdien  

 skal ansættes uafhængigt af foretagne skattemæssige afskrivninger.
 Retten var enig med klagerens revisor i, at værdiansættelsen måtte tage  

 udgangspunkt i inventarets antagelige værdi i »ren« handel uden  

 bytteobjekt, og var endvidere af den opfattelse, at det fulgte af  

 værdiansættelsescirkulærets regler, at vurderingen måtte ske på grundlag af  

 kontantværdier.
Efter de under sagens behandling tilvejebragte oplysninger m.v. lagde  

 retten til grund, at værdien i handel og vandel af det overdragne inventar  

 ikke med fornøden sikkerhed kunne antages at have oversteget det i skødet  

 angivne beløb af 450.000 kr.
Denne værdi fandtes efter omstændighederne at  

 kunne lægges til grund som en i overensstemmelse med det omtalte cirkulære -  

 herunder med indrømmelse af rimelig skønstvivl - foretaget opgørelse af  

 maskinparkens skatte- og afgiftsmæssige værdi.
 Den skatte- og afgiftsmæssige værdi af driftsmidler ved  

 gaveafgiftsberegningen blev herefter ansat til 450.000 kr.
