 Med henvisning til tidligere brevveksling angående etablering af en  

 kirkegårdskonsulentordning skal man meddele , at ministeriet er sindet at  

 ansætte en kirkegårdskonsulent i hvert stift, dog således at der ansættes en  

 fælles konsulent for Københavns og Helsingør stifter, bortset fra Bornholm,  

 hvor der vil blive ansat en konsulent med bopæl der.
Med hensyn til konsulenternes ansættelsesforhold og virke henvises til  

 vedlagte under 25. juli 1973 udfærdigede »Instruks for  

 kirkegårdskonsulenter.« Det i instruksens § 6, stk.1, omhandlede honorar  

 er fastsat til 100 kr.pr.sag.
De i § 7, stk.1, omtalte blanketter til brug  

 ved konsulenternes opgørelse over de dem tilkommende honorarer  

 m.v.tilvejebringes ved kirkeministeriets foranstaltning.
Ved finansårets  

 udgang indsendes opgørelserne for det forløbne år til kirkeministeriet til  

 refusion af de udlagte beløb.
 Man skal herefter anmode stiftsøvrighederne om at ville fremkomme med  

 indstilling om besættelse af de pågældende konsulentstillinger, hvorved  

 bemærkes, at ministeriet må finde det rettest, at stillingerne så vidt muligt  

 besættes med en i stiftet bosat person.
Provstiudvalgene bedes gjort bekendt med ordningens etablering.
Man  

 vedlægger med henblik herpå et antal eksemplarer af nærværende skrivelse og  

 instruksen.
 P.M.V.
 Aug.Roesen.
 /Arne Truelsen.
Til stiftsøvrighederne.
 Instruks for kirkegårdskonsulenter .
 § 1.  Kirkegårdskonsulenter ansættes af  

 kirkeministeriet som rådgiver for stiftsøvrighed og provstiudvalg i  

 kirkegårdssager.
Konsulenten skal under udøvelsen af sin virksomhed iagttage de gældende  

 bestemmelser om kirkegårde.
Ved sin tiltrædelse modtager han et eksemplar af  

 disse.
§ 2.  Konsulenten afgiver erklæring, når det begæres  

 af stiftsøvrighed eller provstiudvalg.
Forinden erklæring afgives, foretager  

 konsulenten en undersøgelse på stedet, medmindre sådan undersøgelse efter  

 sagens beskaffenhed ikke skønnes påkrævet.
 Erklæringen afgives i 2 eksemplarer.
§ 3.  Konsulenten fører en journal over ind-og udgåede  

 skrivelser.
Genpart af afgivne erklæringer opbevares i hans arkiv.
Ved  

 fratrædelse afleveres journal og arkiv til stiftsøvrigheden.
 § 4.  Af konsulentens stilling som rådgiver for de  

 kirkelige myndigheder følger, at han normalt ikke selv kan påtage sig  

 projektering og udførelse af arbejder på kirkegårde inden for det område,  

 hvor han virker som konsulent. Ønsker et menighedsråd,at en konsulent skal  

 forestå et sådant arbejde, må andragende om godkendelse heraf gennem  

 provstiudvalget forelægges stiftsøvrigheden, der, når intet særligt taler  

 derimod, kan meddele sådan godkendelse.
 § 5.  Konsulenten skal inden udgangen af den måned,  

 hvori han fylder 70 år, gennem stiftsøvrigheden ansøge kirkeministeriet om  

 fritagelse for hvervet.
 Når forholdene måtte gøre det ønskeligt, kan kirkeministeriet dog bringe  

 konsulentens ansættelse til ophør forinden dette tidspunkt.
§ 6.  Konsulenten vederlægges med et af  

 kirkeministeriet fastsat honorar for hver sag, der forelægges ham til  

 erklæring.
Honoraret udgør samme beløb pr. sag, uanset om den måtte give  

 anledning til flere ekspeditioner, besøg på stedet eller forhandlinger med  

 myndigheder eller andre.
På besigtigelsesrejser modtager konsulenten time -og dagpenge samt tillæg  

 hertil efter de til enhver tid for statens tjenestemænd (gruppe A) gældende  

 regler og desuden godtgørelse for udgift til befordring efter 1. klasses  

 jernbanetakst.
Hvor jernbane ikke kan benyttes, eller det på grund af  

 afstanden eller andre forhold skønnes hensigtsmæssigt at benytte anden  

 befordring, tilkommer der ham godtgørelse herfor efter de for statens  

 tjenestemænd til enhver tid gældende regler.
 Endvidere ydes der konsulenten godtgørelse for udgifter til  

 korrespondance, telefon, porto m.m. efter regning.
§ 7.  Ved slutningen af hvert kvartal indsender  

 konsulenten opgørelse i 2 eksemplarer over de ham tilkommende honorarer  

 m.m.til stiftsøvrigheden.
Af opgørelsen skal det fremgå, hvilken myndighed,  

 der har rekvireret den enkelte erklæring, og hvornår denne er afgivet.  

 Opgørelsen udfærdiges på blanketter, der udleveres af stiftsøvrigheden.
 Efter gennemgang af opgørelsen anviser stiftsøvrigheden konsulenten det  

 ham tilkommende beløb.
 Kirkeministeriet, den 25.juli 1973.
 P.M.V.
 E.B.
 Arne Truelsen.
