Bekendtgørelse om brugerinformation hos motorkøretøjsforhandlere om alternative brændstoffer1) I medfør af § 17, stk. 1, og § 25, stk. 1, i lov nr. 455 af 18. maj 2011 om energimærkning af energirelaterede produkter fastsættes efter bemyndigelse i henhold til § 9 i bekendtgørelse nr. 453 af 11. maj 2017 om Trafik-, Bygge- og Boligstyrelsens opgaver og beføjelser, klageadgang og kundgørelse af visse af Trafik-, Bygge- og Boligstyrelsens forskrifter:
 § 1. Denne bekendtgørelse fastsætter krav om tilgængeliggørelse af brugerinformation om alternative brændstoffer hos motorkøretøjsforhandlere, der fremviser nye motorkøretøjer til salg.
Stk. 2. Ved alternative brændstoffer forstås brændstoffer eller energikilder, som i det mindste delvist erstatter fossile oliekilder i energiforsyningen til transport, potentielt bidrager til dekarbonisering og forbedrer miljøpræstationerne i transportsektoren.
De alternative brændstoffer omfatter blandt andre elektricitet, brint, biobrændstoffer som defineret i artikel 2, litra i), i direktiv 2009/28/EF, syntetiske og paraffinholdige brændstoffer, naturgas, herunder biomethan, i gasform (komprimeret naturgas (CNG)) og flydende form (flydende naturgas (LNG)) og flydende gas (LPG).
 Stk. 3. Ved motorkøretøjer forstås motorkøretøjer som defineret i færdselslovens § 2, nr. 15.
 Stk. 4. Ved nye motorkøretøjer forstås motorkøretøjer, der bringes i omsætning første gang efter denne bekendtgørelses ikrafttræden.
 Stk. 5. Ved motorkøretøjsforhandlere forstås alle handelssteder, hvor nye motorkøretøjer fremvises til salg.
 § 2. Motorkøretøjsforhandlere, der fremviser nye motorkøretøjer til salg, der kan anvende alternative brændstoffer, skal sikre, at der på et synligt sted er tilgængelig brugerinformation om, hvilke alternative brændstoffer de pågældende motorkøretøjer kan anvende.
 Stk. 2. Brugerinformation, jf. stk. 1, skal være i form af symboler, der er udformet i henhold til DS/EN 16942:2016. Eksempler på symboler for de forskellige alternative brændstoffer er afbildet i bilag 1.
 § 3. Færdselsstyrelsen fører tilsyn med overholdelsen af bekendtgørelsens regler.
 § 4. Overtrædelse af § 2 straffes med bøde, medmindre højere straf er forskyldt efter anden lovgivning.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel, jf. § 25, stk. 3, i lov om energimærkning af energirelaterede produkter.
 § 5. Bekendtgørelsen træder i kraft den 12. oktober 2018.
Trafik-, Bygge- og Boligstyrelsen, den 5. april 2018 Carsten Falk Hansen / Stefan Søsted Bilag 1 Eksempler på symboler for alternative brændstoffer (Gengivelse er sket med tilladelse fra Fonden Dansk Standard) Benzin iblandet brændstoffer:
 Diesel iblandet biobrændstoffer, herunder ren biodiesel:
 Syntetiske og paraffinholdige brændstoffer:
 Gasformige brændstoffer, herunder flydende gas:
1) Bekendtgørelsen indeholder bestemmelser, der gennemfører dele af Europa-Parlamentets og Rådets direktiv 2014/94/EU af 22. oktober 2014 om etablering af infrastruktur for alternative brændstoffer, EU-tidende 2014, nr.
L 307, side 1.
