Kapitel 1   Anvendelsesområde og definitioner Kapitel 2   Godkendelse af køretøjer omfattet af EF-verifikation Kapitel 3   Godkendelse af køretøjer, der ikke fuldt ud er dækket af TSIer Kapitel 4   Ansøgning om ibrugtagningstilladelse til transport, test eller prøvekørsel og oplysninger til brug herfor Kapitel 5   Anvendelse af sagkyndig bistand Kapitel 6   Ændringer Kapitel 7   Kompatibilitet med jernbaneinfrastrukturen Kapitel 8   Køretøj med typegodkendelse eller ibrugtagningstilladelse Kapitel 9   Køretøj, der er godkendt i andre EU-lande eller EØS-lande Kapitel 10   Nationalt køretøjsregister Kapitel 11   Undtagelser Kapitel 12   Dispensation Kapitel 13   Straf og klageadgang Kapitel 14   Ikrafttræden og overgangsbestemmelser Bekendtgørelse om godkendelse af rullende materiel (køretøjer) på jernbaneområdet1) I medfør af § 21 h, stk. 1, 1. pkt., § 21 k, stk. 6, § 22, stk. 6, § 24, stk. 5, og § 26, 1. pkt., i lov om jernbane, jf. lovbekendtgørelse nr. 567 af 9. juni 2008, fastsættes efter bemyndigelse i henhold til § 24 a, stk. 1:
Kapitel 1 Anvendelsesområde og definitioner Anvendelsesområde § 1. Rullende materiel (i det følgende benævnt køretøjer), der anvendes på jernbanenettet, skal godkendes af Trafikstyrelsen, inden det må tages i brug.
Godkendelsen kan gives i form af en ibrugtagningstilladelse eller en typegodkendelse eventuelt på vilkår.
 Stk. 2. Ibrugtagningstilladelsen eller typegodkendelsen, jf. stk. 1, giver ikke ret til at sætte køretøjet i drift.
 Stk. 3. Bekendtgørelsen gælder ved udstedelse af ibrugtagningstilladelser eller typegodkendelser for nye, opgraderede eller fornyede køretøjer.
Definitioner § 2. Ved betjeningsvejledning forstås leverandørens betjeningsmanual for køretøjet.
 Stk. 2. Ved delsystemer forstås resultatet af jernbanesystemets opdeling i strukturelt eller funktionelt definerede delsystemer.
 Stk. 3. Ved driftsinstruktion forstås en versionsstyret instruktion, underlagt infrastrukturforvalterens eller jernbanevirksomhedens sikkerhedsledelsessystem, som beskriver hvorledes materiellet og nødudstyr skal betjenes i normal tilstand og i fejltilstand for at opnå sikker drift, herunder evakuering.
 Stk. 4. Ved EF-verifikation forstås den procedure, hvorved et bemyndiget organ verificerer og kontrollerer, at delsystemet er:
 i overensstemmelse med direktivets bestemmelser,  i overensstemmelse med andre regler, der gælder i overensstemmelse med traktaten, og at det kan sættes i drift.
 Stk. 5. Ved EØS-lande forstås lande, som fuldt ud har tilsluttet sig EU-lovgivningen på området.
Stk. 6. Ved fornyelse forstås større arbejder, som går ud på at udskifte et delsystem eller en del af et delsystem uden at ændre delsystemets samlede ydeevne eller funktionalitet.
Vedligeholdelse efter godkendt vedligeholdelsesdokumentation anses ikke for at være fornyelse.
 Stk. 7. Ved ibrugtagning forstås samtlige aktiviteter, hvorved et delsystem bringes i den foreskrevne driftstilstand og kan sættes i drift.
 Stk. 8. Ved ibrugtagningstilladelse for køretøjer forstås en godkendelse af det enkelte køretøjs sikkerhedsmæssige egenskaber til brug i Danmark og hvis det er underlagt TSI, er interoperabelt.
 Stk. 9. Ved kvalitetssikring forstås, at en eller flere navngivne personer med indsigt i området udover den eller de personer, der har udarbejdet dokumentationen, har foretaget en kontrol af både dokumentformalia, herunder korrekt skabelon, struktur, navngivning, arkivering og versionsstyring samt fagligt indhold.
 Stk. 10. Ved køretøj forstås rullende materiel som kører på jernbanenettet, herunder skinnebårne køretøjer såsom personvogne, godsvogne, togsæt, trækkraftenheder (lokomotiver), entreprenørmateriel, arbejdskøretøjer og veterantogsmateriel.
 Stk. 11. Ved mindre ændringer forstås ændringer, som ikke er omfattet af definitionen på fornyelse, opgradering eller større arbejder jf. stk. 6, stk. 12 og stk. 16.
 Stk. 12. Ved opgradering forstås større arbejder, som går ud på at ændre et delsystem eller en del af et delsystem og som forbedrer delsystemets samlede ydeevne eller funktionalitet.
 Stk. 13. Ved risikovurdering forstås en metode som omfatter systemidentifikation, identificering af hasarder og estimering af risici samt evaluering af risikoreducerende tiltag.
 Stk. 14. Ved sikkerhedsdokumentation forstås en dokumenteret eftervisning af, at et produkt opfylder specificerede sikkerhedskrav.
 Stk. 15. Ved sikkerhedsplan forstås en dokumenteret tids-, aktivitets- og ressourceplan til brug for implementeringen af den organisatoriske struktur, herunder ansvar, procedurer, aktiviteter, kompetencer og ressourcer som sikrer, at resultatet opfylder specificerede sikkerhedskrav relevante for en given kontrakt eller projekt.
 Stk. 16. Ved større arbejder forstås alle ændringer, som er omfattet af en TSI eller hvis konsekvens i tilfælde af menneskelig eller teknisk fejl ved indførelsen, håndtering eller drift kan føre til en eller flere alvorligt tilskadekomne.
 Stk. 17. Ved systemdefinition forstås beskrivelsen af køretøjet og dets anvendelse, grænsefladerne og vekselvirkning med alle omgivelser, årsag til fornyelsen eller opgraderingen og alle identificerede krav til køretøjet, herunder TSI.
 Stk. 18. Ved Tekniske Specifikationer for Interoperabilitet (TSI) forstås EU-krav til delsystemer og komponenter heri, som omfatter krav til sikkerhed, teknisk kompatibilitet, miljø og sundhed, jf. interoperabilitetsdirektivet.
 Stk. 19. Ved et TEN mærket køretøj, forstås et køretøj, der er TEN-mærket i overenssstemmelse med følgende betingelser:
  Det opfylder alle relevante TSIer, som er i kraft på ibrugtagningstidspunktet, og det har ibrugtagningstilladelse.
  Det har en tilladelse, der er gyldig i alle medlemsstater, eller det har godkendelser i alle medlemsstater hver for sig, jf. kommissionens beslutning af 23. januar 2009 om ændring af 2006/861/EF og 2006/920/EF om tekniske specifikationer for interoperabilitet gældende for delsystemer i det transeuropæiske jernbanesystem for konventionelle tog.
Stk. 20. Ved typegodkendelse forstås Trafikstyrelsens godkendelse af en types konstruktionsmæssige, herunder sikkerhedsmæssige egenskaber, og såfremt den er omfattet af TSI, at den er interoperabel.
En typegodkendelse kan anvendes, hvis der skal produceres en serie af ens køretøjer.
 Stk. 21. Ved vedligeholdelsesdokumentation forstås den af leverandøren specificerede vedligeholdelsesplan med hertil hørende instruktioner, procedure mm., samt senere revisioner heraf.
Kapitel 2 Godkendelse af køretøjer omfattet af EF-verifikation § 3. Ansøger som skal have udstedt en ibrugtagningstilladelse til nye, opgraderede eller fornyede køretøjer, skal følge proceduren for udfærdigelse af en EF-verifikationserklæring som angivet i artikel 18 i Europa-Parlamentets og Rådets direktiv 2008/57/EF af 17. juni 2008 om interoperabilitet i jernbanesystemet i Fællesskabet, herefter benævnt interoperabilitetsdirektivet.
 Stk. 2. Ansøger skal anmode et bemyndiget organ om at sætte en verifikationsprocedure i gang.
Stk. 3. Det bemyndigede organ foretager verifikationen og opretter et teknisk dossier, som skal følge EF-verifikationserklæringen.
Det tekniske dossier skal indeholde de i interoperabilitetsdirektivets bilag angivne forhold.
 Stk. 4. Det bemyndigede organ foretager verifikationen af grænsefladerne mellem køretøjet og strukturelt eller funktionelt definerede dele af jernbanesystemet.
 Stk. 5. Det bemyndigede organ udsteder en verifikationsattest til ansøger.
 Stk. 6. Ansøger udarbejder en EF-verifikationserklæring for køretøjet på baggrund af det bemyndigede organs attest og indsender erklæringen til Trafikstyrelsen sammen med dokumentation for kompatibilitet med infrastrukturen jf. § 9, samt en ansøgning om ibrugtagningstilladelse for det pågældende køretøj.
Kapitel 3 Godkendelse af køretøjer, der ikke fuldt ud er dækket af TSIer Ansøgning om typegodkendelse og ibrugtagningstilladelse § 4. Jernbanevirksomheder, jernbaneinfrastrukturforvaltere, leverandører, producenter, leasingselskaber m.fl. skal ansøge om en typegodkendelse eller ibrugtagningstilladelse til køretøjer.
Stk. 2. Forud for ansøgningen om typegodkendelse eller ibrugtagningstilladelse skal de i nr. 1-8 angivne oplysninger indsendes til Trafikstyrelsen.
Ansøger skal sørge for, at oplysningerne eller dokumentationen er kvalitetssikret, herunder at dokumentformalia er i orden, jf. § 2, stk. 9, inden fremsendelsen til Trafikstyrelsen.
 1) En beskrivelse af projektet.
 2) Systemdefinition for køretøjet.
 3) Risikovurdering eller foreløbig risikovurdering såfremt køretøjet ikke fremstår i sin endelige konfiguration.
 4) Sikkerhedsplan for gennemførelsen, såfremt ansøgningen ikke indeholder anmodning om forenklet proces, jf. § 5.
 5) Sikkerhedsdokumentation, såfremt ansøgningen ikke indeholder anmodning om forenklet proces, jf. § 5.
 6) Oplysning om eventuel brug af assessorbistand, herunder udkast til kommissorium jf. § 7, såfremt ansøgningen ikke indeholder anmodning om forenklet proces, jf. § 5.
 7) Dokumentation for at køretøjet er kompatibelt med infrastrukturen jf. § 9.
 8) Eventuel anmodning om forenklet proces i forbindelse med udstedelsen af ibrugtagningstilladelsen, jf. § 5.
 Stk. 3. De i stk. 2, nr. 1-8, angivne oplysninger og dokumentation kan fremsendes successivt.
Stk. 4. Trafikstyrelsen kan udstede typegodkendelse og ibrugtagningstilladelse med vilkår.
Typegodkendelsen og ibrugtagningstilladelsen kan være tidsbegrænset.
 Stk. 5. For den del af køretøjet, der er omfattet af TSI, anvendes den eller de pågældende TSIer.
Stk. 6. Ved ansøgning om ibrugtagningstilladelse, hvor dokumentationen baserer sig på en typegodkendelse, skal den i stk. 2 nævnte dokumentation ikke fremsendes på ny.
Ved sådan en ansøgning skal overensstemmelse med typen dokumenteres.
Stk. 7. Krav til vedligeholdelse og betjening af køretøjet inkluderes i den under stk. 2, nr. 2, nævnte systemdefinition.
Vedligeholdelsesdokumentationen og betjeningsvejledninger skal foreligge på tidspunktet for udstedelse af typegodkendelsen eller ibrugtagningstilladelsen således, at det kan indgå i godkendelsesgrundlaget.
Ansøgning om forenklet proces § 5. Ansøger kan anmode Trafikstyrelsen om at godkendelse af fornyelse eller opgradering af eksisterende køretøjer følger en forenklet proces, hvor ansøger kan undlade at indsende de i § 4, stk. 2, nr. 4-6, angivne oplysninger.
Den forenklede proces kan anvendes, når en ansøger ved en risikovurdering viser, at ændringen sker ved en høj grad af styring, og sker i henhold til en beskrevet og afprøvet proces og uden behov for dispensationer, og 1) ændringen vedrører ibrugtagne køretøjer, eller 2) ændringen vedrører køretøjer, som har opnået godkendelse i et andet land, jf. § 11.
Kapitel 4 Ansøgning om ibrugtagningstilladelse til transport, test eller prøvekørsel og oplysninger til brug herfor § 6. Ved ansøgning om ibrugtagningstilladelse til transport, test eller prøvekørsel skal ansøgningen indeholde følgende:
 1) En beskrivelse, som fastlægger kørslens omfang og testprogram.
2) Identifikation af de specifikke krav til transport og prøvekørsel samt hvor kørslen skal foregå.
Såfremt ansøger har behov for dispensationer i forhold til gældende regler, skal Trafikstyrelsen søges herom.
 3) En risikovurdering af de planlagte aktiviteter i forbindelse med kørslerne.
 4) Ved test og prøvekørsel, en beskrivelse af ansvarsfordeling mellem jernbanevirksomhed, leverandør, infrastrukturforvalter, testansvarlig og andre involverede parter.
 5) Dokumentation for, hvordan de specifikke krav for kørslen opfyldes, og kørslen derfor kan ske på en sikkerhedsmæssig forsvarlig måde.
 6) Eventuel bistand fra assessor, jf. § 7, dækkende de identificerede risici ved kørslen.
 7) Dokumentation for at køretøjet er kompatibelt med infrastrukturen, jf. § 9, i det omfang, der ikke er eftervisning af disse forhold, der er formålet med kørslen.
 Stk. 2. Trafikstyrelsen kan anmode om yderligere dokumentation og oplysninger til brug for behandling af ansøgningen.
 Stk. 3. Tests, der gennemføres efter planlagt vedligeholdelse eller havarireparation, kræver ikke særskilt ibrugtagningstilladelse, hvis testene kan gennemføres efter godkendte sikkerheds- og drifts- og trafikstyringsregler.
Kapitel 5 Anvendelse af sagkyndig bistand § 7. Trafikstyrelsen kan forlange, at ansøger anvender sagkyndig bistand, herunder assessorbistand i forbindelse med ansøgning om godkendelse af køretøjer.
 Stk. 2. Trafikstyrelsen godkender virksomhedernes valg af assessorer ud fra kriterierne uafhængighed og faglighed.
 Stk. 3. Trafikstyrelsen skal godkende assessors kommissorium for udførelsen af opgaven.
Kapitel 6 Ændringer Ansøgning om fornyelse og opgradering § 8. Ansøger foretager en vurdering af, hvorvidt en given ændring er at betragte som en fornyelse eller opgradering, jf. § 2, stk. 6, stk. 12 og stk. 16, og indsender denne til Trafikstyrelsen sammen med den i § 4, stk. 2, nr. 1-3 angivne dokumentation.
 Stk. 2. Såfremt ansøger vurderer, at ændringen ikke er omfattet af TSI, skal ansøger begrunde dette.
 Stk. 3. Ændringer, der vedrører delsystemer eller komponenter omfattet af TSI, godkendes i henhold til bestemmelserne i TSI.
 Stk. 4. I tilfælde af fornyelse eller opgradering af køretøjer for hvilket der foreligger en ibrugtagningstilladelse, vurderer Trafikstyrelsen ud fra den i stk. 1 angivne dokumentation, hvorvidt ansøger skal have en ny ibrugtagningstilladelse efter §§ 3 og 4.
Kapitel 7 Kompatibilitet med jernbaneinfrastrukturen § 9. Dokumentation for kompatibilitet mellem køretøjet og jernbaneinfrastruktur, jf. § 3, stk. 6, § 4, stk. 2, nr. 7 og § 6, stk. 1, nr. 7 skal indeholde følgende punkter:
1) bremseevne, 2) kortslutningsevne og togkontrolanlæg, 3) teknisk overvågning af hastigheden, 4) kompatibilitet med jernbaneinfrastrukturens identificering af defekt rullende materiel, 5) kommunikation mellem det rullende materiel og trafikstyringen, 6) dynamisk og statisk samspil med sporet, 7) dynamisk og statisk profil, samt 8) elektromagnetisk kompatibilitet.
 Stk. 2. Den i stk. 1 nævnte dokumentation kan fremsendes i form af en overensstemmelseserklæring udarbejdet af en infrastrukturforvalter eller en sagkyndig.
Kapitel 8 Køretøj med typegodkendelse eller ibrugtagningstilladelse Ibrugtagning af køretøjer § 10. Før køretøjet må sættes i drift, skal der foreligge følgende:
 1) En gyldig ibrugtagningstilladelse udstedt af Trafikstyrelsen til det pågældende køretøj.
 2) Dokumentation for, at virksomheden anvender personale, som er uddannet til det pågældende køretøj.
 3) Dokumentation for styring af vedligeholdsarbejdet.
4) En af Trafikstyrelsen godkendt driftsinstruktion for køretøjet.
Driftsinstruktionen udarbejdes på baggrund af leverandørens betjeningsvejledning og virksomhedernes egne retningslinjer og aktiviteter.
Stk. 2. Jernbanevirksomheden eller jernbaneinfrastrukturforvalteren udarbejder et internt driftsdokument, som samlet angiver de i nr. 1-4 angivne betingelser.
Virksomheden skal gøre deres personale bekendt med driftsdokumentet, før køretøjet sættes i drift.
Kapitel 9 Køretøj, der er godkendt i andre EU-lande eller EØS-lande § 11. Ved ansøgning om ibrugtagningstilladelse af køretøj, som er godkendt i et andet EU-land eller EØS-land skal ansøgningen vedlægges følgende oplysninger:
 1) Kopi af det andet lands myndighedsgodkendelse.
 2) En liste over de dokumenter, som har ligget til grund for det andet lands godkendelse, herunder sikkerhedsdokumentation.
 3) Dokumentation for, at danske regler og krav er opfyldt.
 4) Køretøjsidentifikation, herunder europæisk køretøjs nummer (European Vehicle Number).
Stk. 2. Trafikstyrelsen kan indhente yderligere dokumentation, såfremt det skønnes nødvendigt for behandlingen af ansøgningen.
På baggrund af den fremsendte dokumentation træffer Trafikstyrelsen afgørelse om, hvorvidt der kan opnås typegodkendelse eller ibrugtagningstilladelse til køretøjet.
 Stk. 3. Såfremt ansøger indsender dokumentation til Trafikstyrelsen, der er udfærdiget på andre sprog end dansk eller engelsk, kan Trafikstyrelsen kræve, at ansøger oversætter dokumentationen til et af de to nævnte sprog.
Kapitel 10 Nationalt køretøjsregister § 12. Trafikstyrelsen fører et register over køretøjer, der har opnået ibrugtagningstilladelse i Danmark (NVR).
 Stk. 2. Trafikstyrelsen kan indhente oplysninger fra jernbanevirksomhederne og jernbaneinfrastrukturforvalterne til brug for registret.
Kapitel 11 Undtagelser Undtagelse fra ansøgning om godkendelse § 13. Køretøjer, som er RIV-mærket i overensstemmelse med RIV-aftalen (Regolamento Internazionale Veicoli) på datoen for RIV-aftalens ophævelse dvs den 1. juli 2006, jf. konventionen om internationale jernbanebefordringer fra 1999, skal ikke have udstedt en ibrugtagningstilladelse, medmindre der foretages en fornyelse eller opgradering.
 Stk. 2. Køretøjer, som er godkendt i et andet EU-land, og som er TEN mærket kan tages i brug uden en ibrugtagningstilladelse, på den del af den danske infrastruktur som er TSI konform, efter at Trafikstyrelsen har modtaget dokumentation herfor jf. § 9.
 Stk. 3. Der skal ikke ansøges om godkendelse af køretøjer, der udelukkende anvendes på privatejede firmaspor til interne transporter.
Stk. 4. Jernbanevirksomheder og jernbaneinfrastrukturforvaltere kan foretage mindre ændringer, som ikke er en fornyelse, opgradering eller større arbejder, jf. § 2, stk. 6, stk. 12 og stk. 16. Disse mindre ændringer kræver ikke Trafikstyrelsens godkendelse.
Jernbanevirksomhederne og jernbaneinfrastrukturforvalterne skal dog dokumentere, at der er tale om en mindre ændring og på forlangende kunne fremvise denne dokumentation for Trafikstyrelsen.
Kapitel 12 Dispensation § 14. Trafikstyrelsen kan dispensere fra bestemmelserne i denne bekendtgørelse, når det i øvrigt er foreneligt med EU-regler på området.
Kapitel 13 Straf og klageadgang Straf § 15. Overtrædelse af § 10 stk. 1, nr. 1, straffes med bøde medmindre højere straf er forskyldt efter § 22 i lov om jernbane.
 Stk. 2. Den, der foretager en ændring uden at foretage en vurdering af, hvorvidt der er tale om en mindre ændring og overtræder § 13, stk. 4, straffes med bøde, medmindre højere straf er forskyldt efter § 22 i lov om jernbane.
 Stk. 3. Tilsidesættelse af vilkår eller betingelser, der er fastsat i henhold til § 4, stk. 4, straffes med bøde.
 Stk. 4. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Klageadgang § 16. Klage over afgørelser truffet af Trafikstyrelsen, kan inden 4 uger efter, at afgørelsen er kommet frem, påklages til Jernbaneklagenævnet.
Afgørelser, der kan påklages til Jernbaneklagenævnet, kan ikke påklages til anden administrativ myndighed.
Jernbaneklagenævnets afgørelser kan ikke påklages til anden administrativ myndighed.
Kapitel 14 Ikrafttræden og overgangsbestemmelser § 17. Bekendtgørelsen træder i kraft den 6. juli 2009.
Stk. 2. Typegodkendelser og ibrugtagningstilladelser, der er udstedt før bekendtgørelsens ikrafttræden er fortsat gældende i overensstemmelse med deres indhold.
Hvis der foretages ændringer i et køretøj, hvortil typegodkendelsen eller ibrugtagningstilladelsen er udstedt, finder bekendtgørelsens bestemmelser anvendelse for disse ændringer.
Trafikstyrelsen, den 2. juli 2009 Carsten Falk Hansen / Leif Funch 1) Bekendtgørelsen gennemfører dele af Europa-Parlamentets og Rådets direktiv 2008/57/EF af 17. juni 2008 om interoperabilitet i jernbanesystemet i Fællesskabet, (EU-tidende L 191 den 18. juli 2008, side 1-45).
