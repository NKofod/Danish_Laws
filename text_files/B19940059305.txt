 I medfør af § 3, stk. 2 og § 4, stk. 2, i lov om saltvandsfiskeri, jf.  

 lovbekendtgørelse nr. 798 af 29. september 1993, som ændret ved lov nr. 1082  

 af 22. december 1993 og § 2, stk. 1, i lov nr. 963 af 9. december 1992 om  

 Danmarks tiltrædelse af aftale om Det Europæiske Økonomiske Samarbejdsområde,  

 fastsættes:
 § 1.  Personer, som ikke opfylder betingelserne i § 3,  

 stk. 1, nr. 1, i lov om saltvandsfiskeri, og som er omfattet af De Europæiske  

 Fælleskabers regler om etablering, arbejdskraftens frie bevægelighed og  

 udveksling af tjenesteydelser, kan registreres som erhvervsfiskere, såfremt  

 de øvrige betingelser i § 3, stk. 1 er opfyldt, og såfremt den pågældendes  

 virksomhed kan anses at have tilknytning til dansk fiskerierhverv.
 Stk. 2.  Retten til at være registreret erhvervsfisker  

 bortfalder, når pågældende ikke længere kan anses at have tilknytning til  

 dansk fiskerierhverv.
 Stk. 3.  Tilknytning til dansk fiskerierhverv anses for  

 dokumenteret, såfremt den pågældende har fast forretningssted i Danmark,  

 hvorfra driften af fiskeriet tilrettelægges og styres, eller mindst 50 pct.  

 af landingsværdien af pågældendes samlede landinger inden for et kalenderår  

 er foregået i dansk havn.
 § 2.  Personer, som ikke opfylder betingelserne i § 4,  

 stk. 1 i lov om saltvandsfiskeri, og som er omfattet af De Europæiske  

 Fællesskabers regler om etablering, arbejdskraftens frie bevægelighed og  

 udveksling af tjenesteydelser, kan registreres som bierhvervsfiskere, såfremt  

 pågældende kan dokumentere at have tilknytning til dansk fiskerierhverv.
 Stk. 2.  Retten til at være registreret bierhvervsfisker  

 bortfalder, når pågældende ikke længere kan anses at have tilknytning til  

 dansk fiskerierhverv.
 § 3.  §§ 1-2 gælder tilsvarende for personer, som er  

 omfattet af reglerne om etableringsretten i medfør af aftalen om Det  

 Europæiske Økonomiske Samarbejdsområde.
 § 4.  Med »dansk indfødsret« i § 9, stk. 1 i  

 lov om saltvandsfiskeri ligestilles indfødsret i et af de lande, som er  

 omfattet af reglerne i aftalen om Det Europæiske Økonomiske Samarbejdsområde.
 § 5.  Bekendtgørelsen træder i kraft den 9. juli 1994.
 Stk. 2.  Samtidig ophæves bekendtgørelse nr. 606 af 15.  

 juli 1993 om personer mv., der er berettiget til at drive erhvervsmæssigt  

 fiskeri.
