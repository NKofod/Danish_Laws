En indsigelse fra en kreds af lejere mod ejerens byfornyelsesprojekt  

 fandtes ikke at udgøre et »kollektivt veto« i henhold til  

 byfornyelsesloven § 19, stk. 5, idet indsigelsen ikke var indgivet af et  

 flertal af lejerne, når 2 erhvervslejemål samt en boliglejer, der var  

 fraflyttet efter indsigelsesperiodens start, medregnedes ved opgørelsen Vedr.: Byfornyelsesbeslutning vedrørende ejendommen, Ringsted Deres klage  

 til Byfornyelsesnævnet af 22. februar 1993 kommunens afgørelse stadfæstet.
I brev af 22. februar 1993 har De som beboerrepræsentant i ejendommen,  

 Ringsted, klaget til Byfornyelsesnævnet for Vestsjællands Amt over, at  

 Ringsted kommune i brev af 13. januar 1993 har afvist at behandle Deres  

 indsigelse af 3. august 1992 som kollektivt veto.
Indsigelsen var, foruden af  

 Dem, underskrevet af 4 daværende lejere.
Byfornyelsesnævnet har den 1. juli 1993 afholdt møde i Ringsted, hvor  

 Deres klage blev behandlet.
Sagens parter, herunder De selv, havde  

 indledningsvis lejlighed til at fremføre deres synspunkter.
 Nedenfor følger udskrift af byfornyelsesnævnets protokol:
 »Byfornyelsesnævnet for Vestsjællands Amt afholdt møde den 1. juli  

 1993 i Ringsted.
 Følgende medlemmer/suppleanter var mødt:
 Formanden, dommer Hans Toft-Nielsen, Køge.
 Bygningskyndigt medlem, murermester Leif Hansen, Slagelse.
 Bygningskyndig suppleant, murermester Ronald Bødker, Ringsted.
 Lejerrepræsentant, suppleant Bjarne Hilsløv, Sorø.
 Grundejerrepræsentant, advokat Claus Kristiansen, Sorø.
 Der behandledes følgende:
Dagsorden I skrivelse af 22. februar 1993 har beboerrepræsentant B, Ringsted, klaget  

 over Ringsted Kommunes afvisning af 13. januar 1993 af at behandle en  

 indsigelse af 3. august 1992 fra klageren og 4 medunderskrivere som  

 kollektivt veto.
 For Ringsted kommune mødte:
 Grete Thomsen og Randi Harpøth Møller.
 For By og Bolig mødte:
 Marianne Demant.
 For Arkitektgruppen mødte:
 Jørgen Witting.
 For SBS mødte:
 Henrik Zuschlag.
 For klagerne mødte:
B og L Nævnet drøftede indledningsvis spørgsmålet om, hvorvidt sagen skulle  

 afvises ud fra en betragtning om, at betingelserne efter byfornyelseslovens §  

 24, stk. 1 (mindst 1/4 af ..... lejere) ikke var opfyldt.
 Nævnet fandt, at klagen af 22. februar 1993 til byfornyelsesnævnet under  

 hensyn til formuleringen må betragtes som en videreførelse af indsigelsen af  

 3. august 1992, som kommunen har taget stilling til den 13. januar 1993.
 Da klagen vedrørte forståelse af lovens § 19, stk. 5, var  

 byfornyelsesnævnet kompetent.
 Nævnet besluttede at realitetsbehandle klagen.
 Med hensyn til spørgsmålet om, hvorvidt klagen skal betragtes som  

 kollektivt veto efter lovens § 19 stk. 5 og, om et flertal af lejerne i  

 skrivelse af 3. august 1992 havde fremsat indsigelse mod projektet eller dele  

 deraf, drøftede nævnet følgende spørgsmål:
 1. Er skæringsdatoen for beregningen af lejerflertallet  

 indsigelsesperiodens start den 24/26. juni 1992 eller, som hævdet af  

 klagerne, dens afslutning den 6/8. august 1992.
 Det er oplyst, at der pr. 24/26. juni 1992 var to erhvervslejemål i  

 bygningen (nr. 2 hotellet og nr. 11 læge S) og 10 beboelseslejemål (nr. 3, 4,  

 7, 8, 9, 12, 13, 14, 15 og 16).
 Ved periodens udløb var een beboer (nr. 12) fraflyttet.
 2. Om erhvervslejemålene eller alene beboelseslejemålene skal medregnes  

 ved opgørelsen af lejerflertallet.
Ad 1. Et nævnsmedlem fandt, at datoen for indsigelsen af 3. august 1992,  

 der er rettidig, måtte anses for afgørende, mens nævnets øvrige medlemmer  

 fandt, at indsigelsesperiodens start måtte være afgørende.
Flertallet lagde  

 vægt på, at samtlige, som var lejere ved indsigelsesperiodens start, efter  

 byfornyelseslovens § 19, skulle have underretning om  

 byfornyelsesbeslutningen, således at de kunne fremsætte indsigelse.
Mindretallet lagde vægt på, at det ikke ville være rimeligt, om lejere,  

 der er fraflyttet i løbet af indsigelsesperioden, skulle have indflydelse på  

 gennemførelsen af byfornyelsesbeslutningen, der efter fraflytningen ikke  

 længere berørte dem.
Det pågældende medlem bemærkede, at ydelse af økonomisk  

 kompensation kunne være afgørende for, om lejere flyttede i  

 indsigelsesperioden og dermed fik indflydelse på antallet af  

 indsigelsesberettigede lejere.
 Flertallet fandt ikke dette synspunkt afgørende, men lagde vægt på, om  

 fraflyttede lejere flyttede som følge af, at byfornyelsesbeslutningen berørte  

 deres lejemål, hvilket efter det oplyste var tilfældet i denne sag.
 Der træffes afgørelse efter stemmeflertallet, således at  

 indsigelsesperiodens start anses for afgørende ved beregningen af  

 lejerflertallet.
Ad 2. Et medlem af nævnet fandt, at erhvervslejemålene kun kunne medregnes  

 for så vidt angår de dele af projektet, som berørte disse.
Dette medlem  

 fandt, at klagen af 3. august 1992 i alt væsentligt alene berørte  

 beboelseslejemålene.
Nævnets flertal fandt, at erhvervslejemålene måtte regnes med.
De fandt,  

 at indsigelserne i skrivelse af 3. august 1992 vedrørte byfornyelsesprojektet  

 som helhed i hvert fald for så vidt angår pkt. 1, 6, 8 og 11, mens pkt. 2 og  

 18 næppe kunne antages at vedrøre erhvervslejemålene.
 Flertallet fandt ikke tilstrækkeligt grundlag i de foreliggende  

 oplysninger til at kunne afgøre, om pkt. 4 alene vedrørte  

 beboelseslejemålene.
 Under hensyn til at de væsentligste af indsigelserne vedrørte  

 byfornyelsesbeslutningen i sin helhed, fandt flertallet, at  

 erhvervslejemålene måtte medregnes.
 Der træffes afgørelse efter stemmeflertallet.
Da der ved indsigelsesperiodens start var 2 erhvervslejemål og 10  

 beboelseslejemål, er klagen i skrivelse af 3. august 1992, som er indgivet af  

 5 lejere, ikke indgivet af et flertal af lejerne.
Betingelserne for  

 kollektivt veto i medfør af byfornyelseslovens § 19, stk. 5, findes således  

 ikke opfyldt.
 Ringsted Kommunes afgørelse af 13. januar 1993 stadfæstes derfor.
 Sign.:
Leif Hansen Ronald Bødker Bjarne Hilsløv Claus Kristiansen Hans Toft-Nielsen/Knud Christensen« Som det fremgår, kunne byfornyelsesnævnet ikke imødekomme Deres klage.  

 Byfornyelsesnævnets afgørelse kan i henhold til byfornyelseslovens § 84 af  

 parterne indbringes for boligretten efter reglerne i lejeloven.
Indbringelsen  

 må ske senest 4 uger efter, at afgørelsen er meddelt parterne.
 Genpart af nærværende skrivelse er dags dato sendt til Finanssektorens  

 Pensionskasse, København, Ringsted Kommune, By og Bolig A/S, Morud, samt SBS  

 Byfornyelse s.m.b.a., København.
