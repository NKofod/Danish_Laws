Skriftlig fremsættelse (2. december 1999) Justitsministeren (Frank Jensen):
 Herved tillader jeg mig for Folketinget at  

 fremsætte:
 Forslag til lov om oprettelse af et centralt  

 DNA-profilregister.
(Lovforslag nr.
L 107).
Formålet med lovforslaget er at oprette et centralt  

 DNA-profilregister, der skal tjene som et internt arbejdsregister for  

 politiet til brug for politimæssige identifikationsopgaver.
Det er  

 således hensigten, at DNA-profilregisteret bl.a. skal supplere det  

 eksisterende Fingeraftryksregister.
 Forslaget har karakter af en rammelov, der afgrænser  

 de centrale spørgsmål om DNA-profilregisterets indhold og  

 adgangen til de registrerede oplysninger.
Det foreslås, at DNA-profilregisteret opdeles i  

 henholdsvis en persondel med DNA-profiler fra personer med kendt identitet og  

 en spordel med DNA-profiler fra sporfund fra forbrydelser.
Det skal  

 fremhæves, at der alene vil kunne registreres DNA-profiler, hvoraf der  

 ikke kan udledes oplysninger om f.eks. arveanlæg, sygdomsdispositioner  

 eller lignende.
Lovforslaget indebærer, at der i  

 DNA-profilregisterets persondel vil kunne registreres DNA-profiler af  

 personer, som er eller har været sigtet for visse nærmere  

 opregnede alvorlige forbrydelsestyper.
En forudsætning herfor vil dog  

 være, at DNA-profilerne er tilvejebragt på grundlag af biologisk  

 materiale, der er udtaget i overensstemmelse med retsplejelovens regler om  

 legemsindgreb.
 Idet jeg henviser til lovforslaget og de ledsagende  

 bemærkninger, skal jeg herved anbefale forslaget til det høje  

 Tings velvillige behandling.
