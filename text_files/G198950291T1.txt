Formålet med registeret er at opnå en effektiv og rationel sagsstyring i Forbrugerklagenævnet, idet registeret anvendes til journalisering af ind- og udgående post m.v.; registrering af og udskrivning af grundbilag vedrørende indbetale klagegebyrer til brug for indtastning i Statens Regnskabssystem; til registrering af modtagne klagegenstande; til fremnoterings-, vare- og udlånskontrol; til forespørgsel på enkeltsager og søgning efter grupper af sager; til udtræk af ledelsesinformation samt udførelse af statistiske opgaver.
Personkreds: Registeret må kun indeholde oplysninger om privatpersoner, erhvervsdrivende, institutioner, selskaber, virksomheder, foreninger og offentlige myndigheder, der enten er part i en sag indbragt for Forbrugerklagenævnet gennem forbrugerstyrelsens juridiske kontorer eller på anden måde er inddraget i behandling af en klagesag, eller som retter henvendelse til Forbrugerklagenævnet gennem Forbrugerstyrelsens juridiske kontorer og som giver anledning til oprettelse af en sag.
 Ikrafttrædelsesdato: 03/07/1989. Erstatter tidligere forskrifter.
