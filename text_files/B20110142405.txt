Bekendtgørelse om ændring af bekendtgørelse om brandsyn og offentliggørelse af resultater af brandsyn foretaget i forsamlingslokaler § 1 I bekendtgørelse nr. 175 af 25. februar 2008 om brandsyn og offentliggørelse af resultater af brandsyn foretaget i forsamlingslokaler foretages følgende ændringer:
 1. Indledningen affattes således:
»I medfør af § 4, stk. 2, § 36, stk. 1-3, § 36 a og § 70, stk. 4 og 5, i beredskabsloven, jf. lovbekendtgørelse nr. 660 af 10. juni 2009, fastsættes:« 2. § 11, stk. 1, affattes således:
»De i bilag 1 nævnte terminer, bortset fra de i pkt. 7.1.3, pkt. 7.2.3, pkt. 7.3.3 og pkt. 7.5.3 fastsatte terminer, kan fraviges i det enkelte tilfælde, såfremt brandsynsrapporten fra det sidste brandsyn viser, at brandsikkerheden er tilfredsstillende, og såfremt det findes sikkerhedsmæssigt forsvarligt under hensyntagen til bygningens geometri, brandbelastning, indretning og anvendelse, den pågældende virksomheds sikkerhedskultur, herunder om der er etableret egenkontrol, instruktion af personale, stabile ejer- og brugerforhold, ændringer i brandrisikoforholdene og lignende.
Kommunalbestyrelsens beslutning om fravigelse skal begrundes og anføres i brandsynsrapporten, jf. § 9.« 3. Bilag 1, pkt. 7, affattes som bilag 1 til denne bekendtgørelse.
§ 2 Bekendtgørelsen træder i kraft den 10. januar 2012.
