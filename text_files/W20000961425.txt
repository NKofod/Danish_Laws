Landsskatteretskendelse Moms - ejendomsmæglerfirma - rådgivning m.v. i forbindelse med salg af  

 aktier A A/S klager over, at told- og skatteregionen har  

 forhøjet momstilsvar med 675.000 kr.
 Det er oplyst, at selskabet er en landsdækkende  

 ejendomsmæglervirksomhed, der henvender sig til erhvervsvirksomheder  

 vedrørende handel med investerings-, kontor-, produktions- og  

 lagerejendomme mv.  Selskabet er medlem af en international organisation med  

 henblik på at kunne servicere danske kunder i udlandet og udenlandske  

 kunder i Danmark.
Det er oplyst, at B bank var ejer af aktiekapitalen i C,  

 hvis eneste aktiv var besiddelse af samtlige aktier i A/S D.
Det eneste aktiv  

 i A/S D var en udlejningsejendom.
 I 1998 besluttede banken at sælge aktierne i C.  

 Bankens ejendomschef har oplyst, at salget skete på denne måde  

 for at undgå tilbudspligten i lejelovens § 102, stk. 1, 2.pkt.
Virksomheden har i forbindelse med salget af aktierne  

 udarbejet et salgsprospekt vedrørende ejendommen.
Følgende  

 fremgår af forsiden heraf:
 "Markant butikscenter sælges i centrum.
 Byens flotteste bebyggelse, opført i 1993.
 Udlejet til stærke lejere inden for et bredt  

 butikskoncept samt 35 boliglejemål.
Afkast 1. år: 7,9 % Pris: kr. 90.000.000." Der er videre fremlagt skrivelse af 27. oktober 1995 fra  

 virksomheden til banken vedr. salg og udlejning af ejendommen.
Det  

 fremgår heraf med reference til et møde hos banken den 26.  

 september 1995, at det blev bekræftet, at selskabet gerne ville  

 varetage udlejning og salg af ejendommen.
 Der er tillige fremlagt samarbejdsaftale mellem banken og  

 virksomheden underskrevet af parterne den 15. og 29. januar 1996 om  

 koncepttilpasning og udlejning af butikscenterdelen.
Virksomheden har den 15. marts 1999 udstedt faktura til  

 banken for honorar for salg af aktiekapital i C ifølge aftale, 3 % af  

 90 mio. kr. eller 2,7 mio. kr.
Momsbeløb 0.
 Regionen har ved den påklagede afgørelse  

 anset honoraret for at være momspligtig efter momslovens § 4 og har  

 forhøjet momstilsvaret med 675.000 kr.
Regionen har ved afgørelsen henset til, at det  

 oprindelige aftalegrundlag mellem parterne efterlader det indtryk, at aftalen  

 drejer sig om salg af selve den faste ejendom.
Dette indtryk bekræftes  

 at det udarbejdede prospekt.
Regionen finder videre, at den fakturerede  

 ydelse er en traditionel ejendomsmæglerydelse, der er momspligtig efter  

 momslovens § 4, stk. 1. Regionen har således ikke lagt vægt  

 på fakturatekstens indhold men har fokuseret på ydelsens faktiske  

 karakter.
Regionen finder videre ikke, at den omstændighed, at ydelsen  

 har tilknytning til salget af aktier gør, at ydelsen er momsfritaget.  

 Regionen finder således ikke, at ydelsen er omfattet af  

 momsfritagelsesbestemmelsen i momslovens § 13, stk. 1, nr. 11 litra e, om  

 transaktioner i forbindelse med aktier.
Regionen har herved bl.a. henset til,  

 at der ved fortolkning af bestemmelsen skal tages i betragtning, at  

 undtagelsesbestemmelserne i 6. momsdirektiv og i momsloven skal fortolkes  

 indskrænkende, hvilket EF-domstolen har fastslået.
Regionen har  

 herefter anset ordet transaktioner for kun at vedrøre selve den  

 fysiske overførsel af aktien fra sælger til køber.  

 Regionen har videre anført, at de forhandlinger, som bestemmelsen  

 tillige omhandler, udelukkende er de forhandlinger, der måtte  

 foregå mellem den afgiftspligtige person, der leverer den finansielle  

 ydelse og den person, der er kunde i forbindelse med transaktionen.
Regionen har videre henvist til EF-dommen, SDC, der netop  

 vedrører fortolkningen af direktivets art. 13, punkt B, litra d), nr.  

 3 og 5. Af præmis 65 fremgår det, at det forhold, at en ydelse er  

 nødvendig til at gennemføre en given transaktion ikke  

 medfører, at ydelsen er momsfritaget.
De yderligere betingelser der  

 må opstilles for momsfritagelse fremgår af præmis 66,  

 hvorefter der er krav om, at det retlige og økonomiske forhold mellem  

 parterne ændres.
Regionen har derfor anset afgrænsningen af det  

 momsfritagne område for at være uhyre snæver.
Regionen har  

 videre henvist til praksis fra Momsnævnet, herunder afg. 1092 og 1307.  

 Regionen har tillige henvist til litteraturen, hvor der bl.a. i momsloven med  

 kommentarer i forbindelse med § 13, stk. 1, nr. 11, litra e, er  

 anført, at det kun er direkte forhandling vedrørende selve  

 købet/salget af et værdipapir, der kan fritages for moms.
Hvis  

 f.eks. salget/købet af aktien er et led i en egentlig  

 virksomhedsoverdragelse, hvor der rådgives om aktivers  

 værdifastsættelse eller foretages juridiske og  

 regnskabsmæssige analyser mv., kan denne rådgivning ikke anses  

 for momsfri forhandlinger vedrørende køb/salg af aktien.  

 Regionen har tillige henvist til artikel af Roberts Mikelsons i TfS  

 1997.359.
I nærværende sag findes den leverede ydelse  

 end ikke i nærheden at opfylde de i retspraksis stillede betingelser  

 for momsfrihed.
Den leverede ydelse medfører ikke i sig selv, at der  

 indtræder retlige og økonomiske ændringer mellem  

 parterne.
 Selskabets repræsentant har over for  

 Landsskatteretten nedlagt principal påstand om, at honoraret er  

 momsfritaget, og har subsidiært nedlagt påstand om, at  

 momstilsvaret nedsættes til 540.000 kr.
Til støtte for den principale påstand er det  

 bl.a. gjort gældende, at den konkrete handel har været en  

 aktieoverdragelse og ikke en ejendomshandel.
Der er herved henvist til  

 tingbogsudskrift af 23. maj 2000, hvoraf det fremgår, at ejendommen  

 siden marts 1992 har været ejet af samme ejer.
 Det er videre anført, at der ikke som anført  

 af regionen foreligger en aftale af 27. oktober 1995 mellem parterne, idet  

 der alene foreligger et tilbud af 27. oktober 1995, der aldrig er  

 accepteret.
Det er videre anført, at idet ejendommen var det  

 eneste aktiv i A/S D, var beskrivelsen af de driftsmæssige forhold  

 omkring den faste ejendom helt afgørende for potentielle  

 køberes vurdering af selskabet, og det var derfor naturligt i  

 forbindelse med salget af aktiekapitalen udelukkende at koncentrere  

 udbudsmaterialet omkring den faste ejendom.
Det er videre anført, at  

 når et selskabs aktier skal værdiansættes, er det  

 nødvendigt at kende værdien af selskabets aktiver.
En vurdering  

 af ejendommen var derfor en klar forudsætning for at kunne  

 værdiansætte aktierne, og det var derfor naturligt at lade en  

 ejendomsspecialist værdiansætte aktierne.
Repræsentanten har herefter anført, at der  

 aldrig er indgået en aftale mellem banken og virksomheden om salg af  

 ejendommen, at prospektmaterialet alene omhandler den faste ejendom, da det  

 er det eneste aktiv i selskabet og dermed det eneste aktiv, som kan have  

 interesse for potentielle aktiekøbere, og at der aldrig er sket en  

 ejendomsoverdragelse, men derimod en aktieoverdragelse, der er formidlet af  

 virksomheden, Repræsentanten har videre henvist til, at  

 skatteministeren i forbindelse med momslovsrevisionen i 1994 (L124, bilag 3)  

 svarede, at "fritagelsen for finansielle ydelser retter sig ikke mod  

 karakteren af den virksomhed, der sælger ydelsen, men alene mod  

 ydelsens karakter.
Det er derfor uden betydning, hvem der præsterer  

 ydelsen.
Advokater og revisorer vil derfor være fritaget for  

 finansielle ydelser i samme omfang som pengeinstitutter." Der er herudover henvist til EF-dommen, SDC, der  

 vedrører fortolkningen af 6. momsdirektivs art. 13, punkt B, litra d,  

 nr. 5, hvilket svarer til momslovens § 13, stk. 1, nr. 11, litra e.
Heraf er  

 det udledt, at tredjemands udførelse af opgaver i forbindelse med  

 aktiesalg, kan omfattes af momsfritagelsesbestemmelsen under  

 forudsætning af, at tredjemandsydelserne er særskilte specifikke  

 og væsentlige for aktiesalget.
Der er henvist til, at Momsnævnets afgørelse  

 nr. 672, der sammen med afgørelserne 520 og 1356 blev genoptaget af  

 Momsnævnet i afgørelse TfS 1997.707, og her blev bl.a. den del  

 af afgørelse nr. 672, som statuerede momsfrihed for advokatydelser i  

 forbindelse med overdragelse af aktier, indskrænket.
Henset til, at  

 dette var en praksisændring, blev denne oprindeligt fastsat til at  

 træde i kraft den 1. april 1998, men denne ikrafttrædelse er  

 udsat indtil videre, jf.
TfS 1997.277, idet det er besluttet, at Told- og  

 Skattestyrelsen skal drøfte afgørelsens indhold med  

 EU-kommissionen.
Repræsentanten har herefter gjort gældende, at  

 afgørelse 672 således fortsat er udtryk for gældende dansk  

 ret.
Heri anerkendes, at visse opgaver, der udføres af tredjemand i  

 forbindelse med salg af aktier, kan momsfritages.
Det er anført, at  

 samme konklusion fremgår af momsvejledningen 1999, afsnit D.11.11,  

 hvori er anført: "Momsfritagelsen gælder også  

 forhandlinger i forbindelse med værdipapirer.
Det gælder vederlag  

 for f.eks. vekselereres, pengeinstitutters, advokaters og revisorers  

 medvirken ved køb og salg af værdipapirer.
Af andre fritagne  

 transaktioner kan nævnes værdiansættelse af aktier og  

 lignende samt navnenotering af fysiske aktier." Det er endelig anført, at momsvejledningen er  

 udtryk for Told- og Skattestyrelsens opfattelse af gældende praksis, og  

 at den er bindende for myndighederne.
 Til støtte for den subsidiære påstand  

 er det gjort gældende, at det af Told- og Skattestyrelsens meddelelse  

 af 11. december 1997 fremgår, at i de situationer, hvor en virksomhed  

 fejlagtigt har undladt at opkræve moms, og hvor der  

 efterfølgende skal ske en efterbetaling, udgør den moms, der  

 efterfølgende skal beregnes og betales, 20 % af det modtagne  

 beløb og ikke 25 %.
Regionen har under sagens behandling i Landsskatteretten  

 bl.a. udtalt, at der er enighed om den faktiske leverede ydelse, nemlig at  

 virksomheden har medvirket ved værdiansættelse af ejendommen,  

 udfærdiget prospekt, skabt kontakt til købere og endelig  

 deltaget i forhandlinger med potentielle købere.
Regionen er ikke i  

 tvivl om, at den leverede ydelse er en traditionel ejendomsmæglerydelse  

 også henset til, at virksomhedens kunde, banken, er et af Danmarks  

 største pengeinstitutter.
Regionen har videre anført, at uanset  

 om en ejendom ejes af et selskab eller ej, er der ingen forskel på de  

 handlinger og metoder en ejendomsmægler anvender ved  

 værdiansættelse af ejendommen.
Det fremgår da heller intet  

 sted i prospektet, at der er tale om et udbud af et selskab.
For så  

 vidt angår virksomhedens deltagelse i forhandlingsfasen, findes dette  

 tillige at være qua ekspertisen som ejendomsmægler og ikke som  

 finansiel rådgiver henset til, at det er banken, der har været  

 part i sagen.
Regionen har bl.a. som eksempel anført, at såfremt  

 en revisor havde udarbejdet et perioderegnskab i forbindelse med salg af et  

 selskab, og denne revisor var til stede under forhandlingerne mellem  

 køber og sælger, ville revisors helt traditionelle revisorydelse  

 ikke få status som en momsfritaget finansiel ydelse, blot fordi ydelsen  

 har tilknytning til salg af aktier.
Regionen har tillige anført, at  

 man af EF-dommen BLP Groupe kan udlede, at advokater og revisorer har anset  

 deres ydelser i forbindelse med afståelsen af aktierne for  

 momspligtige.
For så vidt angår SDC-dommen er der henvist  

 til, at der i præmis 32 er anført, at de transaktioner, der er  

 frataget, er defineret på grundlag af arten af de leverede  

 tjenesteydelser.
Der er videre henvist til dommens præmis 70, hvor  

 EF-domstolen konstatere, at det ikke af ordlyden af direktivets art. 13  

 fremgår, at rådgivning i relation til værdipapirer er  

 momsfritaget.
I forlængelse heraf har regionen konstateret, at det  

 heller ikke fremgår af ordlyden af momslovens § 13, stk. 1, nr. 11,  

 litra e, at værdiansættelse af fast ejendom, udarbejdelse af  

 prospektet samt rådgivning af køber og sælger  

 vedrørende ejendommen er momsfritaget.
Regionen har for så vidt angår administrativ  

 praksis anført, at momsnævnet i TfS 1997.707 alene genoptog MN  

 520, 546 og 672, idet EU-kommissionen havde rejst kritik af  

 afgørelserne, fordi disse i alt for vidt omfang indebar  

 momsfritagelse.
Regionen har henvist til, at der efterfølgende er  

 afsagt en række afgørelser, der helt tilsidesætter MN 672,  

 herunder MN 1092, der vedrørte en række ydelser i relation til  

 afståelse af kommanditanparter, herunder udarbejdelse af prospekt vedr.  

 anparter, gennemførelse af tegningen af anparterne og udarbejdelse af  

 en række dokumenter med relation til afståelsen af anparterne.  

 Momsnævnet fandt, at selskabets virksomhed i sin helhed var at betragte  

 som momspligtig konsulentvirksomhed.
Tilsvarende i MN 1307. Regionen har  

 videre henvist til MN 1356, der vedrørte advokatydelser i forbindelse  

 med handel med aktier.
På nær ydelser vedrørende  

 transporttegninger og udstedelse af aktiebreve, var advokatydelserne,  

 herunder værdiansættelsen af aktierne og skattemæssig  

 rådgivning, momspligtige.
Regionen har herefter anført, at  

 på baggrund af disse administrative afgørelser kan  

 retsstillingen sammenfattes således, at rådgivningsydelser med  

 relation til handel med aktier er momspligtige.
Dette er tillige  

 bekræftet i EF-dommen SDC.
Regionen har for så vidt angår  

 TfS 1997.707 fundet, at denne i forhold til rådgivning med tilknytning  

 til overdragelse af værdipapirer, ikke kan anses at være en  

 skærpelse af praksis, idet skærpelsen heraf allerede fandt sted i  

 oktober 1992, jf.
MN 1356. Regionen har endelig anført, at den  

 omstændighed, at Momsvejledningen for så vidt angår  

 værdiansættelse af aktier anfører, at dette er momsfrit,  

 under hensyn til at administrativ praksis går forud for  

 momsvejledningen, må medføre, at en borger ikke kan  

 støtte ret på dette fejlagtige udsagn i Momsvejledningen.
 Regionen har for så vidt angår den  

 subsidiære påstand anført, at den af Told- og  

 Skattestyrelsen udarbejdede meddelelse alene opregner 3 tilfælde, hvor  

 der kun skal beregnes og opkræves 20 % i moms, og  

 nærværende tilfælde er ikke omfattet heraf.
Selskabets repræsentant har hertil anført, at  

 man ikke kan fortolke EF-dommen BPL Group, således at tjenesteydelser i  

 forbindelse med afståelse af aktier fra advokater, revisorer og  

 forretningsforbindelser er momspligtige, idet EF-domstolen i sådanne  

 sager alene tager stilling til det/de stillede spørgsmål, og  

 træffer sin afgørelse på grundlag af de af parterne  

 fremsatte krav og tilvejebragte oplysninger.
EF-domstolen blev i BLP-sagen  

 ikke spurgt om, hvorvidt de omhandlede ydelser fra advokater, revisorer og  

 forretningsforbindelser var momspligtige.
Repræsentanten har videre anført, at  

 regionens meget snævre fortolkning af SDC-dommens afgrænsning af  

 momsfrie finansielle tredjemandsydelser er i strid med Told- og  

 Skattestyrelsens/Skatteministeriets fortolkning af samme dom.
For så  

 vidt angår Told- og Skattestyrelsens fortolkning er det anført,  

 at denne kommer til udtryk i Momsvejledningens afsnit D.11.11.  

 Skatteministeriets fortolkning ses bl.a. af det forlig, der er indgået  

 mellem Skatteministeriet og bl.a.
SDC som følge af SDC-dommen.  

 Ifølge dette forlig er følgende ydelser momsfrie: "Handel med  

 og afregning af værdipapirer, herunder investeringsrådgivning  

 integreret med handelssystem, samt handel med pantebreve, indberetninger til  

 fondsbørsen og indhentning af handelskurser, VP-overførsler,  

 stamoplysninger vedr. værdipapirer samt automatisk vedligeholdelse af  

 kurser via Exshare til brug for handel og afregning." Repræsentanten  

 har hertil anført, at det heraf fremgår med al tydelighed, at  

 Skatteministeriets udmelding om omfanget af momsfrie tredjemandsydelser i  

 forbindelse med værdipapirer rækker langt videre end regionens  

 fortolkning af samme.
Repræsentanten har anført, at virksomhedens  

 udfærdigelse af prospektet  udgør en nødvendig men  

 sekundær ydelse i forhold til den momsfrie hovedydelse, formidling af  

 salg af aktier.
Den sekundære ydelse betragtes derfor som en integreret  

 del af modydelsen af skal momsmæssigt ligestilles med denne, jf.  

 EF-dommen i sag C-349/96 (Card Protection Plan). Det er anført, at  

 værdiansættelsen af aktierne og udfærdigelse af prospektet  

 er ydelser, der er nødvendige for at sælge aktierne.
Man kan  

 ikke sælge et aktieselskab, hvis man ikke må fortælle, at  

 det er til salg og hvad det koster.
Virksomheden evner at få solgt  

 aktierne, og det retlige og de økonomiske forhold mellem parterne  

 bliver dermed også ændret.
 Repræsentanten har endelig for så vidt  

 angår den subsidiære påstand bemærket, at situation 1  

 i Told- og Skattestyrelsens meddelelser af 11. december 1997 nøjagtig  

 omhandler den konkrete situation, idet virksomheden har anset sin ydelse for  

 at være momsfri og har derfor ikke faktureret med moms.
 Landsskatteretten udtaler:
 I henhold til momslovens § 13, stk. 1, nr. 11, litra e, er  

 følgende finansielle aktiviteter fritaget for afgift:
"Transaktioner, herunder forhandlinger, med undtagelse af  

 forvaring og forvaltning, i forbindelse med værdipapirer, bortset fra  

 varerepræsentativer og dokumenter, der giver bestemte rettigheder,  

 herunder brugsrettigheder, over fast ejendom, samt andele og aktier,  

 når besiddelsen heraf retligt eller faktisk sikrer rettigheder som ejer  

 eller bruger over en fast ejendom eller en del af en fast ejendom." Det følger af EF-domstolens faste praksis, at  

 momsfritagelsesbestemmelserne skal fortolkes indskrænkende.
Dette  

 fremgår også af EF-dommen, SDC, i præmis 65, der tillige  

 fastslår, at den blotte omstændighed, at en komponent er  

 nødvendig for at gennemføre en fritaget transaktion, ikke giver  

 holdepunkter for at antage, at den ydelse, der svarer til den  

 pågældende komponent, er fritaget.
I henhold til SDC-dommen er  

 det en forudsætning for at anse en ydelse for at være  

 momsfritaget, at den set under et udgør en særskilt helhed, der  

 opfylder de specifikke og væsentlige funktioner for en momsfritaget  

 transaktion, jf. præmis 66. I præmis 70 fremgår det, at  

 ingen af de pågældende bestemmelser i sjette direktivs artikel  

 13, punkt B, litra d), nr. 3, 4 og 5 vedrører økonomisk  

 informationsvirksomhed.
Sådanne transaktioner kan derfor ikke  

 være omfattet af den i bestemmelsen omhandlede fritagelse.
Endelig  

 fremgår det af præmis 75, at handel med værdipapirer  

 indebærer dispositioner, som ændrer det retlige og  

 økonomiske forhold mellem parterne.
Retten finder, at selskabets ydelser bestående af  

 værdiansættelse af ejendom, udarbejdelse af prospekt samt  

 deltagelse i forhandlinger mellem sælger og køber af aktierne  

 som ejendomssagkyndig, ikke kan anses at være omfattet af  

 momsfritagelsen i momslovens § 13, stk. 1, nr. 11, litra e, idet disse  

 ydelser ikke udgør en særskilt helhed, der opfylder de  

 specifikke og væsentlige funktioner for en momsfritaget transaktion  

 omfattet af § 13, stk. 1, nr. 11, litra e.
Virksomhedens ydelse er derfor  

 momspligtig efter momslovens § 4.
 Retten finder videre ikke, at det i momsvejledningen 1999  

 D.11.11. anførte kan anses at have bibragt virksomheden en  

 retsbeskyttet forventning om, at ydelsen var momsfritaget.
 Momslovens § 27, stk. 1, har følgende ordlyd:
"Ved levering af varer og ydelser er afgiftsgrundlaget  

 heri, ikke indbefattet afgiften efter denne lov.
Finder betaling helt eller  

 delvis sted, inden levering finder sted eller inden faktura udstedes,  

 udgør afgiftsgrundlaget 80 pct. af det modtagne beløb." Under henvisning til at det mellem selskabet og banken har  

 været forudsat, at ydelsen var momsfritaget, finder Landsskatteretten  

 at fakturabeløbet er ekskl.
Moms.
Retten finder derfor, at der skal  

 beregnes moms med 25 % af hele det fakturerede beløb, jf. momslovens §  

 27, stk. 1, jf. § 33.
 Den påklagede afgørelse stadfæstes i  

 sin helhed.
