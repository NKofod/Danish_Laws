Pressenævnets kendelse i sag nr. 2009-6-0808 [K1] og [K2] har anmodet om genoptagelse af Pressenævnets sag nr. 2009-6-0803, som nævnets formand traf afgørelse i den 10. marts 2009. Afgørelsen vedrørte en klage over en artikel i Sjællandske og på sjaellandske.dk.
 I kendelsen hed det:
Fristen for klager over tilsidesættelse af god presseskik er fire uger efter offentliggørelsen i massemediet, jf. medieansvarsloven § 34, stk. 2. Da klagen vedrører en artikel bragt den 20. januar 2009, og nævnet først har modtaget klagen den 10. marts 2009, er fristen overskredet.
Klagen over Sjællandske og sjaellandske.dk afvises derfor i medfør af medieansvarsloven § 43, stk. 3. [K2] har til støtte for anmodningen om genoptagelse bl.a. anført, at klagerne ikke tidligere var bekendt med Pressenævnets eksistens og derved heller ikke klagefristen, hvorfor klagen først blev fremsendt efter udløbet af klagefristen.
Førnævnte og karakteren af de af avisen fremførte beskyldninger må være en undskyldning for, at en sag alligevel kan tages op.
 Pressenævnets formand udtaler:
Efter § 14, stk. 1, i bekendtgørelse nr. 86 af 9. februar 1998 om forretningsordenen for Pressenævnet træffer de medlemmer, der har afgjort en sag, også afgørelse vedrørende spørgsmålet om eventuel genoptagelse af sagen.
Pressenævnet vil kunne genoptage behandlingen af en sag, hvis der fremkommer nye oplysninger af betydning for sagens afgørelse.
 På det foreliggende grundlag finder nævnets formand, at sagen ikke skal genoptages.
