Nr LSF 44 Forslag til Lov om ændring af lov om dagpenge ved sygdom eller fødsel og  

 lov om barselorlov m.v.
Fremsat af Carsten Andersen (SF) Agerschou (SF) Lilli Gyldenkilde (SF)  

 Birgitte Husmark (SF) Ebba Strange (SF) den 6. oktober 1988 § 1 I lov om dagpenge ved sygdom eller fødsel, jf. lovbekendtgørelse nr. 949  

 af 23. december 1986, som ændret ved lov nr. 872 af 23. december 1987 og lov  

 nr. 165 af 23. marts 1988, foretages følgende ændringer:
 1. I § 33, stk. 2, indsættes efter sidste pkt. som nyt punktum:
»Hvis barnet ved modtagelsen skal indlægges på grund af sygdom eller  

 medfødt lidelse, finder reglen i § 33, stk. 4, tilsvarende anvendelse, dog  

 således at også adoptivfaderen er omfattet af bestemmelsen.« 2. I § 33, stk. 4, 2. pkt., indsættes efter »i forlængelse af  

 fødslen,» ordene: »eller fordi barnet inden 5 uger efter  

 udskrivelsen må indlægges på grund af sygdom eller til behandling af en  

 medfødt lidelse,».
§ 2 I lov om barselorlov m.v., jf. lovbekendtgørelse nr. 101 af 6. marts 1987,  

 foretages følgende ændringer:
 1. I § 4, stk. 6, 1. pkt., indsættes efter »i forlængelse af  

 fødslen,» ordene: »eller fordi barnet inden 5 uger efter  

 udskrivelsen må indlægges på grund af sygdom eller til behandling af en  

 medfødt lidelse,».
 2. I § 4, stk. 6, 1. pkt., ændres »skal inden 2 uger efter  

 fødslen underrette sin arbejdsgiver herom« til: »skal inden 2 uger  

 efter fødslen eller efter indlæggelsen underrette sin arbejdsgiver  

 herom«.
 3. I § 4, stk. 6, udgår 3. og 4. pkt., og i stedet indsættes  

 som nye punktummer:
»Fristerne i stk. 1, 3 og 4 forlænges da med den tid, i hvilken  

 barnet har været indlagt.
Et afgivet varsel efter stk. 2 bortfalder og  

 erstattes af en ny 2-ugers-frist, hvis indlæggelsen finder sted i forlængelse  

 af fødslen.
Endvidere skal forældrene inden 1 uge efter, at barnet er  

 modtaget i hjemmet efter den forlængede indlæggelse, underrette deres  

 respektive arbejdsgivere om tidspunktet for modtagelsen.« Bemærkninger til lovforslaget Lovforslaget er en delvis genfremsættelse af et i folketingsåret 1987-88  

 (1. samling) den 29. oktober 1987 fremsat lovforslag (L 56), se  

 Folketingstidende 1987-88 (1. samling), forhandlingerne sp. 909 og 1970 samt  

 tillæg A sp. 1229. I betænkningen over lovforslaget støttede S og RV  

 forslaget i den nu fremsatte form, jf.
Folketingstidende 1987-88 (1.  

 samling), tillæg B sp. 733. Lovforslaget nåede ikke at blive tredjebehandlet.
I forbindelse med Folketingets vedtagelse af den forlængede barselorlov i  

 efteråret 1983 blev der på baggrund af en henvendelse fra Den almindelige  

 danske Lægeforening indføjet en bestemmelse, hvorefter moderen til et barn,  

 der på grund af for tidlig fødsel eller for lav fødselsvægt er indlagt på  

 sygehus i forlængelse af fødslen, har udvidet ret til dagpenge i indtil 3  

 måneder under barnets indlæggelse.
Allerede på dette tidspunkt ønskede SF at  

 udvide denne ret til også at omfatte situationer, hvor børn er indlagt på  

 grund af sygdom.
Et ændringsforslag herom blev imidlertid nedstemt af et flertal i  

 Folketinget.
I 1986 var regeringen blevet klogere, og der blev fremsat og  

 vedtaget et forslag, hvorefter »sygdom« blev omfattet af  

 bestemmelsen.
Af bemærkningerne til dette forslag fremgår det, at formålet  

 med ændringen er, »at moderens adgang til dagpenge i maksimalt 3 måneder  

 ud over den ordinære orlov, når barnet er indlagt på sygehus, også skal gælde  

 i tilfælde, hvor det nyfødte barn må forblive på sygehuset eller umiddelbart  

 efter udskrivelsen må indlægges på grund af sygdom eller til behandling af en  

 medfødt lidelse«.
Imidlertid er dette formål ikke tydeligt klargjort i  

 selve lovteksten, hvilket har givet anledning til fortolkningsproblemer.
Af  

 lovteksten fremgår det, at barnets indlæggelse på sygehus skal være i  

 forlængelse af fødslen.
 Forslagsstillerne er bekendt med en række tilfælde, hvor kvinder har  

 ansøgt om forlænget barselorlov i forbindelse med, at deres barn har været  

 indlagt på hospital inden for barselorlovsperioden.
Kvinderne har fået afslag på den ansøgte forlængelse af barselorloven med  

 den begrundelse, at barnet ikke var blevet indlagt i umiddelbar tilknytning  

 til fødslen.
Børnene var i alderen 10 dage til 5 uger ved indlæggelsen, og  

 der har været tale om indlæggelsesperioder helt op til et par måneder.
Ved forespørgsel til en række kommuner i hovedstadsområdet oplyser man, at  

 reglen i § 33, stk. 4, fortolkes således, at barnet ikke må være udskrevet  

 fra barselsgangen til hjemmet før indlæggelsen.
Hvis barnet blot har  

 overnattet en enkelt nat i hjemmet efter fødslen, er der ingen mulighed for  

 forlænget barselorlov efter denne fortolkning.
Det har efter SF's opfattelse ikke været Folketingets mening, at  

 muligheden for udvidet barselorlov ikke skulle omfatte disse tilfælde.
Derfor  

 foreslås det tydeliggjort, at genindlæggelse af et nyfødt barn inden for 5  

 uger giver ret til forlænget barselorlov.
Det foreslås samtidig, at  

 adoptivforældre også bliver omfattet af reglerne om forlænget barselorlov.
Forslaget har stor betydning for mange forældre og børn.
Det er absolut  

 ikke ualmindeligt, at børn indlægges kort efter fødslen.
