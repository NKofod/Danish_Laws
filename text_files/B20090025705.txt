Kapitel 1   Ordningens indhold Kapitel 2   Definitioner Kapitel 3   Administration Kapitel 4   Generelle betingelser for tilsagn om tilskud Kapitel 5   Projekter vedrørende udvikling af nye produkter, processer og teknologier Kapitel 6   Demonstrationsprojekter vedrørende anvendelsen af nye processer og teknologier Kapitel 7   Investeringer vedrørende anvendelsen af nye processer og teknologier Kapitel 8   Udbetaling af tilskud Kapitel 9   Ændring af projektet og indtræden i tilsagn Kapitel 10   Underretningspligt Kapitel 11   Bortfald og tilbagebetaling af tilskud Kapitel 12   Force Majeure Kapitel 13   Klageadgang Kapitel 14   Straffebestemmelser Kapitel 15   Ikrafttrædelse Bekendtgørelse om tilskud til fremme af innovation vedrørende forarbejdning i fødevare- og skovbrugssektoren gennem udvikling, demonstration og investeringer I medfør af § 3, jf. § 2, nr. 1, litra a, nr. 2, litra b og c, § 5, § 7, stk. 4, § 11, stk. 1, 2 og 4, § 12 og § 13, stk. 1, i lov nr. 316 af 31. marts 2007 om udvikling af landdistrikterne (landdistriktsloven) fastsættes efter bemyndigelse:
Kapitel 1 Ordningens indhold § 1. Ministeriet for Fødevarer, Landbrug og Fiskeri kan inden for de afsatte bevillingsmæssige rammer give tilsagn om tilskud til 1) projekter vedrørende udvikling af nye produkter, processer og teknologier vedrørende forarbejdning i fødevaresektoren, herunder non food, og i skovbrugssektoren, jf. kapitel 5, 2) projekter vedrørende demonstration og spredning af videnskabelig viden og praksis vedrørende anvendelsen af processer og teknologier vedrørende forarbejdning i fødevaresektoren, herunder non food, og i skovbrugssektoren, jf. kapitel 6, og 3) projekter vedrørende investeringer i nye processer og teknologier inden for forarbejdning i fødevaresektoren, herunder non food, og i skovbrugssektoren, jf. kapitel 7.
Stk. 2. Tilsagn om tilskud kan gives til projekter, jf. kapitel 5, 6 og 7, der medfinansieres med andre offentlige nationale midler end midler fra Fødevareministeriet.
Tilskud til et investeringsprojekt, jf. kapitel 7, kan dog kun ydes, hvis ansøger har deltaget i et gennemført samarbejdsprojekt om udvikling af nye processer og teknologier inden for forarbejdning i fødevare- eller skovbrugssektoren, og hvor projektresultatet er genstand for investeringen, eller hvis ansøger samtidig gennemfører et demonstrationsprojekt, jf. kapitel 6. Tilskuddet efter bekendtgørelsen til projekter efter kapitel 5, 6 og 7 kan højst udgøre den til den offentlige nationale finansiering svarende EU-medfinansiering.
Medfinansiering med andre offentlige nationale midler end midler fra Fødevareministeriet kan ske op til og med den for projekttypen eller virksomhedstypen gældende maksimale tilskudssats.
Stk. 3. Tilsagn om tilskud til projekter, der søges medfinansieret af midler fra både Fødevareministeriet og EU, kan kun ydes til 1) et udviklingsprojekt, jf. kapitel 5, 2) et udviklingsprojekt, jf. kapitel 5, sammen med et demonstrationsprojekt, jf. kapitel 6, 3) et udviklingsprojekt, jf. kapitel 5, sammen med et investeringsprojekt, jf. kapitel 7, eller 4) et investeringsprojekt, hvis ansøger tidligere har deltaget i et udviklingsprojekt, jf. kapitel 5, med tilskud efter denne bekendtgørelse eller efter bekendtgørelse nr. 1080 af 3. september 2007 om tilskud til fremme af innovation vedrørende forarbejdning i fødevare- og skovbrugssektoren gennem udvikling, demonstration og investeringer.
 Stk. 4. De tilskudsberettigede udgifter vedrørende et investeringsprojekt efter stk.3, nr. 3 eller, 4 kan ikke overstige de tilskudsberettigede udgifter vedrørende udviklingsprojektet.
Kapitel 2 Definitioner § 2. Små og mellemstore virksomheder defineres i henhold til denne bekendtgørelse i overensstemmelse med Kommissionens forordning (EF) nr. 70/2001 af 12. januar 2001 med senere ændringer om anvendelsen af EF-traktatens artikel 87 og 88 om statsstøtte til små og mellemstore virksomheder.
Kapitel 3 Administration Myndigheder og kontrol § 3. Ministeriet for Fødevarer, Landbrug og Fiskeri ved FødevareErhverv træffer afgørelse efter denne bekendtgørelse.
 Stk. 2. Fødevareerhverv foretager kontrol i forbindelse med administrationen efter denne bekendtgørelse.
 Stk. 3. Fødevareerhverv forestår den fysiske kontrol og den efterfølgende regnskabskontrol.
Stk. 4. Plantedirektoratet kan forestå den fysiske kontrol og den efterfølgende regnskabskontrol, jf. § 5 i bekendtgørelse nr. 124 af 26. februar 2008 om Plantedirektoratets opgaver og beføjelser Stk. 5. Til brug for kontrollen indhentes oplysninger fra andre myndigheder i fornødent omfang.
Ansøgning § 4. Ansøgning om tilskud skal indgives på et særligt skema, der fås ved henvendelse til Fødevareerhverv eller via FødevareErhvervs hjemmeside.
 Stk. 2. FødevareErhverv kvitterer for ansøgningens modtagelse og kan i forbindelse hermed give tilladelse til at iværksætte projektet.
Stk. 3. Ansøgninger om tilskud kan indgives af 2 omgange.
Ansøgningerne skal være modtaget i FødevareErhverv senest den 15. maj 2009 eller senest den 21. august 2009.
 Stk. 4. FødevareErhverv kan anvende de afsatte rammer i én ansøgningsperiode eller fordele rammerne på de to ansøgningsperioder.
Afgørelse § 5. Afgørelse om tilsagn om tilskud efter kapitel 5, 6 og 7, træffes på grundlag af en prioritering af ansøgningerne.
 Stk. 2. Ved prioritering af projekter lægges vægt på følgende:
 1) Den effekt, som opnås ved en gennemførelse af det enkelte projekt med hensyn til følgende parametre:
 a) Skabelse og sikring af arbejdspladser.
 b) Styrkelse af konkurrenceevnen.
 c) Bidrage til at formindske ammoniakfordampning og lugtgener.
 d) Bidrage til at formindske næringsstofudvaskning.
 e) Bidrage til at reducere energiforbrug eller omlægning til grøn energi.
 f) Bidrage til udvikling af det geografiske område eller det faglige område, herunder sikring af et robust produktionsmiljø.
 2) Projektets faglige indhold, som skal omfatte mindst ét af følgende indsatsområder:
 a) Kvalitetsfødevarer.
 b) Fødevaresikkerhed.
 c) Økologi.
 d) Produkters sporbarhed.
 e) Dyresundhed og  velfærd.
 f) Arbejdsmiljø.
 g) Miljøeffektive indsatser, herunder miljøteknologi.
 h) Andre indsatsområder, som efter Fødevareministeriets vurdering væsentligt kan bidrag til at fremme innovation og udvikling indenfor forarbejdning i fødevare- og skovbrugssektoren.
 3) Om projekterne indgår i sammenhæng med lokale eller regionale tiltag, herunder om projekterne er indstillet af lokale aktionsgrupper eller de regionale vækstfora, og om projekterne har sammenhæng med andre statslige indsatser.
 4) Projektets samlede udgifter og sammenhængen mellem de planlagte aktiviteter og budget.
 Stk. 3. Til projekter efter denne bekendtgørelse og efter bekendtgørelse om tilskud til fremme af innovation gennem udvikling, demonstration og investeringer vedrørende det primære jordbrug, vedrører i alt 10,0 mio. kr. af rammen til projekter efter § 1, stk. 3, en økologisk indsats.
Stk. 4. Til brug for vurderingen af prioriteringen af ansøgninger om udviklingsprojekter, jf. § 1, stk.1, nr. 1, kan FødevareErhverv indhente faglige vurderinger af ansøgningerne fra det i henhold til lov om tilskud til fremme af innovation, forskning og udvikling m.v. i fødevare- og jordbrugs- og fiskerisektoren (innovationsloven) nedsatte udvalg samt for så vidt angår økologiske projekter, Det Økologiske Fødevareråd nedsat under økologiloven.
Efter en konkret vurdering vil Innovationsudvalget blive hørt vedrørende projekter af generel betydning for forarbejdningssektoren, forinden FødevareErhverv træffer sin afgørelse om tilsagn på projektansøgningen.
Stk. 5. I tilfælde, hvor projektansøgningen af FødevareErhverv vurderes at have særlig betydning for en regional erhvervsudvikling i det specifikke område, og hvor der er ansøgt om tilskud på mere end 1,0 mio. kr. forelægger FødevareErhverv projektansøgningen for det relevante vækstforum til indstilling.
For projektansøgninger, hvor vækstfora ønsker at afgive indstilling, afgives denne til FødevareErhverv inden 4 uger efter projektansøgningens modtagelse hos det relevante vækstforum.
På baggrund af indstilling fra vækstfora og projektansøgningen træffer FødevareErhverv afgørelse om, hvilke af de indstillede projekter, der skal ydes tilskud til, og ansøger meddeles tilsagn om tilskud eller afslag på projektansøgningen.
Ved andre projektansøgninger end de i 1. pkt. nævnte træffer FødevareErhverv på baggrund af projektansøgningen afgørelse om tilsagn, og ansøger meddeles tilsagn om tilskud eller afslag på projektansøgningen.
Kapitel 4 Generelle betingelser for tilsagn om tilskud § 6. Det er en betingelse for tilskud til et projekt, 1) at de samlede tilskudsberettigede udgifter til projektet beløber sig til mindst 300.000 kr., dog udgør minimumsgrænsen for demonstrationsprojekter 50.000 kr., og for demonstrationsprojekter i sammenhæng med investeringsprojekter, jf. kapitel 7, 5.000 kr., 2) at de nødvendige tilladelser fra offentlige myndigheder opnås, 3) at ansøger afgiver de oplysninger, FødevareErhverv anmoder om til brug for sagsbehandlingen, 4) at tilsagnshaver indsender afsluttende udbetalingsanmodning rettidigt til FødevareErhverv, jf. § 24, 5) at projektet og de investeringer, hvortil der er ydet tilskud, opretholdes af tilsagnshaver i en periode på fem år fra det tidspunkt, hvor tilsagn om tilskud er meddelt, eller i den i tilsagnet fastsatte periode, og 6) at udbetalingsanmodninger med tilhørende originale regnskabsbilag holdes tilgængeligt i fem år, regnet fra udbetalingsdatoen.
Stk. 2. Samtidig med indsendelse af anmodning om slutudbetaling skal tilsagnshaver afrapportere projektet til FødevareErhverv.
Afrapporteringen skal bl.a. indeholde en redegørelse for de aktiviteter, der er gennemført i forbindelse med projektet, og for resultatet af projektet.
 Stk. 3. FødevareErhverv fastsætter i tilsagnet nærmere betingelser om tilsagnshavers forpligtelse til at informere om den offentlige medfinansiering af projektet og til at offentliggøre oplysninger om projektet på tilsagnshavers hjemmeside eller i relevante dagblade og tidsskrifter o.l.
§ 7. FødevareErhverv kan i tilsagnet om tilskud fastsætte særlige betingelser for tilsagnet, herunder 1) at projektet eller dele af projektet skal evalueres af en uafhængig instans, og 2) at projektet kan medfinansieres med andre offentlige midler end Fødevareministeriets.
 Stk. 2. For projekter, jf. stk. 1, nr. 2, skal der foreligge dokumentation for medfinansieringen fra den pågældende offentlige myndighed, fond eller lignende, før FødevareErhverv kan træffe afgørelse om tilsagn om tilskud.
Kapitel 5 Projekter vedrørende udvikling af nye produkter, processer og teknologier § 8. Ved et udviklingsprojekt forstås i denne bekendtgørelse et projekt, hvor projektaktiviteterne vedrører udvikling af nye og forbedrede produkter, processer og teknologier inden for forarbejdning i fødevare- og skovbrugssektoren med det formål at frembringe projektresultater, der forventes at få kommerciel effekt senest tre år efter afslutningen af projektet.
 Stk. 2. Projektet kan være baseret på foreliggende forskning, men må ikke indeholde forskningsaktiviteter.
 Stk. 3. Projektet skal vedrøre et eller flere af de i § 5 nævnte indsatsområder.
 § 9. Tilskud kan ydes til virksomheder inden for forarbejdningsindustrien, primærproducenter, organisationer, offentlige forsknings- og forsøgsinstitutioner og andre virksomheder.
 Stk. 2. Det er en betingelse for tilsagn om tilskud til et udviklingsprojekt, at projektet gennemføres i et samarbejde, der mindst skal omfatte en primærproducent inden for jordbrug og en anden part, der ikke er primærproducent inden for jordbrug.
 Stk. 3. For projektet udarbejdes en projektrelateret samarbejdsaftale mellem deltagerne, og der skal blandt deltagerne udpeges en ansvarlig for projektets gennemførelse og økonomi.
 § 10. Tilskud kan ydes til udgifter, der er nødvendige for projektets gennemførelse, jf. § 11. Tilskuddet efter denne bekendtgørelse kan udgøre op til 60 pct. for små virksomheder, op til 50 pct. for mellemstore virksomheder og op til 40 pct. for store virksomheder, jf. dog stk. 2 og 3.
 Stk. 2. Tilskuddet efter bekendtgørelsen kan til udviklingsprojekter efter § 1, stk. 2, udgøre højst 30 pct. for små virksomheder, højst 25 pct. for mellemstore virksomheder og højst 20 pct. for store virksomheder.
 Stk. 3. Hvis betingelserne i stk. 4, nr. 1-5, overholdes, kan tilskuddet efter bekendtgørelsen til udviklingsprojekter efter § 1, stk. 2, højst udgøre 50 pct. for samtlige typer af virksomheder.
 Stk. 4. Udviklingsprojekter kan medfinansieres med offentlige midler, således at den samlede offentlige finansiering kan udgøre maksimalt 100 pct., under overholdelse af følgende betingelser:
 1) Projektet skal vedrøre produkter, der er opstillet i Traktatens bilag I.
 2) Projektet skal være af generel interesse for den pågældende specifikke sektor eller delsektor.
3) Oplysning om, at udviklingsprojektet vil finde sted og med hvilket formål, offentliggøres på internettet, inden projektet påbegyndes.
Af oplysningen skal fremgå, hvornår de forventede resultater omtrent vil foreligge, og hvor de vil blive offentliggjort på internettet.
 4) Resultaterne stilles gratis til rådighed.
5) Projektresultaterne skal være tilgængelige på internettet i mindst fem år.
Oplysningerne på internettet offentliggøres ikke senere end de oplysninger, der eventuelt gøres tilgængelige for medlemmer af en specifik organisation.
§ 11. De tilskudsberettigede udgifter kan omfatte 1) udgifter til løn til personale, herunder til tilsagnsmodtagers eget arbejde, i det omfang arbejdsindsatserne er direkte relateret til gennemførelsen af projektet, 2) udgifter til køb af materialer og nødvendigt udstyr, der er direkte relateret til projektet, 3) udgifter til leje og leasing af udstyr, der er direkte relateret til projektet, 4) markedsundersøgelser, der er nødvendige for at gennemføre projektet, 5) udgifter, der vedrører konsulentbistand, attestation af udbetalingsanmodning og udarbejdelse af slutrapporter, og 6) andre udgifter, der er nødvendige for at gennemføre projektet.
 Stk. 2. Salgsværdien af produkter udviklet som led i projektet fratrækkes ved opgørelse af projektomkostningerne.
Stk. 3. FødevareErhverv fastsætter værdien af udstyr eller inventarinvesteringer m.v., der har værdi efter projektets afslutning.
Værdien modregnes i opgørelsen af de samlede tilskudsberettigede projektomkostninger.
 Stk. 4. FødevareErhverv kan fastsætte vejledende standardtimesatser for værdien af tilsagnshavers eget arbejde.
§ 12. De tilskudsberettigede udgifter kan ikke omfatte 1) udgifter, hvortil der gives andre EU-tilskud, 2) udgifter vedrørende aktiviteter, som tilsagnshaver er forpligtet til at gennemføre i medfør af anden lovgivning, 3) finansierings- og pengeinstitutomkostninger, med mindre disse skyldes krav fra tilsagnsgivende myndighed, 4) moms, med mindre denne endeligt bæres af tilsagnshaver, 5) udgifter, der normalt afholdes af offentlige institutioner og offentlige virksomheder, 6) anlægsinvesteringer, bortset fra inventarinvesteringer, der er nødvendige forudsætninger for at gennemføre projektet, 7) udgifter, som tilsagnshaver har betalt inden FødevareErhverv har givet tilladelse til at iværksætte projektet, jf. § 4, stk. 2, og 8) udgifter til investeringer i forbindelse med kommerciel anvendelse af nye produkter m.v.
Kapitel 6 Demonstrationsprojekter vedrørende anvendelsen af nye processer og teknologier § 13. Ved demonstrationsprojekter forstås i denne bekendtgørelse aktiviteter, hvis primære formål er at demonstrere og sprede videnskabelig viden og praksis om anvendelsen af bl.a. investeringer i nye processer og teknologier eller i resultater af et udviklingsprojekt vedrørende nye produkter, og i skovbrugssektoren.
 Stk. 2. Det enkelte projekt skal mindst omfatte en eller flere af de i § 5 nævnte indsatsområder.
 § 14. Tilskud kan ydes til virksomheder, der forarbejder produkter, der er omfattet af traktatens bilag I, eller til virksomheder, der forarbejder skovbrugsprodukter, samt organisationer og foreninger, der vedrører sådanne virksomheder.
 § 15. Tilskuddet kan efter denne bekendtgørelse udgøre op til 60 pct. af de tilskudsberettigede udgifter, jf. § 16. Tilskuddet efter bekendtgørelsen til demonstrationsprojekter efter § 1, stk. 2, kan dog højst udgøre op til 50 pct.
 Stk. 2. Projekter kan medfinansieres med offentlige midler, således at den samlede offentlige finansiering kan udgøre op til 100 pct.
§ 16. De tilskudsberettigede udgifter kan omfatte 1) udgifter til køb af varer og tjenesteydelser, herunder konsulentbistand og anden ekstern bistand og maskinstations-ydelser, 2) udgifter til køb af nødvendigt udstyr m.v., 3) udgifter til afprøvning og test af genstanden for demonstrationen under forudsætning af, at aktiviteterne er nødvendige for at gennemføre demonstrationen og ikke medfører en værditilvækst til genstanden for demonstrationen, 4) udgifter til leje og leasing af udstyr, der er direkte relateret til projektet, 5) udgifter til information og offentlighed, herunder fremstilling af informationsmateriale og tilrettelæggelse af åbent hus og fremvisning af projektet, 6) udgifter til løn til personale, hvis arbejdskraft er relateret til projektet, 7) udgifter, der vedrører revision og udarbejdelse af slutrapport, og 8) andre udgifter, der er nødvendige for at gennemføre projektet.
Stk. 2. FødevareErhverv fastsætter værdien af udstyr m.v., der har værdi efter projektets afslutning.
Værdien modregnes i opgørelsen af de samlede tilskudsberettigede omkostninger.
§ 17. De tilskudsberettigede udgifter kan ikke omfatte 1) udgifter, hvortil der gives andre EU-tilskud, 2) udgifter vedrørende aktiviteter, som tilsagnshaver er forpligtet til at gennemføre i medfør af anden lovgivning, 3) finansierings- og pengeinstitutomkostninger, med mindre disse skyldes krav fra tilsagnsgivende myndighed, 4) moms, med mindre denne endelig bæres af tilsagnshaver, 5) udgifter, der normalt afholdes af offentlige institutioner og offentlige virksomheder, 6) almindelige driftsudgifter, der ikke er relateret til projektet, 7) udgifter til tilsagnshavers eget arbejde i forbindelse med projektet, og 8) udgifter, som tilsagnshaver har betalt inden FødevareErhverv har givet tilladelse til at iværksætte projektet, jf. § 4, stk. 2.
Kapitel 7 Investeringer vedrørende anvendelsen af nye processer og teknologier § 18. Ved investeringer inden for forarbejdning i fødevare- og skovbrugssektoren forstås i denne bekendtgørelse gennemførelse af projekter, der vedrører investeringer i nye processer og teknologier, der medfører en generel forbedring af virksomhedens resultater i forbindelse med forarbejdning af produkter, der er omfattet af traktatens bilag I, herunder til non food, og af skovbrugsprodukter.
§ 19. Kun virksomheder, der forarbejder produkter, der er omfattet af Traktatens bilag I, herunder til non food, eller skovbrugsprodukter, kan opnå tilskud til de i § 18 nævnte investeringsprojekter.
Tilskud til virksomheder, der forarbejder et produkt omfattet af Traktatens bilag 1 til et produkt, der ikke er omfattet af Traktatens bilag 1, ydes på betingelse af, at virksomheden overholder EUs de minimis regler, hvilket indebærer, at summen af tilskud efter denne bekendtgørelse og anden de minimisstøtte over en treårig periode maksimalt må udgøre, hvad der svarer til 200.000 Euro.
§ 20. Tilskud kan ydes med op til 40 pct. af de samlede tilskudsberettigede projektomkostninger, jf. § 21, til virksomheder, der falder under definitionen på små og mellemstore virksomheder.
Tilskuddet efter bekendtgørelsen til investeringsprojekter efter § 1, stk. 2, kan derfor højst udgøre op til 20 pct.
Tilskud inden for skovbrugssektoren kan dog kun ydes til mikrovirksomheder.
Stk. 2. For virksomheder, der ikke falder under definitionen på små og mellemstore virksomheder, kan der kun ydes tilskud, hvis virksomheden har mindre end 750 ansatte eller en omsætning på mindre end 200 mio.
EUR.
Tilskuddet udgør op til 20 pct. af de samlede udgifter i henhold til § 21. Tilskuddet efter bekendtgørelsen til investeringsprojekter efter § 1, stk. 2, kan dog højst udgøre op til 10 pct.
§ 21. De tilskudsberettigede udgifter kan omfatte 1) udgifter til investeringer på virksomheden, 2) udgifter til honorar til arkitekt, ingeniør og anden konsulentbistand, 3) udgifter til afprøvning og test i forbindelse med investeringen, 4) udgifter til revision og udarbejdelse af slutrapport, 5) udgifter til den Kgl.
Bygningsinspektørs afsyning af projektet, og 6) andre udgifter, som FødevareErhverv vurderer at være nødvendigt for at gennemføre investeringsprojektet.
§ 22. De tilskudsberettigede udgifter kan ikke omfatte 1) udgifter til køb af brugt udstyr og materiel, 2) udgifter til opførsel og ombygning af bygninger, 3) udgifter til leje og leasing af udstyr og materiel, 4) til investeringer, hvortil der er givet tilsagn om tilskud efter anden lovgivning, 5) moms, med mindre denne endeligt bæres af tilsagnshaver, 6) udgifter til tilsagnshavers eget arbejde eller til løn til tilsagnshavers personale i forbindelse med projektet, og 7) udgifter, som tilsagnshaver har betalt inden FødevareErhverv har givet tilladelse til at iværksætte projektet, jf. § 4, stk. 2.
Kapitel 8 Udbetaling af tilskud § 23. Udbetaling af tilskud sker på grundlag af tilsagnshavers opgørelse over tilsagnshavers betalte tilskudsberettigede udgifter, der skal kunne dokumenteres.
Anmodning om udbetaling af tilskud skal udfærdiges på et særligt skema og vedlægges en revisorerklæring fra en statsautoriseret eller registreret revisor.
Skema og formular til revisorerklæring fås ved henvendelse til FødevareErhverv eller via Fødevareerhvervs hjemmeside.
Stk. 2. Tilskud kan udbetales i tre rater.
De enkelte rater skal udgøre mindst 20 pct. af det samlede tilsagnsbeløb.
Stk. 3. Forinden udbetalingen af sidste rate vedrørende investeringsprojekter, jf. kapitel 7, foretages, skal investeringen være synet af en Kgl.
Bygningsinspektør.
 Stk. 4. Det er en betingelse for udbetaling af tilskud, at FødevareErhverv har godkendt rateopgørelser, endelige opgørelser samt slutrapport.
§ 24. Anmodning om slutudbetaling efter afslutning af projektet skal være FødevareErhverv i hænde senest 30 måneder efter tilsagn om tilskud er givet.
FødevareErhverv kan i særlige tilfælde meddele dispensation fra denne frist.
 § 25. Tilskuddet overføres til tilsagnshavers NemKonto.
Kapitel 9 Ændring af projektet og indtræden i tilsagn § 26. Ændring af et godkendt projekt kan godkendes af FødevareErhverv på betingelse af, at ændringen efter FødevareErhvervs vurdering er i overensstemmelse med projektets formål.
Ansøgning om ændring af et projekt skal godkendes af FødevareErhverv, inden ændringen iværksættes.
 Stk. 2. Tilsagnsbeløbet kan ikke forhøjes i forbindelse med ændringer i projektet.
§ 27. FødevareErhverv kan efter ansøgning tillade, at en anden, der ifølge kapitel 5, 6 eller 7 kan være tilsagnshaver, indtræder i et tilsagn om tilskud.
Den, der indtræder i tilsagnet, indtræder i rettigheder og forpligtelser efter tilsagnet.
Kapitel 10 Underretningspligt § 28. Tilsagnshaver skal i hele perioden, hvor betingelser for tilskud skal opfyldes, på forlangende afgive en erklæring til FødevareErhverv om, hvorvidt betingelserne for tilsagn om tilskud fortsat opfyldes.
 Stk. 2. Tilsagnshaver er i hele perioden, hvor betingelserne for tilskud skal opfyldes, forpligtet til uden ugrundet ophold skriftligt at give FødevareErhverv meddelelse om forhold, der kan medføre bortfald af tilsagn eller tilbagebetaling af tilskud efter § 29.
Kapitel 11 Bortfald og tilbagebetaling af tilskud § 29. Tilsagn om tilskud bortfalder, 1) hvis ansøger har givet urigtige eller vildledende oplysninger eller har fortiet oplysninger af betydning for sagens afgørelse, 2) hvis tilsagnshaver tilsidesætter sine pligter efter lovens § 11, stk. 2, 3) hvis tilsagnshaver ikke opfylder sin underretningspligt efter § 28, 4) hvis projektet ikke gennemføres i overensstemmelse med den godkendte ansøgning, eller 5) hvis betingelserne for tilskud ikke er opfyldt.
Stk. 2. I de i stk. 1 nævnte tilfælde træffer FødevareErhverv afgørelse om tilbagebetaling af tilskud.
Ved opgørelse af et tilbagebetalingskrav tillægges der renter.
Rentetillægget beregnes fra tidspunkt for meddelelse af tilbagebetalingskravet til tilbagebetalingen sker og med den i lov om renter ved forsinket betaling m.v. (Renteloven) fastsatte referencesats med tillæg.
Rentetillægget udgør dog mindst 50 kr.
Kapitel 12 Force Majeure § 30. FødevareErhverv anerkender følgende begivenheder som force majeure:
 1) Tilsagnshavers død.
 2) Bortforpagters død.
 3) Tilsagnshavers uarbejdsdygtighed i længere tid.
 4) Ekspropriation, hvis en sådan ekspropriation ikke kunne forudses på tidspunktet for ansøgers modtagelse af tilsagnet.
 5) En alvorlig naturkatastrofe, der i væsentlig grad berører arealer på virksomheden.
 6) Ødelæggelse af bedriftens anlæg ved ulykke.
 7) Tilsagnshavers besætning bliver ramt af en epizooti eller af en smitsom husdyrsygdom, der medfører offentlige indgreb, og som er omfattet af den i medfør af lov om hold af dyr udstedte liste over sygdomme, der bekæmpes, fordi de er af væsentlig samfundsøkonomisk betydning.
 Stk. 2. Det er en betingelse for anerkendelse af force majeure i konkrete tilfælde, at de indtrufne begivenheder forhindrer opfyldelse af de forpligtelser, i forhold til hvilke der påberåbes force majeure, og at den forpligtede ikke uden forholdsmæssige opofrelser kunne have sikret sit herimod.
 Stk. 3. FødevareErhverv kan i ganske særlige tilfælde anerkende andre begivenheder som force majeure end de, der er nævnt i stk. 1.
§ 31. Hvis tilsagnshaver eller dennes dødsbo ønsker at påberåbe sig force majeure, skal dette meddeles FødevareErhverv skriftligt senest 10 arbejdsdage efter det tidspunkt, hvor tilsagnshaver eller dennes dødsbo er i stand til at gøre det.
Meddelelsen skal være vedlagt fyldestgørende dokumentationsmateriale.
Kapitel 13 Klageadgang § 32. Afgørelser, truffet af FødevareErhverv i medfør af denne bekendtgørelse, kan påklages til ministeren for fødevarer, landbrug og fiskeri, jf. dog stk. 3.
 Stk. 2. Klagen skal indgives gennem FødevareErhverv, og skal være FødevareErhverv i hænde senest fire uger efter modtagelsen af de afgørelse, klagen vedrører.
 Stk. 3. FødevareErhverv kan genoptage en sag, efter der er indgivet en klage.
 Stk. 4. Ved afgørelser truffet i henhold til stk. 1, der beror på en indstilling fra de i § 5, stk. 4 og 5, nævnte udvalg og fora, er det kun retlige spørgsmål, der kan påklages.
Kapitel 14 Straffebestemmelser § 33. Efter landdistriktslovens § 14 straffes med bøde den, der 1) afgiver urigtige eller vildledende oplysninger eller fortier oplysninger af betydning for afgørelser, der træffes i henhold til loven eller de i medfør af loven fastsatte regler, 2) handler i strid med vilkår, der er fastsat i en afgørelse, der træffes i henhold til loven eller de i medfør af loven fastsatte regler, 3) undlader at afgive den dokumentation og de oplysninger, som den pågældende har pligt til at afgive i henhold til loven eller regler fastsat i medfør af loven, 4) afgiver urigtige eller vildledende oplysninger eller fortier oplysninger, som den pågældende har pligt til at afgive i henhold til loven eller regler fastsat i medfør af loven, 5) undlader at give kontrolmyndigheden adgang til virksomheden m.v. efter lovens § 11, stk. 1, eller 6) undlader at udlevere eller indsende materiale eller at yde kontrolmyndigheden bistand efter lovens § 11, stk. 2.
 Stk. 2. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Kapitel 15 Ikrafttrædelse § 34. Bekendtgørelsen træder i kraft den 3. april 2009.
Stk. 2. Bekendtgørelse nr. 1080 af 3. september 2007 om tilskud til fremme af innovation vedrørende forarbejdning i fødevare- og skovbrugssektoren gennem udvikling, demonstration og investeringer ophæves.
Bekendtgørelsen finder dog fortsat anvendelse for ansøgninger modtaget i FødevareErhverv inden den 3. april 2009.
