(Til samtlige seminarierektorer) I henhold til lov nr. 235 af 8. juni 1966 om uddannelse af lærere til  

 folkeskolen med ændring ved lov nr. 68 af 3. marts 1971 kan den enkelte  

 studerende vælge at deltage i undervisning (frilæsning) i form af kursus  

 eller studiekredse i emner, der peger mod folkeskolens undervisning.
 Efter at spørgsmålet om emner for frilæsning har været forelagt for  

 seminarierådet, meddeles herved følgende retningslinier:
I.
Uden for rammerne for frilæsning falder:
1. Læreruddannelsens fag, herunder liniefag og  

 pædagogiske specialer, samt discipliner og emner inden for disse.
Eks.:  

 Dansk, religionspædagogik, geologi, naturlære, vævning, keramik,  

 specialundervisning, småbørnsundervisning, musikundervisning.
2. Fag og emner, der normalt ikke indgår i  

 folkeskolens undervisning.
Eks.: Russisk, filosofi.
II.
Inden for rammerne for frilæsning falder:
1. Emner (discipliner), der kan være et naturligt  

 supplement til et eller flere af læreruddannelens fag.
Eks.: Ideehistorie,  

 sociologi, forureningsproblemer, motorlære (som supplement til liniefaget  

 fysik eller liniefaget metalsløjd), datalogi (som supplement til faget  

 regning og til liniefaget matematik), regnskabsføring (som supplement til  

 faget regning).
2. Specielle pædagogiske emner, som ikke behandles  

 under de pædagogiske fag.
Eks.: Pædagogisk programmering, mikroundervisning,  

 internt TV, læsetræning.
3. Kreative og kunstneriske emner med pædagogisk  

 sigte.
Eks.: Dramatik (dramatisering), filmkundskab, rytmik, kunsthistorie  

 (kunstforståelse).
 Det skal tilføjes, at i tvivlstilfælde bør spørgsmålet om et emnes  

 medtagelse eller udelukkelse forelægges for direktoratet.
