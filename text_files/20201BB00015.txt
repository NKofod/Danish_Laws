Fremsat den 7. oktober 2020 af Heidi Bank (V), Preben Bang Henriksen (V) og Inger Støjberg (V) Forslag til folketingsbeslutning om hurtigere udsættelse af kriminelle lejere Folketinget pålægger regeringen inden udgangen af folketingsåret 2020-21 at fremsætte de nødvendige lovforslag til sikring af en effektiv og hurtig behandling af boligretssager i tilfælde, hvor lejeaftalen er ophævet med hjemmel i almenlejelovens § 90, stk. 1, nr. 10 (straffesag om vold m.v.). Disse sager skal ekspederes efter en fasttrackordning i boligretten, og således at en eventuel anke af boligretsdommen ikke har opsættende virkning.
Alternativt pålægges regeringen at sikre, at påstand om ophævelse af lejemålet bliver en integreret del af selve straffesagen.
Bemærkninger til forslaget Med virkning fra den 1. december 2018 fik boligforeninger m.v. mulighed for at ophæve lejeforholdet, såfremt lejeren eller medlemmer af dennes husstand bliver dømt for overtrædelse af visse nærmere specificerede regler i straffeloven eller lov om euforiserende stoffer og denne overtrædelse er begået inden for en kilometer fra pågældendes bopæl forstået som den ejendom, hvor lejemålet er beliggende.
Meningen med denne bestemmelse har i sagens natur været et forsøg på at sikre, at et større antal kriminelle lejere ikke skulle kunne sætte deres præg på bebyggelsen og området med utryghed til følge.
Hensynet til de lovlydige lejere skulle således prioriteres.
 Som omtalt i artiklen i Berlingske i september 2020 (»Boligselskab i Korsør: Kriminelle skal hurtigere ud«, den 2. september 2020) og i Fagbladet Boligen i september 2020 (»Venstre erklærer krig mod multikriminelle familier«, den 2. september 2020) om bl.a. bebyggelsen Motalavej i Korsør har boligselskaber meget vanskeligt ved at gennemføre en effektiv og hurtig udsættelse af kriminelle lejere, på trods af at grundlaget herfor  en upåanket straffedom af den karakter, der er nævnt i almenlejelovens § 90, stk. 1, nr. 10  er fuldstændigt klart og kun ganske sjældent fordrer yderligere bevisførelse.
Ud over en hurtigere behandling i retten  en fasttrackordning  ønsker forslagsstillerne, at en anke til landsretten af en retlig afgørelse om udsættelse i henhold til almenlejelovens § 90, stk. 1, nr. 10 ikke skal have opsættende virkning.
Måtte landsretten senere nå det resultat, at lejemålet ikke skulle have været ophævet, skal lejeren have krav på erstatning for det lidte tab i anledning af flytningen.
Når grundlaget for udsættelse af kriminelle lejere er skabt, er det for forslagsstillerne afgørende, at disse regler kan effektueres så hurtigt som muligt af hensyn til de lovlydige lejere i boligområdet.
Derfor er det vigtigt, at en ophævelse af lejemålet kan følges op af en effektiv og hurtig udsættelse af kriminelle lejere.
Skriftlig fremsættelse Heidi Bank (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om hurtigere udsættelse af kriminelle lejere.
(Beslutningsforslag nr.
B 15) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
