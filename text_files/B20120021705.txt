Bekendtgørelse om forsøg med ansøgningspuljer efter lov om tolkning til personer med hørehandicap I medfør af § 2, stk. 2, og § 17 i lov nr. 1503 af 27. december 2009 om tolkning til personer med hørehandicap fastsættes:
 § 1. Social- og integrationsministeren har godkendt et forsøg med ansøgningspulje på 3 mio. kr. til tidsubegrænset tolkning ved deltagelse i større private fester, fx bryllup, barnedåb, konfirmation, runde fødselsdage eller lignende.
 § 2. Social- og integrationsministeren har godkendt et forsøg med ansøgningspulje på 0,4 mio. kr. til tidsubegrænset tolkning ved deltagelse i arrangementer i forlængelse af en begravelse.
 § 3. Social- og integrationsministeren har godkendt et forsøg med ansøgningspulje på 0,3 mio. kr. til tidsubegrænset tolkning ved privat fødselsforberedelse.
 § 4. Social- og integrationsministeren har godkendt et forsøg med ansøgningspulje på 1,3 mio. kr. til tidsubegrænset tolkning ved deltagelse i handicappolitisk arbejde samt internationale idrætsstævner i udlandet.
 § 5. Social- og integrationsministeren har godkendt et forsøg med ansøgningspulje på 3 mio. kr. til tidsubegrænset tolkning ved deltagelse i fritidsaktiviteter i en sæson i en forening.
 § 6. Social- og integrationsministeren har godkendt et forsøg med ansøgningspulje på 0,4 mio. kr. til tidsubegrænset tolkning til døve forældre, der har behov for tolk i forhold til deres børn.
§ 7. Social- og integrationsministeren har godkendt et forsøg med ansøgningspulje på 0,2 mio. kr. til tidsubegrænset tolkning i en kortere periode til tolkning i forbindelse med diverse pludseligt opståede forhold, som ikke udelukkende kan dækkes af timebanken.
Tildeling af støtte efter denne pulje sker kun i helt særlige tilfælde og altid efter en konkret og individuel vurdering af, om tolkebrugeren i det konkrete tilfælde er berettiget til støtte.
 § 8. Social- og integrationsministeren har godkendt et forsøg med ansøgningspulje på 0,3 mio. kr. til tolkning i op til 5 timer dagligt for den enkelte studerende i forbindelse med tolkning ved sociale aktiviteter på faglige rusture i forbindelse med studiestart på videregående uddannelser.
 § 9. Støtten efter §§ 1-8 ydes til borgere, som er omfattet af den fælles tolkeløsning, jf. lovens § 9.
Stk. 2. Støtten ydes på baggrund af en konkret ansøgning fra tolkebrugeren til tolkemyndigheden.
I forbindelse med ansøgningen skal brugeren angive, hvilken leverandør der ønskes til den konkrete aktivitet, samt hvor lang tids tolkning der er behov for.
 Stk. 3. Det er tolkemyndigheden, der træffer afgørelse om tidsubegrænset tolkning efter §§ 1- 8, jf. lovens § 11, stk. 1. Tolkemyndigheden orienterer den valgte tolkeleverandør om tolkningen, jf. lovens § 11, stk. 2. Tolkebrugeren bestiller selv tolk på baggrund af tolkemyndighedens afgørelse, jf. lovens § 11, stk. 3.
Stk. 4. Ansøgningspuljerne i §§ 1-8 gælder i 2012, dog kun indtil midlerne er opbrugt.
Tolkning efter §§ 1-4 og §§ 6-8 skal afholdes i kalenderåret 2012. Tolkning efter § 5 følger en sammenhængende sæson, som kan række udover kalenderåret 2012.
 Stk. 5. Det er en forudsætning, at tolkning ikke kan ydes efter anden lovgivning, herunder Folkeoplysningsloven og Sundhedsloven, jf. lovens § 1, stk. 2.
 Stk. 6. Ansøgninger efter § 4 skal indeholde oplysninger om aktivitet samt udgifter til tolkens løn og rejseudgifter.
Stk. 7. Ansøgninger efter § 5 skal indeholde oplysninger om udbyder og aktivitet samt vurdering af, hvor mange timers tolkning, der er behov for i løbet af hele sæsonen.
Den tolkeleverandør, der skal levere tolkningen efter § 5, vælges for hele sæsonen.
 Stk. 8. Tolkning efter § 8 skal så vidt muligt ske ved anvendelse af samme tolk, som leverer tolkning til de faglige dele af rusturen.
 § 10. Bekendtgørelsen træder i kraft den 7. marts 2012.
 Stk. 2. Samtidig ophæves bekendtgørelse nr. 640 af 14. juni 2011 om forsøg med ansøgningspuljer efter lov om tolkning til personer med hørehandicap.
