Bilag 1 Betænkning afgivet af Kommunaludvalget den 9. december 2010 Betænkning over Forslag til lov om ændring af lov om kommunal ejendomsskat (Ændring af bestemmelserne om loft over grundlaget for beregning af kommunal grundskyld, for så vidt angår fradrag for forbedringer) [af indenrigs- og sundhedsministeren (Bertel Haarder)] 1. Ændringsforslag Indenrigs- og sundhedsministeren har stillet 2 ændringsforslag til lovforslaget, hvoraf det ene ændringsforslag er blevet præciseret, jf. det omtrykte L 65  bilag 11.
2. Udvalgsarbejdet Lovforslaget blev fremsat den 17. november 2010 og var til 1. behandling den 30. november 2010. Lovforslaget blev efter 1. behandling henvist til behandling i Kommunaludvalget.
Møder Udvalget har behandlet lovforslaget i 4 møder.
Høring Et udkast til lovforslaget har inden fremsættelsen været sendt i høring, og indenrigs- og sundhedsministeren sendte den 9. november 2010 dette udkast til udvalget, jf.
KOU alm. del  bilag 15. Den 25. november 2010 sendte indenrigs- og sundhedsministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra:
Boligselskabernes Landsforening, Ejendomsforeningen Danmark og Rafn & Søn ApS.
 Indenrigs- og sundhedsministeren har over for udvalget kommenteret de skriftlige henvendelser til udvalget.
Deputationer Rafn & Søn ApS har mundtligt over for udvalget redegjort for sin holdning til lovforslaget.
Teknisk gennemgang Indenrigs- og sundhedsministeren og skatteministeren samt embedsmænd fra begge ministerier gav den 2. december 2010 en teknisk gennemgang af lovforslaget, jf.
KOU alm. del  bilag 15 og L 65  bilag 5.
Samråd Udvalget har stillet 5 spørgsmål til indenrigs- og sundhedsministeren og skatteministeren samt 1 spørgsmål alene til indenrigs- og sundhedsministeren til mundtlig besvarelse, som ministrene har besvaret i et åbent samråd med udvalget den 8. december 2010, der var tv-transmitteret.
Ministrene har efterfølgende sendt udvalget de talepapirer, der lå til grund for besvarelsen af spørgsmålene.
Spørgsmål Udvalget har stillet 96 spørgsmål til indenrigs- og sundhedsministeren til skriftlig besvarelse, hvoraf de 64 er besvaret, mens de øvrige 32 forventes besvaret inden 2. behandling.
3. Indstillinger Et flertal i udvalget (V, DF og KF) indstiller lovforslaget til vedtagelse med de stillede ændringsforslag.
 Et mindretal i udvalget (S, SF og EL) vil ved 2. behandling redegøre for sin stillingtagen til lovforslaget og de stillede ændringsforslag.
Et andet mindretal i udvalget (RV) vil stemme hverken for eller imod lovforslaget.
Mindretallet vil stemme for de stillede ændringsforslag.
 Liberal Alliance, Kristendemokraterne, Inuit Ataqatigiit, Siumut, Tjóðveldisflokkurin og Sambandsflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af indenrigs- og sundhedsministeren, tiltrådt af et flertal (V, DF, KF og RV):
 1) Nr. 1 affattes således:
 »1. § 1, stk. 5, affattes således:
»Stk. 5. For afgiftspligtige grunde som nævnt i stk. 2, hvor fradrag for forbedringer bortfalder, anvendes grundværdien uden det tidligere fradrag for forbedringer som udgangspunkt for beregningen af det afgiftspligtige grundlag efter stk. 2, nr. 2. Ved beregningen fremskrives ansættelsen for det seneste år, hvor grundværdien efter fradrag for forbedringer og reduktion for fritagelser for grundskyld, jf. stk. 2, nr. 1, udgjorde den afgiftspligtige grundværdi til skatteårets niveau, med reguleringsprocenten for de mellemliggende år, jf. stk. 3.«« [Præcisering] Til § 2 2) Som stk. 5 indsættes:
»Stk. 5. For krav på tilbagebetaling af grundskyld, som støttes på § 1, stk. 5, i den hidtil gældende lov, indtræder forældelse uanset § 3, stk. 1, og § 30, stk. 1, i lov nr. 522 af 6. juni 2007 om forældelse af fordringer tidligst den 1. januar 2014.« [Forældelse af krav på tilbagebetaling af grundskyld] Bemærkninger Til nr. 1 Der er tale om en teknisk præcisering.
Som anført i lovforslagets bemærkninger til § 1 i L 65 indebærer den foreslåede ændring af § 1, stk. 5, at bestemmelsen fremover alene vedrører den situation, hvor et fradrag for forbedringer bortfalder.
Når der sker bortfald af fradrag, skal der fortsat ske en omberegning af den afgiftspligtige grundværdi, hvor der i beregningen efter lovens § 1, stk. 2, nr. 2, tages udgangspunkt i det seneste år, hvor den afgiftspligtige grundværdi blev fastsat efter stk. 2, nr. 1 (basisåret). Det bortfaldne fradrag skal ikke længere fratrækkes i basisårets grundværdi, og basisårets grundværdi uden fradrag opreguleres herefter med reguleringsprocenten til det aktuelle år.
Denne værdi sammenholdes så med den aktuelle grundværdi uden fradrag, og den laveste af de to værdier udgør det aktuelle års afgiftspligtige grundværdi.
 Med ændringsforslaget indføjes den i bemærkningerne beskrevne metode, der skal anvendes ved omberegningen, i lovteksten.
Til nr. 2 Den ændring af det it-system, der beregner ejendomsskatterne for kommunerne, og som blev gennemført i 2005, jf. afsnit 1 i lovforslagets almindelige bemærkninger, har medført, at grundskatteloftet blev beregnet i overensstemmelse med den tilsigtede virkning af loven.
Da denne praksis imidlertid ikke var i overensstemmelse med en korrekt fortolkning af lovens ordlyd, vil grundejerne kunne have krav på en genoptagelse af beregningen af grundskatteloftet og tilbagebetaling af for meget betalte ejendomsskatter.
Forvaltningsmyndigheder kan efter almindelige offentligretlige principper efter omstændighederne have pligt til af egen drift at genoptage sager, når hidtidig praksis endeligt er underkendt, navnlig når der er tale om væsentlige ændringer til gunst for borgerne, og der ikke er væsentlige praktiske problemer med at identificere de relevante sager.
Det forventes, at det vil være muligt ved hjælp af it-systemet at udsøge de borgere, der har fået nye eller forhøjede fradrag for forbedringer, der kan have tilbagebetalingskrav, og dette vil blive forsøgt.
De særlige overgangsregler i lov nr. 522 af 6. juni 2007 om forældelse af fordringer (forældelsesloven), der indtil nu har indebåret, at forældelse tidligst har kunnet indtræde efter 5 år, vil fra og med den 1. januar 2011 ikke længere have virkning.
Der ville derfor kunne indtræde forældelse af eventuelle tilbagebetalingskrav umiddelbart efter vedtagelsen af nærværende forslag.
Der er tale om en teknisk og juridisk meget kompliceret problemstilling, hvor der har været et betydeligt arbejde forbundet med dels at udrede problemstillingens omfang, dels at udarbejde en hensigtsmæssig fremadrettet løsning.
Endvidere er der et betydeligt arbejde med at udarbejde en teknisk og administrativ hensigtsmæssig løsning på tilbagebetalingsopgaven.
Dette har indebåret, at der endnu ikke har været mulighed for at påbegynde arbejdet med at udfinde de borgere, der eventuelt har krav på tilbagebetaling.
 Det vil ikke være rimeligt, at dette tidsmæssige forløb kommer borgerne til skade som følge af forældelse af eventuelle tilbagebetalingskrav.
Der er, da ændringen af it-systemet blev gennemført i 2005, muligvis ingen tilbagebetalingskrav, der er forældede ved fremsættelsen af nærværende ændringsforslag.
Selv hvis der er sådanne forældede krav, kan forældelsen være indtrådt i perioden efter, at det op mod sommerferien i 2010 blev endeligt klarlagt, at der har været tale om en ulovlig praksis i den kommunale opkrævning af ejendomsskat, og forældelse kunne derfor muligvis være undgået, hvis det på et tidligere tidspunkt havde været muligt at fremfinde de berørte grundejere.
 På baggrund af disse helt særlige omstændigheder anses det for mest rimeligt at foreslå indføjet en særlig bestemmelse vedrørende forældelse af de omhandlede tilbagebetalingskrav.
Den foreslåede bestemmelse indebærer, at der uanset den 3-årige forældelsesfrist i forældelseslovens § 3, stk. 1, samt overgangsreglen i forældelseslovens § 30, stk. 1, tidligst vil indtræde forældelse af krav på tilbagebetaling af grundskyld, som støttes på § 1, stk. 5, i den hidtil gældende lov om kommunal ejendomsskat, den 1. januar 2014. Den foreslåede bestemmelse sikrer, at der vil være god tid til at udfinde de berørte borgere og gennemføre tilbagebetaling af for meget betalte ejendomsskatter.
I det omfang det viser sig, at det ikke er muligt at udfinde (alle) de berørte borgere, vil dette blive offentliggjort, og det vil samtidig blive oplyst, inden for hvilken frist kravet skal være gjort gældende for at forhindre, at forældelse indtræder.
Forslaget kan have økonomisk betydning for kommunerne, i det omfang den foreslåede bestemmelse måtte bevirke, at krav, der ved lovens ikrafttræden den 1. januar 2011 ellers ville være forældede, herefter fortsat består.
Omfanget heraf vurderes dog at være beskedent.
Sophie Løhde (V) Erling Bonnesen (V) Hans Christian Thoning (V) Per Bisgaard (V) Flemming Damgaard Larsen (V) Hans Kristian Skibby (DF) fmd.
Henrik Brodersen (DF) Rasmus Jarlov (KF) nfmd.
Jørgen S.
Lundsgaard (KF) Rasmus Prehn (S) Maja Panduro (S) Thomas Jensen (S) Lennart Damsbo-Andersen (S) Meta Fuglsang (SF) Karl H.
Bornhøft (SF) Johs.
Poulsen (RV) Line Barfod (EL) Liberal Alliance, Kristendemokraterne, Inuit Ataqatigiit, Siumut, Tjóðveldisflokkurin og Sambandsflokkurin havde ikke medlemmer i udvalget.
