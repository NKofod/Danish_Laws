Fastholdelse af påbud om at træffe foranstaltninger, der effektivt sikrer de beskæftigede mod faren for påkørsel ved arbejdet med asfaltering i svingbane Arbejdstilsynet var på tilsynsbesøg hos virksomheden og afgav i den forbindelse påbud om at træffe foranstaltninger, der effektivt sikrer de beskæftigede mod faren for påkørsel ved arbejdet med asfaltering i svingbane på hjørnet af [adresse udeladt] og [adresse udeladt].
 Et enigt nævn fastholdt afgørelsen og lagde vægt på, at de ansatte ikke var tilstrækkeligt sikret mod risikoen for påkørsel fra trafikanter, idet den anvendte afmærkning af vejarbejdet ikke var tilstrækkelig effektiv til at beskytte de ansatte mod påkørsel.
 Nævnet lagde herved vægt på, at Arbejdstilsynet ved tilsynsbesøg konstaterede, at de ansatte i forbindelse med arbejdet arbejdede og færdedes helt ude ved markeringskeglerne og tættere end 1 m på trafikken, da disse blev flyttet, og når de ansatte gik ind og ud af vejtromlen, ligesom nogle af de ansatte arbejdede med ryggen til trafikken samtidig med, at trafikken passerede umiddelbart op ad markeringskeglerne.
 Nævnet lagde desuden vægt på, at der alene var valgt beskyttelsesniveau 2, samt at der skulle skiltes med 50 km/t samt opsættes signalregulering, men ikke også forebyggelsesniveau 3 med arbejdsfrit område, hvor der efter reglerne om vejafmærkning af vejarbejder ikke må udføres vejarbejde eller være gående arbejdsmæssig færdsel under 1 m fra trafikken.
 Nævnet lagde endelig vægt på, at Arbejdstilsynets fotos af forholdene på stedet alene understøtter Arbejdstilsynets konstateringer.
[Adressat udeladt] Arbejdsmiljøklagenævnet har på møde den 26. januar 2016 behandlet virksomhedens klage over Arbejdstilsynets afgørelse af 11. september 2015 over strakspåbud, hvorefter [navn udeladt] påbydes at træffe foranstaltninger, der effektivt sikrer de beskæftigede mod faren for påkørsel ved arbejdet med asfaltering i svingbane på hjørnet af [adresse udeladt] og [adresse udeladt].
Nævnet traf følgende A F G Ø R E L S E Arbejdsmiljøklagenævnet fastholder strakspåbud, hvorefter [navn udeladt] påbydes at træffe foranstaltninger, der effektivt sikrer de beskæftigede mod faren for påkørsel ved arbejdet med asfaltering i svingbane på hjørnet af [adresse udeladt] og [adressen udeladt].
B E G R U N D E L S E Arbejdsmiljøklagenævnet finder, at arbejdet med udlægning af asfalt ved svingbane på hjørnet af [adresse udeladt], ikke var planlagt, tilrettelagt og udført således, at det sikkerhedsmæssigt var fuldt forsvarligt.
 Nævnet lægger vægt på, at de ansatte ikke var tilstrækkeligt sikret mod risikoen for påkørsel fra trafikanter, idet den anvendte afmærkning af vejarbejdet ikke var tilstrækkelig effektiv til at beskytte de ansatte mod påkørsel.
 Nævnet lægger herved vægt på, at Arbejdstilsynet ved tilsynsbesøg den 10. september 2015 konstaterede, at de ansatte i forbindelse med arbejdet arbejdede og færdedes helt ude ved markeringskeglerne og tættere end 1 m på trafikken, da disse blev flyttet, og når de ansatte gik ind og ud af vejtromlen, ligesom nogle af de ansatte arbejdede med ryggen til trafikken samtidig med, at trafikken passerede umiddelbart op ad markeringskeglerne.
 Nævnet lægger desuden vægt på, at der alene var valgt beskyttelsesniveau 2, samt at der skulle skiltes med 50 km/t samt opsættes signalregulering, men ikke også forebyggelsesniveau 3 med arbejdsfrit område, hvor der efter reglerne om vejafmærkning af vejarbejder ikke må udføres vejarbejde eller være gående arbejdsmæssig færdsel under 1 m fra trafikken.
Nævnet lægger endelig vægt på, at Arbejdstilsynets fotos af forholdene på stedet alene understøtter Arbejdstilsynets konstateringer.
De nævnte fotos er således ikke bevis i sig selv.
 Nævnet lægger til grund, at Arbejdstilsynet ved tilsynsbesøget den 10. september 2015 konstaterede, at de ansatte var i færd med at udføre maskinudlægning af asfalt i en svingbane på en trafikvej i åbent land, at der var en jævn trafikmængde, at der på arbejdsstedet var skiltet med 50 km/t, og at køretøjernes faktiske hastighed også var ca. 50 km/t.
 Nævnet lægger endvidere til grund, at der var skiltet med A39-vejarbejde, at der var opsat signalregulering, at der langs arbejdsstedet var opsat N44,2-markeringskegler.
 Endelig lægger nævnet til grund, at arbejdet havde en varighed af en dag.
 Det fremgår af reglerne i arbejdsmiljøloven, at arbejdsgiveren skal sørge for, at arbejdsforholdene sikkerheds- og sundhedsmæssigt er fuldt forsvarlige.
 Det fremgår endvidere af arbejdsmiljøloven, at Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
 Det fremgår endelig af arbejdsmiljøloven, at arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
 Det fremgår af reglerne om bygge- og anlægsarbejde, at ved arbejde på veje eller andre arealer med risiko for påkørsel skal der træffes foranstaltninger, der effektivt sikrer de beskæftigede, f.eks. passende afskærmning eller markering.
 Arbejdsmiljøklagenævnets afgørelse er truffet af et enigt nævn.
BEMÆRKNINGER TIL KLAGEN I klagen er det anført, at [navn udeladt] finder, at der ikke er den nødvendige sammenhæng mellem begrundelsen for påbuddet og sagens oplysninger i Arbejdstilsynets afgørelse, hvilket gør det uklart, hvori risici for de ansatte er til stede.
 Arbejdsmiljøklagenævnet skal i denne forbindelse henvise til Arbejdstilsynets besvarelse heraf på side 3 og 4 i Arbejdstilsynets udtalelse af 4. november 2015.
 I klagen er det endvidere anført, at der mangler angivelse af hjemmel i forhold til vejreglerne, samt at der savnes en mere nuanceret vurdering/afvejning af konkrete forhold fra Arbejdstilsynets side.
 Nævnet skal i den forbindelse henvise til, at det følger af reglerne om bygge- og anlægsarbejde, at der ved arbejde på veje eller andre arealer med risiko for påkørsel skal træffes foranstaltninger, der effektivt sikrer de beskæftigede, f.eks. passende afskærmning eller markering.
 Det følger endvidere af reglerne, at arbejdsgiveren skal sørge for, at arbejdsforholdene er sikkerheds- og sundhedsmæssigt fuldt forsvarlige.
R E G L E R Arbejdsmiljøklagenævnet henviser til Om Arbejdstilsynets ret til at afgive påbud:
 § 77, stk. 1, i lov om arbejdsmiljø, jf.
Beskæftigelsesministeriets lovbekendtgørelse nr. 1072 af 7. september 2010.
Om bygge- og anlægsarbejde  § 38, i lov om arbejdsmiljø, jf.
Beskæftigelsesministeriets lovbekendtgørelse nr. 1072 af 7. september 2010.
  § 49, i Arbejdstilsynets bekendtgørelse nr. 1516 af 16. december 2010 om bygge- og anlægsarbejde.
 Om entreprenørens ansvar:
 § 15, i lov om arbejdsmiljø, jf.
Beskæftigelsesministeriets lovbekendtgørelse nr. 1072 af 7. september 2010.
 § 4, i bekendtgøre om bygge- og anlægsarbejde, jf.
Arbejdstilsynets bekendtgørelse nr. 1516 af 16. december 2010.
 Reglerne kan læses på de følgende sider.
OPLYSNINGERNE I SAGEN Sagen er afgjort på grundlag af de akter, som klagenævnet har modtaget fra Arbejdstilsynet, brev af 24. november 2015 fra [navn udeladt], samt brev af 1. december 2015 fra Arbejdstilsynet.
På klagenævnets vegne [Navn udeladt] [Stilling udeladt] Kopi til [Adressat udeladt] [Adressat udeladt] [Adressat udeladt] Regler Lov om arbejdsmiljø, jf.
Beskæftigelsesministeriets lovbekendtgørelse nr. 1072 af 7. september 2010 Almindelige pligter Arbejdsgiveren § 15. Arbejdsgiveren skal sørge for, at arbejdsforholdene sikkerheds- og sundhedsmæssigt er fuldt forsvarlige.
Der henvises her særlig til 1) kapitel 5 om arbejdets udførelse, 2) kapitel 6 om indretning af arbejdsstedet, 3) kapitel 7 om tekniske hjælpemidler m.v., 4) kapitel 8 om stoffer og materialer.
Arbejdets udførelse § 38. Arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
Arbejdstilsynets bekendtgørelse nr. 1516 af 16. december 2010 om bygge- og anlægsarbejde § 4. Forpligtelserne ifølge bekendtgørelsen påhviler arbejdsgivere, virksomhedsledere, arbejdsledere og øvrige ansatte efter arbejdsmiljølovgivningens almindelige regler, jf. lovens kapitel 4.
Adskillelse af gående og kørende § 49. Ved arbejde på veje eller andre arealer med risiko for påkørsel skal der træffes foranstaltninger, der effektivt sikrer de beskæftigede, f.eks. passende afskærmning eller markering.
