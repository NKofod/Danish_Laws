 En arbejdsløshedskasse havde ved erindringsskrivelser af 12. august og  

 29. august 1991 meddelt et medlem, at sidste rettidige indbetalingsdag for  

 juli-kontingentet var den 3. september 1991.
 Medlemmet fremsendte en check via Girobank på beløbet, idet hun  

 regnede med, at der ville gå 2 dage fra modtagelsen af checken til betaling  

 fandt sted, men først den 4. september 1991 blev kontingentet gireret på  

 grund af en forsinkelse i postgangen.
 Ankenævnet fandt på baggrund af de foreliggende oplysninger grundlag  

 for at ophæve beslutningen om kontingentrestancesletning, idet nævnet lagde  

 vægt på, at Girobank havde oplyst, at medlemmets betaling skulle have været  

 gireret den 3. september 1991, således at betaling var sket rettidigt, men at  

 dette ikke skete på grund af forsinkelse i postbesørgelsen.
 Nævnet fandt således, at den for sene betaling skyldtes en  

 forsinkelse, som medlemmet havde været uden indflydelse på.
 Et medlem betalte ikke kontingent til arbejdsløshedskassen for juli måned  

 1991.
 Kassen sendte den 12. og den 29. august 1991 erindringsskrivelser, hvoraf  

 det fremgik, at medlemmet ville blive slettet som medlem af kassen, såfremt  

 betaling ikke fandt sted senest den 3. september 1991.
 Da indbetalingen først fandt sted den 4. september 1991, blev medlemmet  

 slettet med virkning fra den 1. juli 1991.
 Medlemmet oplyste, at hun ved henvendelse til girokontoret fik at vide, at  

 giroindbetalingen er 3 dage om at blive ekspederet, når check fremsendes.
 Medlemmet oplyste, at hun havde vedlagt en check, men at hun ikke var klar  

 over, at der derved ville gå 3 dage, inden den blev betalt, hvilket altså var  

 årsagen til, at kontingentet blev betalt 1 dag for sent.
 Medlemmets ægtefælle oplyste over for direktoratet telefonisk, at checken  

 var sendt over girokonto (med en rød kuvert), der havde været 3 dage  

 undervejs.
 Ægtefællen fremsendte bl.a. girokontoudtog og kvitteringer af 4. september  

 1991 for indbetaling af kontingent.
 Ægtefællen havde fået oplyst ved girokontoret, at uanset gul eller rød  

 kuvert benyttedes, ville der gå minimum 2 dage fra modtagelsen til  

 regningerne blev betalt, da checken skulle godkendes og overføres til  

 girokontoen, (hvor der ikke henstod noget beløb).
 Girobank oplyste telefonisk, at der var gået kludder i giroindbetalingen  

 omkring den 2. september 1991.
 Medlemmets girokonto skulle således have været gireret den 3. september  

 1991, men dette var først sket den 4. september 1991.
 Girobank oplyste, at beløbet på 446,50 kr. skulle have været krediteret  

 medlemmets girokonto den 3. september 1991, hvilket var sidste rettidige  

 indbetalingsdag.
 På grund af en forsinkelse i postbesørgelsen blev beløbet først krediteret  

 den 5. september 1991. Girobank beklagede forsinkelsen.
 Arbejdsløshedskassen mente på denne baggrund, at slettelsen kunne ophæves,  

 således at medlemmet kunne fortsætte sit medlemskab med tidligere erhvervede  

 rettigheder.
 Direktoratet for Arbejdsløshedsforsikringen fandt, at medlemmet skulle  

 slettes som medlem af kassen på grund af kontingentrestance pr. 1. juli 1991.
Direktoratet henviste til, at kassen havde fulgt den foreskrevne  

 fremgangsmåde.
Sidste rettidige indbetalingsdag for juli måned 1991 var den  

 3. september 1991.
 Da det skyldige beløb først var blevet betalt efter den 3. september 1991,  

 fandt direktoratet, at medlemmet med rette var blevet slettet som medlem af  

 kassen, jf. arbejdsløshedsforsikringslovens § 78.
 Da der ikke i arbejdsløshedsforsikringsloven var hjemmel til at ophæve en  

 korrekt foretagen restanceslettelse på grund af sådanne omstændigheder, som  

 medlemmet havde anført, tiltrådte direktoratet kassens afgørelse, hvorefter  

 medlemmet var slettet som medlem af kassen med virkning fra den 1. juni 1991  

 på grund af kontingentrestance.
 Direktoratet bemærkede i øvrigt, at det normalt altid var medlemmet selv,  

 der havde ansvaret for, at kontingentet blev indbetalt rettidigt.
 Direktoratet henviste medlemmet til Pengeinstitutankenævnet eller civilt  

 søgsmål mod Girobank, såfremt hun mente at have lidt et tab på grund af den  

 manglende betaling.
 I klagen anførte kassen, at slettelsen burde ophæves, således at medlemmet  

 kunne fortsætte sit medlemskab med tidligere erhvervede rettigheder, idet  

 årsagen til det for sent indbetalte kontingent ikke skyldtes medlemmet, men  

 at der i Girobank opstod forsinkelse i postbesørgelsen, hvorfor indbetalingen  

 først blev foretaget efter sidste rettidige indbetalingsdag.
 Kassen fandt ikke, at det i de situationer, hvor et medlem havde en  

 girokonto og havde indsendt girokortet, så betaling kunne ske rettidigt,  

 skulle komme medlemmet til skade, at der opstod forsinkelser i  

 postbesørgelsen.
 Kassen henviste i den forbindelse til en af direktoratet tidligere truffet  

 afgørelse.
 Direktoratet fandt ikke grundlag for at ændre sin afgørelse og henviste i  

 øvrigt til, at det måtte være medlemmets egen risiko, om kontingentet blev  

 betalt rettidigt, når medlemmet indbetalte kontingentet via en girokonto,  

 hvor medlemmet havde sendt girokort og en check (idet der ikke var dækning på  

 kontoen) i en rød kuvert til Girobank, uanset at Girobank havde indrømmet, at  

 det var på grund af forsinkelse i postbesørgelsen, at kontingentet blev  

 betalt efter sidste rettidige indbetalingsdag.
 Direktoratet oplyste i øvrigt, at den sag, som kassen havde henvist til,  

 drejede sig om en ekstraordinær situation, idet direktoratet havde ophævet en  

 slettelse på grund af kontingentrestance som følge af, at Girobank havde  

 oplyst over for direktoratet, at der i juni måned 1991 havde været  

 forsinkelser i postbesørgelsen i forbindelse med installationen af nyt  

 produktionsudstyr og nye EDB-ekspeditionssystemer (Postgiro blev den 1. juni  

 1991 omdannet til Girobank).
 Direktoratet fandt således ikke, at der var tale om den samme situation i  

 de 2 sager, idet forsinkelsen i nærværende sag ikke skyldtes indførelse af ny  

 teknik, men udelukkende forsinkelse i postbesørgelsen.
 Ankenævnet fandt på baggrund af de foreliggende oplysninger grundlag for  

 at ophæve beslutningen om at slette medlemmet af kassen som følge af  

 kontingentrestance.
 Ankenævnet lagde ved afgørelsen vægt på, at Girobank havde oplyst, at  

 medlemmets betaling skulle have været gireret den 3. september 1991, således  

 at betaling var sket rettidigt, men at dette ikke skete på grund af  

 forsinkelse i postbesørgelsen.
 Ankenævnet fandt således, at den for sene betaling skyldtes en  

 forsinkelse, som medlemmet havde været uden indflydelse på.
 Ankenævnet ændrede således Direktoratet for Arbejdsløshedsforsikringens  

 afgørelse.
