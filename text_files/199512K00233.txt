Nr LSF 233 Forslag til Lov om ændring af lov om banker og sparekasser m.v., lov om  

 forsikringsvirksomhed og realkreditloven (Orienteringspligt for  

 ministerudpegede bestyrelsesmedlemmer i pengeinstitutter,  

 forsikringsselskaber og realkreditinstitutter) Fremsat af Kjeld Rahbæk Møller (SF) Tommy Dinesen (SF) Steen Gade (SF)  

 Jørn Jespersen (SF) Kristen Touborg (SF) den 29. marts 1996 § 1 I lov om banker og sparekasser m.v., jf. lovbekendtgørelse nr. 182 af 20.  

 marts 1995, som senest ændret ved lov nr. 368 af 14. juni 1995, foretages  

 følgende ændringer:
 1. § 9, stk. 1, affattes således:
»Bestyrelsen skal bestå af mindst 5 medlemmer, hvoraf 1 medlem  

 udnævnes af erhvervsministeren.
Hvis banken er en dattervirksomhed, jf. § 37  

 a, skal tillige 1 medlem af bestyrelsen for moderselskabet udpeges af  

 erhvervsministeren.
De af erhvervsministeren udnævnte medlemmer skal være  

 offentlighedens repræsentanter.
Erhvervsministeren fastsætter de nærmere  

 bestemmelser herom, herunder regler om orientering af ministeren.« 2. § 13, stk. 1, affattes således:
»Bestyrelsen skal bestå af mindst 5 medlemmer, hvoraf 1 medlem  

 udnævnes af erhvervsministeren, mens de øvrige vælges af repræsentantskabet.  

 Hvis sparekassen er en dattervirksomhed, jf. § 37 a, skal tillige 1 medlem af  

 bestyrelsen for moderselskabet udpeges af erhvervsministeren.
De af  

 erhvervsministeren udnævnte medlemmer skal være offentlighedens  

 repræsentanter.
Erhvervsministeren fastsætter de nærmere bestemmelser herom,  

 herunder regler om orientering af ministeren.« 3. § 15 e, stk. 1, affattes således:
»Bestyrelsen skal bestå af mindst 5 medlemmer, hvoraf 1 medlem  

 udnævnes af erhvervsministeren, såfremt andelskassen ikke er tilsluttet en  

 sammenslutning efter kapitel 4 D.
I øvrigt vælges medlemmerne af  

 generalforsamlingen, jf. dog § 15 c.
Hvis andelskassen er en  

 dattervirksomhed, jf. § 37 a, skal tillige 1 medlem af bestyrelsen for  

 moderselskabet udpeges af erhvervsministeren.
De af erhvervsministeren  

 udnævnte medlemmer skal være offentlighedens repræsentanter.  

 Erhvervsministeren fastsætter de nærmere bestemmelser herom, herunder regler  

 om orientering af ministeren.« 4. § 15 j, stk. 1, affattes således:
»Bestyrelsen skal bestå af mindst 5 medlemmer, hvoraf 1 medlem  

 udnævnes af erhvervsministeren, mens de øvrige medlemmer vælges af  

 generalforsamlingen eller, hvis sammenslutningens vedtægter bestemmer det, af  

 repræsentantskabet.
Det af erhvervsministeren udnævnte medlem skal være  

 offentlighedens repræsentant.
Erhvervsministeren fastsætter nærmere  

 bestemmelser herom, herunder regler om orientering af ministeren.« § 2 I lov om forsikringsvirksomhed, jf. lovbekendtgørelse nr. 963 af 29.  

 november 1994, som ændret ved lov nr. 369 af 14. juni 1995, foretages  

 følgende ændring:
 1. § 83 affattes således:
»§ 83. I livs- og pensionsforsikringsselskaber udnævner  

 erhvervsministeren 1 medlem af bestyrelsen.
Hvis selskabet er en  

 dattervirksomhed, skal tillige 1 medlem af bestyrelsen for moderselskabet  

 udpeges af erhvervsministeren.
De af erhvervsministeren udnævnte medlemmer  

 skal være offentlighedens repræsentanter.
Erhvervsministeren fastsætter de  

 nærmere bestemmelser herom, herunder regler om orientering af  

 ministeren.« § 3 I realkreditloven, jf. lovbekendtgørelse nr. 802 af 5. oktober 1995,  

 foretages følgende ændring:
 1. § 14, stk. 1, affattes således:
»Bestyrelsen skal bestå af mindst 5 medlemmer, hvoraf 1 medlem  

 udnævnes af økonomiministeren.
Hvis realkreditinstituttet er en  

 dattervirksomhed, jf. § 77, stk. 4, skal tillige 1 medlem af bestyrelsen for  

 moderselskabet udpeges af økonomiministeren.
De af økonomiministeren udnævnte  

 medlemmer skal være offentlighedens repræsentanter. Økonomiministeren  

 fastsætter de nærmere bestemmelser herom, herunder regler om orientering af  

 ministeren.« § 4 Loven træder i kraft den 1. januar 1997.
Bemærkninger til lovforslaget Almindelige bemærkninger Bestemmelsen om offentlige repræsentanter i pengeinstitutters bestyrelser  

 har ofte givet anledning til debat.
Især i forbindelse med bankkriser har  

 offentligheden med rette undret sig over, hvordan banker har kunnet gå ned,  

 uden at de offentlige repræsentanter tilsyneladende har foretaget sig noget.
Opmærksomheden omkring en række forhold i ledelsen af Den Danske Bank har  

 genoplivet diskussionen.
Især er det blevet diskuteret, om de offentlige  

 repræsentanter har ret og pligt til at underrette erhvervsministeren om  

 forhold, der kan give anledning til betænkeligheder.
Hensigten med det foreliggende lovforslag er at slå fast, at offentlige  

 repræsentanter i pengeinstitutters bestyrelser har samme rettigheder og  

 pligter som de øvrige bestyrelsesmedlemmer.
Men ligesom de øvrige  

 bestyrelsesmedlemmer repræsenterer bestemte interesser, nemlig for  

 flertallets vedkommende kapitalinteresser og for mindretallets vedkommende  

 medarbejderinteresser, så repræsenterer de offentlige repræsentanter  

 offentlighedens interesser.
Herudover indebærer forslaget, at der også skal være offentlige  

 repræsentanter i koncernledelsen af de selskaber, der indgår i en finansiel  

 koncern.
Som de gældende bestemmelser er formuleret, sidder de offentlige  

 repræsentanter ikke i koncernledelsen, hvor de afgørende beslutninger bliver  

 truffet, men alene i en bestyrelse, hvor der kun træffes nogle rent tekniske  

 beslutninger, og hvor de øvrige bestyrelsesmedlemmer typisk udgøres af  

 koncernens direktører.
Derfor foreslås det, at hvor selskaberne indgår i en  

 finansiel koncern, skal der tillige udpeges en offentlig repræsentant til  

 bestyrelsen i moderselskabet, således at offentligheden er repræsenteret både  

 i datterselskabet og moderselskabet.
Det følger af lovforslaget, at de offentlige repræsentanter har ret og  

 pligt til at underrette erhvervsministeren om forhold, der giver anledning  

 hertil.
Som hovedregel bør en sådan orientering ikke omfatte enkeltkunders  

 forhold.
Men i enkelte situationer kan det dog være nødvendigt.
Som eksempel  

 kan nævnes den ubegrænsede garanti til rederiet A.P.
Møller.
Som bekendt  

 medfører denne garanti, at erstatningskrav til rederiet, som ikke dækkedes af  

 forsikringer, ville belaste Den Danske Bank og ikke rederiet.
Risikoen herfor  

 er givetvis lille, men til gengæld kan beløbet blive meget stort.  

 Olieudslippet ved Alaska kostede som bekendt 50 mia. dollars.
Et  

 erstatningskrav af denne størrelse ville lukke Den Danske Bank og dermed  

 automatisk involvere statskassen, da ingen regering passivt ville kunne se en  

 så væsentlig samfundsaktør som Den Danske Bank gå konkurs.
I nogle tilfælde vil det være mere hensigtsmæssigt at orientere  

 Finanstilsynet end ministeren.
Erhvervsministeren eller økonomiministeren  

 udsteder i henhold til forslaget de nærmere retningslinjer herfor.
Det skal bemærkes, at lovforslaget ikke berører den offentlige  

 repræsentants og andre bestyrelsesmedlemmers pligt til at give meddelelse til  

 de relevante myndigheder i tilfælde af direkte lovovertrædelser.
Lovforslaget  

 berører alene forhold, der er inden for lovens grænser, men som efter den  

 offentlige repræsentants opfattelse kan stride mod offentlighedens  

 interesser.
Det skal endvidere bemærkes, at lovforslaget ikke ændrer det krav om  

 fortrolighed, der gælder for alle bestyrelsesmedlemmer.
I tilfælde, hvor den  

 offentlige repræsentant ser sig nødsaget til at indvie ministeren i forhold,  

 der er fortrolige, udstrækkes fortrolighedskravet blot til ministeren.  

 Finanstilsynet er som bekendt allerede omfattet af et krav om fortrolighed  

 med de oplysninger, tilsynet bliver bekendt med under sit virke.
Bemærkninger til lovforslagets enkelte bestemmelser Til § 1 Til nr. 1-4 Det fastslås i de foreslåede bestemmelser, at offentlige repræsentanter i  

 alle pengeinstitutter, det være sig banker, sparekasser eller andelskasser,  

 er offentlighedens repræsentanter.
Det overlades til ministeren at fastsætte  

 de nærmere retningslinjer for udøvelsen af denne rolle, herunder  

 retningslinjer for orientering af ministeren eller Finanstilsynet.
Det foreslås endvidere, at der, såfremt virksomhederne indgår i en  

 finansiel koncern, både udpeges en offentlig repræsentant i bestyrelsen for  

 datterselskabet og i moderselskabet, således at offentligheden er  

 repræsenteret begge steder.
Der gælder de samme pligter efter forslaget for  

 begge de offentlige repræsentanter.
Til § 2 Til nr. 1 Den foreslåede bestemmelse svarer til de under § 1, nr. 1-4, foreslåede  

 bestemmelser.
Til § 3 Til nr. 1 Den foreslåede bestemmelse svarer til de under § 1, nr. 1-4, foreslåede  

 bestemmelser om offentlige repræsentanter i pengeinstitutter m.v.
Til § 4 Det foreslås, at loven træder i kraft den 1. januar 1997, således at der  

 er tilstrækkelig tid til at udforme retningslinjerne.
