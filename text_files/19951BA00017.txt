Nr BSF 17 Forslag til folketingsbeslutning om dansk nej til Europol og  

 Schengenaftalen Fremsat af Keld Albrechtsen (EL) Frank Aaen (EL) den 24. oktober 1995 Folketinget beslutter, at Danmark ikke skal ratificere  

 Europolkonventionen, og at Danmark trækker ansøgningen om observatørstatus  

 med henblik på medlemskab i Schengensamarbejdet tilbage.
Bemærkninger til forslaget Enhedslisten mener, at oprettelsen af en myndighed som Europol, der er  

 første skridt frem mod oprettelsen af et unionspoliti af samme type som det  

 amerikanske FBI, vil medføre en svækkelse af retssikkerheden i Danmark såvel  

 som i de øvrige lande i EU.
Et af formålene med Europols dannelse - bl.a. fra tysk side - er, at  

 Europol vil være et konkret bevis for Unionens fortsatte udvikling, hvor  

 Europol skal optræde som det unionspoliti, der sikrer Unionens grænser.
Det  

 var netop det, som lå til grund for den danske undtagelse i  

 Edinburgh-Aftalen, idet Danmark ikke ville ind i et overnationalt samarbejde.  

 Her siger Unions- og Europol-tilhængerne i Danmark, at Europolkonventionen  

 ikke er et overnationalt politisamarbejde, men bygger på en mellemstatslig  

 aftale, som ikke strider mod det danske forbehold.
Dette er imidlertid en  

 rent formel og på afgørende punkter forkert argumentation.
Når et  

 unionspoliti er en realitet, vil det i realiteten fungere som en overnational  

 myndighed.
 I Europolkonventionens artikel 26 beskrives Europol som en juridisk retlig  

 størrelse: »Europol har status som juridisk person . . . Europol nyder i  

 hver medlemsstat den mest vidtgående rets- og handleevne, som vedkommende  

 nationale ret tillægger juridiske personer . . .«.
 I artikel 30 om personalet ansat i Europol står der, at ». . .  

 direktøren, vicedirektørerne og personalet ved Europol skal i udøvelsen af  

 deres virksomhed lade sig lede af Europols målsætning og opgaver og må ikke  

 søge eller modtage instruktioner fra nogen regering, myndighed eller  

 organisation eller fra nogen person, som ikke er tilknyttet Europol,  

 medmindre andet er fastsat i denne konvention; afsnit VI i Traktaten om Den  

 Europæiske Union berøres ikke heraf«.
 Senere i artikel 32 står der om tavshedspligt: »Europols organer,  

 disses medlemmer, vicedirektørerne, de øvrige ansatte ved Europol og  

 forbindelsesofficererne skal afholde sig fra enhver handling og offentlig  

 meningstilkendegivelse, der vil kunne skade Europols anseelse eller  

 virksomhed«.
Med sådanne beføjelser og opgaver som beskrevet i de forskellige artikler  

 i Europolkonventionen vil den i praksis blive en overnational størrelse, som  

 vil lægge sin egen linje i de forskellige spørgsmål om kriminalitet og  

 terrorisme i årene fremover.
Det er oplagt at antage, at det ikke vil være  

 den danske retsopfattelse, som vil slå igennem, men de opfattelser, som er  

 rådende i de store lande.
Enhedslisten vender sig også stærkt imod den begrænsning af  

 retssikkerheden, som vil blive følgen af centralt oprettede registre og  

 databaser med hundredtusinder, ja måske millioner af borgere i Europa.  

 Desuden er der overvejelser om i registrene at indføre såkaldte  

 »bløde« oplysninger, som i deres substans er baseret på rygter.  

 Sådanne overvejelser kan kun yderligere bestyrke frygten for politisk og  

 anden misbrug af sådanne centrale registre.
Hertil kommer, at EU-topmødet i  

 Essen i december 1994 vedtog, at Europol også skal beskæftige sig med  

 bekæmpelse af terrorisme.
Dette blev endeligt konfirmeret på de sidste  

 ministerrådsmøder i juni 1995, og i et svar på et spørgsmål fra  

 Europaudvalget (spm. nr. 107) skriver justitsministeren den 11. juli 1995, at  

 ». . . Europol senest to år efter konventionens ikrafttræden skal  

 beskæftige sig med terrorhandlinger, rettet mod personers liv og legeme, mod  

 den personlige frihed eller mod ejendom.
Herudover skal der enten være tale  

 om handlinger, der er begået, eller om handlinger, som det må antages vil  

 blive begået i forbindelse med sådanne terroristiske aktiviteter«.
Efter mødet i Folketingets Europaudvalg den 15. juni 1995 indrømmede  

 justitsminister Bjørn Westh til Ritzau, at ». . . vi kan ikke forhindre  

 Spanien i at indberette en dansker, hvis de mener, at vedkommende gør noget  

 kriminelt«.
Han sagde derefter, at det kunne Spanien også gøre i dag,  

 hvad der ikke beroliger forslagsstillerne, da det nye i situationen er, at  

 alle andre EU-lande nu kan gå ind og trække sådanne oplysninger ud af  

 systemet.
De begrænsninger og kontrolsystemer, som er vedtaget, er efter  

 forslagsstillernes opfattelse ikke tilstrækkelige.
Med oprettelsen af disse  

 centrale registre og databaser vil politiske aktiviteter, som er lovlige i  

 Danmark, kunne ende med at blive registreret i Europols kartoteker, fordi  

 disse aktiviteter ikke defineres som »lovlige« i et eller flere af  

 de andre EU-lande.
I et svar til Europaudvalget siger justitsminister Bjørn  

 Westh, at for ». . . alle de kriminalitetsformer, som Europol skal  

 beskæftige sig med - herunder terrorisme - må udtrykket derfor fortolkes i  

 overensstemmelse med hvert enkelt lands retsopfattelse og -tradition«.  

 Hvis Keld Albrechtsen f.eks. stillede sig op på et møde i Baskerlandet og  

 holdt en tale, som kritiserede den spanske regering for dens behandling af  

 baskerne og gik ind for autonomi for baskerne, er der næppe tvivl om, at han  

 ville blive defineret som »terroristsympatisør« og Enhedslisten som  

 en »kriminel« organisation.
Desuden er der ingen ordentlig parlamentarisk kontrol med Europol.  

 Europa-Parlamentet vil en gang om året få tilsendt en rapport over Europols  

 aktiviteter, men der vil ikke være anden form for indsigt i og kontrol med  

 Europol på nationalt eller mellemstatsligt niveau ud over de nationale  

 embedsmænd og kontrolinstanser, som er blevet etableret inden for Europol.
En  

 af de formelle begrundelser for ikke at have en sådan tilsynsmyndighed er, at  

 det er et politisamarbejde på mellemstatsligt niveau.
I praksis vil det altså  

 sige, at vi får ikke bare en overnational organisation til bekæmpelse af  

 kriminalitet, men også en politisk efterretningstjeneste, som ikke engang er  

 underlagt den meget begrænsede parlamentariske kontrol, som findes med de  

 danske efterretningstjenester.
Hertil kommer, at databeskyttelsen kommer til at bygge på den europæiske  

 konvention af 28. januar 1981 om beskyttelse af det enkelte menneske i  

 forbindelse med elektronisk databehandling af personoplysninger.
Denne  

 konvention sikrer på ingen måde enkeltpersoner mod misbrug af oplysninger.  

 Tværtimod indeholder denne konvention en lang række undtagelsesbestemmelser,  

 der gør, at efterretningstjenester kan registrere alle mulige oplysninger om  

 en person, uden at vedkommende har ret til at få oplysning herom.
I den vedtagne Europolkonvention kan en registreret person ikke få  

 aktindsigt om sig selv, hvis dette kan skade hensynet til  

 »medlemsstaternes sikkerhed«, »den offentlige sikkerhed«  

 eller »bekæmpelse af kriminelle handlinger«.
Paragrafferne er  

 udformet således, at det bliver helt vilkårlige tolkninger af disse  

 »garantibestemmelser« - oven i købet foretaget af den samme  

 organisation som foretager registreringerne om vedkommende.
En samling  

 gummiparagraffer, som sikrer, at alt kan registreres, uden at de registrerede  

 har aktindsigt.
I Europolkonventionen står der oven i købet, at Europol eller  

 dets kontrolinstans ikke behøver at forklare årsagerne til, at vedkommende  

 ikke kan få aktindsigt, hvis det skønnes, at dette kan  

 »underminere« det grundlag/formål, på hvilket registreringen  

 foregår.
 I et svar til Europaudvalget på spørgsmål nr. 113 skriver  

 justitsministeren, at ». . . i de tilfælde, hvor lovgivningen i den  

 enkelte medlemsstat som udgangspunkt giver adgang til egen acces, kan Europol  

 dog i en række tilfælde, jf. artikel 19, stk. 3, nr. 1-3, nægte egen acces.  

 Som eksempel herpå kan blandt andet nævnes behovet for at sikre, at Europol  

 kan udføre sine opgaver behørigt . . . Det er således korrekt, at den  

 pågældende ikke har nogen garanti for at få egen acces i Europols  

 registre«.
 I Europolkonventionens artikel 19, stk. 3, nr. 1-3, står der følgende  

 undtagelser, som Europol kan bruge som begrundelse for at nægte egen acces  

 til registre:
 »Når medlemsstatens ret foreskriver, at oplysninger skal udleveres,  

 afslås udleveringen, hvis det er nødvendigt:
1) for at Europol kan udføre sine opgaver behørigt, 2) for at beskytte medlemsstaternes sikkerhed og den offentlige orden  

 eller for at bekæmpe strafbare handlinger, 3) for at beskytte tredjemands rettigheder og friheder, og den berørte  

 persons interesse i udleveringen af oplysninger således ikke kan betragtes  

 som mest tungtvejende«.
Hvis det teoretisk skulle være lykkedes at være kommet forbi  

 begrænsningerne i stk. 3, kommer derefter stk. 4 i samme artikel 19, som  

 stiller en ny række betingelser for, hvilken fremgangsmåde der skal  

 overholdes for videregivelse af de personlige oplysninger.
I sidste punkt i  

 stk. 4 står der ganske enkelt, at ». . . hvis en eller flere  

 medlemsstater eller Europol har tilkendegivet deres modstand mod udleveringen  

 af oplysningerne, underretter Europol den pågældende om, at den har foretaget  

 kontrollen, uden at anføre forhold, som kan afsløre, om den pågældende er  

 registreret eller ej«.
Med sådanne begrænsninger og de tolkninger, som hele artikel 19 åbner op  

 for, vil Europols daglige ledelse i realiteten kunne nægte alle adgang til  

 oplysninger om, hvorvidt man er registreret eller ej.
Det åbner op for rent  

 politisk betingede afgørelser.
Europaudvalget har i et andet spørgsmål (spørgsmål nr. 114) spurgt, om  

 Europol vil kunne udlevere oplysninger om danskere til andre landes politi og  

 efterretningstjenester, og om oplysningerne derfor vil kunne sive til f.eks.  

 mafiaen eller spanske højrekredse.
Hertil svarede Justitsministeriet den 11.  

 juli 1995, at ». . . der kan naturligvis ikke gives nogen garanti mod,  

 at de oplysninger, der efter reglerne i konventionen videregives til en anden  

 medlemsstats myndighed, ikke derfra videregives (eller udsives) på ukorrekt  

 måde«.
Et andet spørgsmål fra Europaudvalget er gået på, om registrerede  

 oplysninger i Europols registre er uden tidsbegrænsninger (spørgsmål nr.  

 117). Hertil svarer justitsministeren, at ». . . oplysninger kan lagres  

 i Europols registre, så længe det er nødvendigt for udførelse af Europols  

 opgaver.
Herudover fremgår det, at det senest tre år efter indlæsningen af  

 oplysninger skal undersøges, om det fortsat er nødvendigt at opbevare de  

 pågældende oplysninger«.
Et andet problem er, at Europols registre kunne komme til at indeholde  

 forkerte faktuelle oplysninger eller kriminaliseringer af personer, som ikke  

 - heller ikke under Europols gummiparagraffer - kan defineres som kriminelle  

 eller terrorister.
Her siger konventionen, at »hvis det viser sig, at  

 oplysninger, som lagres hos Europol, og som er blevet meddelt af tredjelande  

 eller eksterne organisationer, eller som er resultat af Europols  

 analysevirksomhed, er ukorrekte, eller at indlæsning og lagring af dem er i  

 modstrid med denne konvention, skal Europol rette eller slette dem. . .  

 Enhver har ret til at anmode Europol om, at fejlagtige oplysninger vedrørende  

 den pågældende rettes eller slettes«.
Det lyder jo meget godt, men i  

 artikel 19 i sin egen konvention har Europol sørget for, at der ikke er  

 nogen, som vil få mulighed for at få besked om, hvorvidt vedkommende er  

 registreret, og på hvilket grundlag og med hvilke oplysninger man er  

 registreret.
Dermed hænger det på de samme kilder, som i første omgang har  

 foretaget indlæsningen af vedkommende i Europols registre.
Og medmindre der  

 er tale om deciderede skrivefejl i indlæsningen, er det temmelig  

 usandsynligt, at disse »fejl« vil blive ændret.
Her kan vi  

 risikere, at de forskellige landes nationale opfattelser af lov og ret og  

 efterretningstjenesters egen praksis bliver Europols praksis i disse  

 tilfælde.
For ikke at tale om den praksis, som udøves af tredjelandes måde at  

 registrere kriminalitet på.
 I forlængelse af Europolkonventionen, som forslagsstillerne opfordrer  

 Folketinget til at stemme imod ved ratifikationen her i Folketinget, vil  

 forslagsstillerne også opfordre den danske regering til at trække sig ud af  

 observatørfunktionen i forbindelse med Schengenaftalen.
Schengenaftalen er et forsøg foretaget af en gruppe EU-lande på at indføre  

 det grænse- og pasfri Europa.
Men hvis det skal lade sig gøre, kræves en høj  

 grad af ens regler og holdninger om kontrol med grænser, kriminalitet,  

 flygtninge- og indvandrerpolitik, som i realiteten vil medføre en  

 diskriminering af de landes statsborgere, som ikke er med i Schengen.
På sigt  

 er det meningen, at Schengenaftalen skal udvides til at gælde for alle  

 EU-lande.
Formelt indførte Schengenlandene i slutningen af marts 1995 fri  

 bevægelighed og nedlæggelse af kontrollen med de indre grænser i de syv  

 medlemslande.
Det er kun EU-medlemslande, som kan ansøge om at blive  

 medlemmer af Schengenaftalen.
Det vil sige, at selv om Danmark, Sverige og  

 Finland skulle beslutte at blive medlemmer af Schengen, så ville Norge og  

 Island stå udenfor.
Det vil bringe den nordiske pasunion i fare, da det kan  

 medføre, at de tre nordiske lande, som er med i EU, kunne risikere at skulle  

 kræve pas og visum af folk fra Norge og Island til de andre nordiske lande.
Forslagsstillerne er imod den form for politisamarbejde, som  

 Schengenaftalen er udtryk for.
Den giver en lang række problemer for indrejse  

 for personer fra lande, som ikke er med i Schengen, specielt i forhold til  

 Østeuropa og den tredje verden.
F.eks. vil det være et centralt organ i  

 Schengen, som skal udstikke regler for, fra hvilke lande Schengen skal kræve  

 visum for at kunne rejse ind i Schengenland! Forslagsstillerne er meget lidt trygge ved det SIS-informationssystem, som  

 Schengenlandene vil bruge i fællesskab, og er meget lidt trygge ved, at de  

 oplysninger, som kodes ind i dette informationssystem af et medlemsland, skal  

 bruges i et andet medlemsland.
SIS-informationssystemet er en fælles  

 database, som alle Schengenlandene fodrer med de oplysninger, der skal bruges  

 af de politifolk, som skal udføre kontrol af rejsende.
Hvis Schengenlandene skal gennemføre åbne grænser indadtil, vil det  

 automatisk medføre skrappere grænsekontrol i forhold til alle lande, som ikke  

 er med i Schengen.
Det er også et af regeringens argumenter for at have en  

 observatørstatus i Schengen med henblik på at opnå medlemskab i Schengen.
Forslagsstillerne ser hellere et udvidet politisamarbejde på  

 mellemstatsligt niveau udviklet - i stedet for alle de problemer og  

 afgrænsninger, som Schengenaftalen giver ikke bare for alle de lande, som er  

 uden for Schengenaftalen.
Hertil kommer de problemer, som ligger i den måde,  

 SIS-informationssystemet er indrettet på.
Men det grænsefrie Schengenområde er allerede løbet ind i problemer, da  

 Frankrig stadig holder fast ved grænsekontrollen.
Frankrig har brugt en  

 sikkerhedsklausul i Schengenaftalen til at fastholde kontrollen med sine egne  

 grænser i forhold til de andre Schengenlande på grund af faren for ulovlig  

 indvandring.
Desuden har Frankrig i flere tilfælde nægtet belgisk politi at  

 forfølge personer ind i Frankrig, selv om Frankrig selv frit kan forfølge  

 personer ind i Belgien.
 Dette sammen med andre kontroverser i forbindelse med realiseringen af  

 Schengenaftalens bestemmelser åbenbarer, at de Schengenlande, som vil stramme  

 reglerne op for de lande, som ikke er med i Schengen, ikke selv kan leve op  

 til Schengenaftalens bestemmelser.
