Kommentar til landsskatteretskendelse Kendelsen vedrører en bindende forhåndsbesked afgivet af  

 Ligningsrådet om konsekvenserne af et eventuelt salg af en  

 grønlandsk advokatvirksomhed.
 Der blev spurgt, om det følger af dobbeltbeskatningsaftalen mellem  

 Grønland og Danmark, at hele den i Grønland i anledning af  

 salget betalte skat, herunder skat af fortjeneste på goodwill vil kunne  

 fradrages ved opgørelsen af skattetilsvaret i Danmark for samme  

 indkomstår, i hvilket afståelse af den grønlandske  

 advokatvirksomhed finder sted.
 Beskatningsretten til fortjeneste ved afståelse af formuegenstande  

 er omhandlet i artikel 13 i den dansk-grønlandske aftale.
 I henhold til artikel 13, stk. 2 i den dansk-grønlandske  

 dobbeltbeskatningsaftale kan fortjeneste ved afståelse af  

 løsøre, der tilhører et fast sted, som en person bosat i  

 Danmark anvender til udøvelse af frit erhverv i Grønland,  

 herunder også fortjeneste ved afståelse af selve det faste sted,  

 beskattes i Grønland.
 Artikel 13, stk. 2 skulle efter Ligningsrådets opfattelse  

 forstås således, at Grønland i den pågældende  

 situation havde beskatningsretten til fortjenesten ved salget af  

 advokatvirksomheden i Grønland, herunder fortjenesten på  

 goodwill.
 Det stillede spørgsmål blev af Ligningsrådet besvaret  

 med nej.
Ligningsrådet lagde ved besvarelsen vægt på, at  

 fortjeneste på goodwill efter danske regler er skattefri.
Der  

 forelå ikke en dobbeltbeskatningssituation for den  

 pågældende indkomst, som ville være omfattet af  

 overenskomsten, og der forelå ikke en lempelsesberettiget indkomst i  

 henhold til creditreglen i artikel 22.
 Ligningsrådet fandt ikke, at dette var i strid med den af  

 Østre Landsret af 30. april 1987 afsagte dom, idet denne alene  

 fastslår, at der ikke kan gøres indskrænkning i lempelsen  

 af skatten af indkomst på grundlag af en forskel i beregningsgrundlaget  

 i henholdsvis Grønland og Danmark for beskatning af fortjenesten ved  

 salg af en ejendom.
 For så vidt der skulle betales skat i Grønland af andre  

 fortjenester ved salget, som også skulle beskattes i Danmark, kunne der  

 efter Ligningsrådets opfattelse kun lempes for den i Grønland  

 erlagte skat vedrørende den pågældende fortjeneste efter  

 lempelsesreglen i artikel 22 (credit-metoden).
 Den i Grønland erlagte skat af goodwill kunne ikke indgå i en  

 eventuel beregning af lempelsen for andre fortjenester.
 Ligningsrådets bindende forhåndsbesked i sagen blev  

 stadfæstet.
 Landsskatteretten gav imidlertid principielt klageren medhold i, at det  

 forhold, at den grønlandske skat er beregnet på grundlag af  

 blandt andet indkomst, som er skattefri i Danmark, og som derfor ikke  

 indgår i lempelsesbrøken efter dobbeltbeskatningsoverenskomstens  

 artikel 22, stk. 2, ikke kan begrunde, at den tilsvarende del af den  

 grønlandske skat kan holdes udenfor opgørelsen efter artikel  

 22, stk. 1 a).
 Ved Østre Landsrets dom af 30. april 1987 er det fastslået,  

 at der i forbindelse med lempelsesberegning efter artikel 22, stk. 1 a) for  

 fortjeneste ved ejendomsafståelse i Grønland, jf. artikel 13,  

 stk. 1, ikke skal ske opdeling af fortjenesten i en ejendomsavance og  

 genvundne afskrivninger.
 Landsskatteretten finder heller ikke grundlag for at opdele fortjeneste,  

 der er omfattet af overenskomstens artikel 13, stk. 2, i en salgsfortjeneste  

 vedrørende goodwill og genvundne afskrivninger på det ved salget  

 medfølgende løsøre.
 I begge sager skulle der ske en beregning af creditlempelsen med  

 anvendelse af de to maksimeringsregler i artikel 22, stk. 1 a) og artikel 22,  

 stk. 2.
 Af artikel 22, stk. 1 a) følger, at der i et tilfælde, hvor  

 en person er bosat i Danmark og oppebærer indkomst fra Grønland,  

 og sådan indkomst efter bestemmelserne i aftalen kan beskattes i  

 Grønland, skal tillades fradrag for den i Grønland betalte skat  

 i indkomstskatten til Danmark.
 Af artikel 22, stk. 2 følger, at fradraget imidlertid ikke skal  

 kunne overstige den del af indkomstskatten - således som skatten er  

 beregnet inden indrømmelsen af fradraget   der forholdsmæssigt  

 falder på den indkomst, som kan beskattes i Grønland.
 Lempelsen gives som det mindste af de to beløb.
 Der manglede talangivelser i forespørgslen vedrørende den  

 påtænkte overdragelse af advokatvirksomheden, og der kunne derfor  

 ikke beregnes lempelse efter maksimeringsreglerne, og navnlig kunne der ikke  

 gives svar på den nærmere begrænsning ifølge artikel  

 22, stk. 2.
 Denne begrænsning fik ikke nogen selvstændig betydning i den  

 situation, som Østre Landsretsdom af 30. april 1987 omhandlede, idet  

 beregningen ifølge artikel 22, stk. 1 a) også efter dommen gav  

 et mindre beløb end det beløb, der kunne beregnes efter artikel  

 22, stk. 2.
 Østre Landsrets dom af 30. april 1987 er offentliggjort i Skat  

 1987, nr. 6, side 427-429.
