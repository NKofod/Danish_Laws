Skriftlig fremsættelse (7. februar 2018) Udlændinge- og integrationsministeren (Inger Støjberg):
 Herved tillader jeg mig for Folketinget at fremsætte:
Forslag til lov om ændring af udlændingeloven og integrationsloven (Opholdstilladelse ved pensionering til tidligere ansatte ved herværende internationale organisationer m.v.) (Lovforslag nr.
L 140) Udlændinge, der arbejder ved internationale organisationer m.v. her i landet, får opholdstilladelse af Udenrigsministeriet.
Det samme gælder ægtefæller og børn.
Opholdstilladelsen er begrænset til ansættelsesforholdets varighed og kan ikke gøres tidsubegrænset.
 Når sådanne personer pensioneres, kan de i dag efter en konkret vurdering opnå opholdstilladelse efter udlændinge-lovens § 9 c, stk. 1, om ganske særlige grunde.
 Udenrigsministeriet har oplyst, at der er en stigende interesse fra internationale organisationer m.v. for at skabe klarhed over sådanne personers retsstilling ved pensionering, særligt efter FN-byens åbning i København i 2013.
 Med henblik på at skabe en sådan klarhed foreslås det at indføre en ny opholdsordning for sådanne pensionerede udlændinge.
 Efter lovforslaget vil opholdstilladelse være betinget af: En alder på 60 år, pensionering, 12 års ophold i Danmark, tilknytning til Danmark, bestået Dansk Prøve 1 og sikkerhedsstillelse til dækning af evt. fremtidige udgifter til offentlig forsørgelse.
En ægtefælle, der har opholdt sig i Danmark under udlændingens ansættelse, kan efter lovforslaget opnå opholdstilladelse, hvis den pågældende har bestået Dansk Prøve 1, og der stilles sikkerhed, der kan dække evt. fremtidige udgifter til offentlig forsørgelse.
Mindreårige børn kan også opnå opholdstilladelse.
 Lovforslaget indeholder forslag om, at ægtefæller og faste samlevende, som meddeles opholdstilladelse efter den nye ordning, skal tilbydes en integrationsindsats efter integrationsloven.
Hvis udlændingen eller ægtefællen får offentlige forsørgelsesydelser inden meddelelse af tidsubegrænset opholdstilladelse, kan opholdstilladelsen inddrages. Øvrige familiemedlemmers opholdstilladelse kan også inddrages.
Endvidere kan beløbet inddrives i den økonomiske sikkerhed, der er stillet.
Efter lovforslaget kan udlændinge, der har arbejdet ved internationale organisationer, opnå tidsubegrænset opholdstilladelse efter 5 års ophold med opholdstilladelse efter den nye ordning, hvis de ikke har fået offentlige forsørgelsesydelser i de seneste 5 år og ikke har forfalden gæld til det offentlige, har bestået Prøve i Dansk 2, opfylder vandelskrav og har bestået en medborgerskabsprøve eller udvist aktivt medborgerskab i mindst 1 år.
Det er i vidt omfang de samme krav, som gælder efter de almindelige regler om tidsubegrænset opholdstilladelse, som familien vil være omfattet af.
 Det foreslås endelig, at udlændinge, der går på pension og meddeles opholdstilladelse efter den nye ordning, kan udføre ulønnet frivilligt arbejde.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
