Erstatningsansvarslovens § 4  godtgørelse for varigt mén, nævnets j.nr. 13-520-01044 Ansøger blev overfaldet med spark i skridtet og knytnæveslag i ansigtet, hvorved han pådrog sig hjernerystelse og en flænge under det ene øje.
Nævnet besluttede at forelægge sagen for Arbejdsskadestyrelsen og henledte i den forbindelse Arbejdsskadestyrelsens opmærksomhed på (blandt andet), at ansøger havde haft en psykisk belastet opvækst samt kontakt til distriktspsykiatrien.
Arbejdsskadestyrelsen vurderede ansøgers varige mén som følge af hændelsen til 25 %. Styrelsen oplyste, at der var forudbestående psykiske gener i form af depression, men at det var styrelsens vurdering, at der ikke skulle ske fradrag i méngraden herfor.
Nævnet noterede sig, at der ikke i Arbejdsskadestyrelsens akter indgik kopi af akter om ansøger fra distriktspsykiatrien, ligesom der ikke indgik kopi af ansøgers patientjournaler fra før tilskadekomsten.
Nævnet besluttede på den baggrund at genforelægge sagen for Arbejdsskadestyrelsen.
Arbejdsskadestyrelsen indhentede herefter yderligere akter vedrørende ansøger.
Styrelsen fandt imidlertid ikke, at det gav anledning til en ændret vurdering af den fastsatte méngrad.
Nævnet udbetalte herefter godtgørelse i overensstemmelse med Arbejdsskadestyrelsens vurdering.
