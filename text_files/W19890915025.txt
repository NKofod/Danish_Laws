Udtalt, at det er en kommunalretlig grundsætning, at kommunale midler  

 kun må anvendes til forsørgelse af enkeltpersoner, såfremt der er hjemmel  

 hertil i lovgivningen.
Sociale ydelser kan således ikke uden lovhjemmel  

 tildeles en persongruppe, der er afgrænset efter økonomiske eller andre  

 kriterier.
Fjernelse af spærretiden på pensionistrabatkort uden en samtidig  

 indførelse af andre restriktioner vil derfor være ulovlig, med mindre  

 rabatten begrundes ud fra trafikpolitiske og -økonomiske formål.
 I en konkret sag om indførelse af en ny type rabatkort til  

 pensionister uden spærretid udtalt, at sådanne rabatkort er lovlige, idet  

 nyordningen alene var begrundet i trafikpolitiske og -økonomiske hensyn.
I skrivelse af 3. september 1987 (j.nr. 921-35) anmodede Hovedstadsrådet  

 om Indenrigsministeriets vurdering af, hvorvidt der lovligt kan etableres  

 rabatordninger med nedsat takst for abonnementskort for pensionister, uden  

 den indskrænkning i brugen af kortene, som kendes i dag.
Til brug for  

 Indenrigsministeriets vurdering medsendte Hovedstadsrådet et notat af 2. juli  

 1987 med bilag fra advokatfirmaet Horten og Co. om rabat inden for den  

 kollektive trafik.
På denne baggrund meddelte Indenrigsministeriet i skrivelse af 5. maj  

 1988, at spørgsmålet om lovligheden af en lempelse af de gældende  

 spærretidsregler afhænger af formålet med en eventuel lempelse.
Efter  

 Indenrigsministeriets vurdering må alene trafikpolitiske og -økonomiske  

 formål varetages ved tilrettelæggelse af en ny rabatordnings nærmere indhold.  

 Indenrigsministeriet tilføjede, at en fjernelse af spærretiden på  

 pensionistrabatkort uden en samtidig indførelse af andre restriktioner ville  

 være ulovlig, medmindre rabatten begrundes ud fra trafikpolitiske og  

 -økonomiske formål.
I skrivelse af 27. juni 1988 (j.nr. 021-35) anmodede Hovedstadsrådet  

 Indenrigsministeriet om en udtalelse om, hvorvidt et konkret forslag om  

 indførelse af en ny type rabatkort til pensionister er lovlig.
Forslaget var  

 konkretiseret således, at der udover den korttype med tidsmæssige  

 indskrænkninger, der findes i dag, etableres en ny korttype uden tidsmæssige  

 indskrænkninger til den dobbelte pris af det eksisterende kort.  

 Hovedstadsrådet oplyste bl.a. at nettomerindtægten ved den nye ordning var  

 vurderet til 7-10 mio. kr. pr. år, idet der ikke forventes  

 kapacitetsproblemer.
 I skrivelse af 31. august 1988 anmodede Indenrigsministeriet om  

 supplerende oplysninger, således:
- Hvilke kriterier ligger til grund for afgrænsningen af de persongrupper,  

 der kan købe de nævnte korttyper, - en beskrivelse af de beregninger, der ligger til grund for den  

 økonomiske vurdering, - oplysninger om eventuelle selvstændige trafikundersøgelser i  

 Hovedstadsområdet, der kan begrunde ansøgningen og - en redegørelse for den tradition, der ligger bag differentiering af  

 billetpriser ud fra bl.a. alderskriterier.
I skrivelse af 14. oktober 1988 fremkom Hovedstadsrådet bl.a. med følgende  

 redegørelse: Som anført i vort brev af 27. juni 1988 videreførtes ved HT den  

 af Københavns Sporveje i 1963 indførte pensionistkortordning.
Også reglerne  

 for hvilke persongrupper, der omfattedes af ordningen forblev uændrede.  

 Berettigede til at løse pensionistkort er personer, der er fyldt 67 år, eller  

 personer, der modtager førtidspension eller invalidepension . Ordningens  

 sigte var at lette presset i myldretiden og udnytte kapaciteten bedre uden  

 for myldretiden, dvs flytte passagerer, som ikke var arbejdstagere, væk fra  

 den omkostningskrævende myldretid til de mere trafiksvage tider, mod at der  

 ydedes en rabat i forhold til den normale pris.
 I de økonomiske beregninger over konsekvenser ved en ny type  

 pensionistkort uden spærretid, men til forhøjet pris, indgår følgende  

 forudsætninger:
- 40% går over til pensionistkort uden spærretid - 60% fortsætter den nuværende ordning - prisen uden spærretid forhøjes med 100% - af de 40%, der går over til pensionistkort uden spærretid, antages  

 halvdelen tidligere at have foretaget en ugentlig dobbeltrejse i spærretiden  

 på et 3-zoners rabatkort - fordelingen 40/60% omfatter kun pensionister bosiddende i Storkøbenhavn,  

 hvor spærretiden omfatter både busser og tog.
I det øvrige HT-område er det  

 muligt at benytte busser og privatbanetog i hele driftstiden - antallet af pensionistkort andrager totalt ca. 135.000; 5.000 løser  

 3-zonerskort og 130.000 netkort - antal brugere bosiddende i Storkøbenhavn ca. 104.000, hvoraf ca. 4.000  

 løser 3 zonerskort og ca. 100.000 netkort - nugældende priser: 130,- kr/170,- kr pr kvartal for henholdsvis kort til  

 3 zoner/net.
 Under disse forudsætninger har Hovedstadsrådet beregnet merprovenuet til  

 13,9 mio. kr., men da det er sandsynligt, at et antal erhvervsaktive over 67  

 år, der i dag løser almindeligt abonnementskort, i stedet med fordel vil  

 kunne benytte de nye pensionistrabatkort uden spærretid, må merprovenuet  

 skønsmæssigt fastsættes 3-6 mio. kr. lavere, eller i alt 7-10 mio. kr.
Hovedstadsrådet fortsætter i sin redegørelse: Der er ikke foretaget  

 selvstændige trafikundersøgelser i HT-området.
Ovennævnte beregninger er  

 baseret på oplysninger modtaget fra Aarhus Sporveje vedrørende konsekvensen  

 af den der indførte tilsvarende ordning.
Hvad angår differentiering af billetpriser ud fra bl.a. alderskriterier,  

 er der på en række områder såvel inden for den offentlige som den private  

 sektor en langvarig praksis for, at især børn og ældre betaler mindre end  

 normalprisen for en ydelse.
Dette er også tilfældet inden for  

 transportområdet, hvor der ydes en række aldersbetingede rabatter.
Der kan  

 f.eks. henvises til DSB's ungdomskort og 65-billetter.
Som Indenrigsministeriet tidligere har præciseret, er det en  

 kommunalretlig grundsætning, at kommunale midler kun må anvendes til  

 forsørgelse af enkeltpersoner, såfremt der er hjemmel hertil i lovgivningen.  

 Sociale ydelser kan således ikke uden lovhjemmel tildeles en persongruppe,  

 der er afgrænset efter økonomiske eller andre kriterier.
Derimod er det  

 anerkendt, at trafikøkonomiske og -politiske hensyn kan føre til, at en  

 kommune ved særordninger forsøger at inddrage en vis kundekreds for derved at  

 opnå en bedre udnyttelse af de kommunale ressourcer.
Den eksisterende  

 pensionistrabatordning bygger netop på disse forudsætninger.
Efter de af Hovedstadsrådet meddelte oplysninger om formålet med den  

 foreslåede nye rabatordning, må Indenrigsministeriet lægge til grund, at  

 ordningen alene er begrundet i trafikpolitiske og -økonomiske hensyn.  

 Ministeriet har i denne forbindelse bl.a. lagt vægt på Hovedstadsrådets  

 oplysning om, at der ikke forventes at opstå kapacitetsproblemer.
På denne  

 baggrund - og under hensyn til den tradition, der har dannet sig på  

 trafikområdet med indførelse af rabatordninger baseret på alderskriterier -  

 er det ministeriets opfattelse, at rabatordningen er lovlig.
 Hvilket herved meddeles.
 Indenrigsministeriets afgørelser og udtalelser om kommunale forhold 1989  

 3.1.
