 Et revisionsfirma rejste spørgsmål om, hvorvidt visse af firmaet til en  

 ejer og administrator af fast ejendom leverede ydelser omfattedes af  

 afgiftspligten efter merværdiafgiftsloven.
 Der var indgået en skriftlig aftale mellem revisionsfirmaet og en klient -  

 som ejede fast ejendom og selv ved ansat personale administrerede denne  

 ejendom - om udførelse af en række delopgaver i forbindelse med  

 ejendomsadministrationen.
Disse delopgaver omfattede edb-behandling, revisionsarbejde, herunder  

 udarbejdelse af årsregnskaber for ejendommene, og daglig administration.  

 Daglig administration dækkede ydelser, som hovedsageligt vedrørte  

 restancearbejdet.
Klientens kasseregnskab og indbetalingslister dannede  

 grundlag for det udførte arbejde i et integreret edb-system.
 Der var endvidere rejst spørgsmål om den afgiftsmæssige stilling efter  

 merværdiafgiftsloven for leverancer af den omhandlede art i tilfælde, hvor  

 ydelserne leveredes til klienten i dennes egenskab af administrator af fast  

 ejendom, som han ikke selv ejede.
 Revisionsfirmaet anførte, at klienten havde personale ansat til udførelse  

 af denne del af administrationsopgaverne, og at klienten overvejede at påtage  

 sig administrationen af et antal lejemål for en anden ejer.
Nævnet har tidligere truffet afgørelse om, at det ved anvendelsen af  

 undtagelsesbestemmelsen i lovens § 2, stk. 3, punkt h, 1.pkt. (vedrørende  

 administration af fast ejendom), principielt må forudsættes, at der  

 foreligger en aftale mellem parterne om, at administrator skal foretage den  

 løbende ejendomsadministration.
Denne aftale skal i al væsentlighed omfatte  

 udførelsen af de i afgørelse nr 531, under punkt 1, 2 og 3 udførte opgaver,  

 hvorefter en lang række opgaver er afgiftsfri.
 Nævnet traf afgørelse om, at da revisionsfirmaet leverede de i sagen  

 omhandlede ydelser til ejeren af den faste ejendom, forelå der alene en  

 aftale mellem ejeren af en fast ejendom og revisionsfirmaet om leverancer af  

 visse ydelser til brug ved ejendommens administration.
 Derimod fandt nævnet ikke, at de leverede ydelser i al væsentlighed  

 omfattede udførelsen af de opgaver, som er anført under punkterne 1, 2 og 3 i  

 afgørelse nr 531. Revisionsfirmaets ydelser var derfor ikke undtaget fra  

 afgiftspligten.
For så vidt angår de af firmaet påtænkte leverancer af ovennævnte ydelser  

 til klienten i dennes egenskab af administrator af en fast ejendom, som han  

 ikke selv ejer, var aftalen om administrationen af den faste ejendom ikke  

 indgået mellem ejeren og administratoren af den pågældende ejendom.
Disse  

 ydelser var derfor heller ikke undtaget fra afgiftspligten.
 Såfremt medarbejderne, se afgørelse nr 669, var ansat af  

 ejer/administrator således, at betalingen for de præsterede ydelser var  

 omfattet af kildeskatteloven (A-indkomst), skulle der ikke svares afgift af  

 sådanne ydelser, jf. merværdiafgiftslovens § 3, stk. 1, punkt a.
 Afgørelsen supplerer Mn.531, Mn.668, Mn.669 og Mn.792. Se også Mn.703,  

 Mn.829 og Mn.964.
