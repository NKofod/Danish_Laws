Skriftlig fremsættelse (8. oktober 2020) Finansministeren (Nicolai Wammen):
 Herved tillader jeg mig for Folketinget at fremsætte:
Forslag til lov om ændring af lov om Digital Post fra offentlige afsendere (Hjemtagelse til Digitaliseringsstyrelsen af dataansvar, strategisk ejerskab og beslutningskompetence for Digital Post, etablering af visningsklienter og flytning af borgeres og virksomheders post) (Lovforslag nr.
L 47) Hovedloven om Digital Post blev vedtaget af folketinget i 2012 som led i udmøntningen af den fællesoffentlige digitaliseringsstrategi 2011-2015. Alle danske borgere på 15 år og derover samt danske virksomheder skulle herefter som udgangspunkt tilsluttes Digital Post-løsningen.
Et fokusområde i den efterfølgende fællesoffentlige digitaliseringsstrategi 2016-2020 er, at de digitale løsninger skal være brugervenlige, tidssvarende og af god kvalitet, samt at virksomheder og borgere skal kunne modtage al relevant, digitalisérbar post fra det offentlige digitalt.
På baggrund heraf, og af et lovmæssigt udbud, er der valgt en ny leverandør af Digital Post, som efter planen går i drift med den nye løsning i august 2021.
Lovforslagets formål er at skabe hjemmel til overgangen til den kommende it-løsning for Digital Post, herunder flytning af borgeres og virksomheders post fra den nuværende løsning hos e-Boks til den nye Digital Post-løsning.
Dette sikrer, at borgere og virksomheder vil kunne tilgå deres eksisterende digitale post fra offentlige afsendere i den nye løsning.
Loven skaber desuden hjemmel til, at kommercielle aktører kan vise den offentlige post.
Dette gøres gennem en godkendelsesordning, der stiller en række krav til fx sikkerhed.
Med den foreslåede ordning vil det blive muligt for e-Boks og andre kommercielle aktører, at blive godkendt til at vise både den offentlige og private post.
Retstilstanden vil for borgere og virksomheder være den samme, om de bruger offentlige eller kommercielle visningsklienter, da de begge anses som en del af Digital Post-infrastrukturen.
Retsvirkningen for post sendt til borgere og virksomheder vil derfor fortsat være, at modtageren kan støtte ret på, og tilsvarende forpligtes, når en meddelelse er tilgængelig for vedkommende i den valgte visningsklient.
Retstilstanden ændres dermed ikke for den enkelte borger eller virksomhed.
Digitaliseringsstyrelsen hjemtager med vedtagelse af lovforslaget systemejerskabet til Digital Post-løsningen, hvilket giver myndighederne en større uafhængighed og fleksibilitet end den hidtidige tilknytning til en privat leverandør har muliggjort.
Digitaliseringsstyrelsen vil hermed få det strategiske ejerskab og den fulde beslutningskompetence over postløsningen samt have dataansvaret for administrationen af postløsningen.
Dette er af stor vigtighed, da Digital Post indgår i den fællesoffentlige digitale infrastruktur, der er samfundskritisk på linje med den fysiske infrastruktur.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
