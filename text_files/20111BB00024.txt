Fremsat den 15. december 2011 af Karina Adsbøl (DF), Alex Ahrendtsen (DF), Kristian Thulesen Dahl (DF), Mette Hjermind Dencker (DF), Dennis Flydtkjær (DF), Pia Kjærsgaard (DF) og Peter Skaarup (DF) Forslag til folketingsbeslutning om skærpelse af straffen for overtrædelse af lejelovens § 6 vedrørende opkrævning af penge under bordet ved udlejning Folketinget pålægger regeringen at fremsætte et lovforslag, der sikrer en forhøjelse af straffen for grove og gentagne overtrædelser af lejelovens § 6. Straffen skal forhøjes til fængsel i 1 år og 1 måned.
Bemærkninger til forslaget Efter de nugældende regler kan overtrædelser af lejelovens § 6, stk. 1  den såkaldte dusørbestemmelse  straffes med bøde eller fængsel i op til 4 måneder.
Dansk Folkeparti vil med forslaget øge straffen til fængsel i op til 1 år og 1 måned ved særlig grove overtrædelser.
 Med grove overtrædelser menes tilfælde, hvor såkaldte »bolighajer« har krævet flere tusinde kroner under bordet fra boligsøgende for en lejlighed, og hvor det er sket gentagne gange i en længere periode.
 Der har netop været et eksempel på, at en udlejer i mindst 17 tilfælde har krævet mellem 30.000 og 45.000 kr. under bordet pr. lejlighed i flere ejendomme på Nørrebro (se artiklen »Her flygter bolighaj fra sandheden«, www.ekstrabladet.dk den 28. juni 2011 kl. 11:56).
At udbredelsen af penge under bordet på lejemarkedet er stor, indikeres desuden af en rapport fra 2010, hvor analytiker Mads Engeholm fra Danske Elever og Studerendes Kollegieråd undersøgte knap 3.000 unges boligforhold.
Her havde 6.6 pct. oplevet, at de skulle betale ekstra husleje under bordet. (se artiklen »Sort husleje udbredt i lejeboliger« i Frederiksborg Amts Avis den 25. juni 2011).
At bolighajer udnytter deres position som udlejere til at udnytte håbefulde boligsøgende, finder forslagsstiller yderst problematisk.
Forslaget skal sikre, at en sådan forbrydelse kan straffes med forhøjet fængselsstraf i forhold til i dag, og ligeledes sikre, at sagerne af særlig grov karakter som eksemplet med en udlejer, der kræver store summer under bordet i mindst 17 tilfælde, ikke forældes efter kun 2 år, jf. straffelovens § 93, stk. 1, nr.1.
Gældende ret § 6 i lov om leje:
 § 6. Ved udlejning til beboelse, ved formidling af sådanne lejeforhold eller ved bytning af beboelseslejligheder er det ikke tilladt at modtage eller kræve vederlag fra lejeren eller at betinge sig, at lejeren indgår anden retshandel, som ikke er et led i lejeaftalen.
 Stk. 2. Bestemmelsen i stk. 1 omfatter ikke vederlag for afståelse af en forretning eller vederlag for at formidle afståelsen.
Stk. 3. Beløb, der er betalt i strid med stk. 1, kan kræves tilbagebetalt.
Beløbet forrentes fra forfaldsdagen med en årlig rente, der svarer til den rente, der er fastsat efter § 5, stk. 1 og 2, i lov om renter ved forsinket betaling m.v.
Når særlige forhold begrunder det, kan boligretten bestemme, at der skal betales en højere eller lavere rente.
 Stk. 4. Overtrædelse af stk. 1 straffes med bøde eller fængsel indtil 4 måneder, medmindre højere straf er forskyldt efter anden lovgivning.
 Stk. 5. Der kan pålægges selskaber m.v. (juridiske personer) strafansvar efter reglerne i straffelovens 5. kapitel.
Skriftlig fremsættelse Karina Adsbøl (DF) Som ordfører for forslagsstillerne tillader jeg mig herved at fremsætte:
 Forslag til folketingsbeslutning om skærpelse af straffen for overtrædelse af lejelovens § 6 vedrørende opkrævning af penge under bordet ved udlejning.
(Beslutningsforslag nr.
B 24) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
