Betænkning afgivet af Skatteudvalget den 16. december 2015 Betænkning over Forslag til lov om ændring af registreringsafgiftsloven (Nedsættelse af registreringsafgiftens højeste sats for personbiler m.v.) [af skatteministeren (Karsten Lauritzen)]:
1. Ændringsforslag Skatteministeren har stillet 1 ændringsforslag til lovforslaget.
2. Udvalgsarbejdet Lovforslaget blev fremsat den 20. november 2015 og var til 1. behandling den 4. december 2015. Lovforslaget blev efter 1. behandling henvist til behandling i Skatteudvalget.
Møder Udvalget har behandlet lovforslaget i 2 møder.
Høring Et udkast til lovforslaget  er samtidig med fremsættelsen sendt i høring, og skatteministeren sendte den 22. november 2015 dette udkast til udvalget, jf. bilag 1. Den 2. december 2015 sendte skatteministeren de indkomne høringssvar og et notat herom til udvalget.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra:
Bilbranchen, DACF Dansk Autocamper Forening, Det Økologiske Råd, Finans og Leasing og KPMG Acor Tax.
 Skatteministeren har over for udvalget kommenteret de skriftlige henvendelser.
Deputation DACF Dansk Autocamper Forening har mundtligt over for udvalget redegjort for sin holdning til lovforslaget.
Spørgsmål Udvalget har stillet 13 spørgsmål til skatteministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (DF, V, LA, og KF) indstiller lovforslaget til vedtagelse med det stillede ændringsforslag.
Et mindretal i udvalget (S, EL og SF) indstiller lovforslaget til forkastelse ved 3. behandling.
Mindretallet vil stemme hverken for eller imod det stillede ændringsforslag.
Et andet mindretal i udvalget (ALT og RV) indstiller lovforslaget til forkastelse ved 3. behandling.
Mindretallet vil stemme for det stillede ændringsforslag.
Alternativets medlemmer af udvalget hæfter sig ved, at lovforslaget giver røde tal på både den økonomiske, den sociale og den miljømæssige bundlinje.
Den økonomiske bundlinje for så vidt, at lovforslaget umiddelbart vil koste statskassen 1,2 mia. kr. i 2016, og selv om dette efter tilbageløb og adfærd kun beløber sig til 350 mio. kr., dækker det over, at regeringen regner med at indhente noget af tabet, bl.a. ved at regeringen skønner, at der vil blive købt flere og dyrere biler, samt at der bliver forbrugt mere diesel og benzin.
Den sociale slagside består i, at dyrere biler bliver relativt billigere, forstået sådan, at jo dyrere bilen er, jo større vil besparelsen være i kroner og øre.
Den miljømæssige bundlinje viser ligeledes røde tal, da lovforslaget tilskynder til køb af større biler, der, alt andet lige, vil have højere brændstofforbrug.
 Inuit Ataqatigiit, Siumut, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Til § 2 Af skatteministeren, tiltrådt af et flertal (DF, V, LA, ALT, RV og KF):
 1) Stk. 3-6 affattes således:
»Stk. 3. Køretøjer, som anmeldes til registrering i perioden fra og med den 20. november 2015 til og med den 31. december 2015, afgiftsberigtiges efter de hidtil gældende regler.
Den afgiftspligtige har krav på tilbagebetaling af det forskelsbeløb, der opstår for køretøjer, som er afgiftsberigtiget efter registreringsafgiftslovens § 4, og for hvilke der er beregnet afgift på grundlag af 180 pct., men efter lovens § 1 alene skal beregnes afgift på grundlag af 150 pct.
Told- og skatteforvaltningen tilbagebetaler efter lovens ikrafttræden forskelsbeløbet til den afgiftspligtige.
Krav om tilbagebetaling af registreringsafgift kan af en køber af et køretøj, som ikke selv har forestået registreringen af køretøjet, alene rettes imod den afgiftspligtige.
Stk. 4. For køretøjer, som er afgiftsberigtiget efter registreringsafgiftslovens § 4, og for hvilke der i perioden fra og med den 20. november 2015 til og med den 31. december 2015 er fremsat anmodning om eksportgodtgørelse efter registreringsafgiftslovens §§ 7 b-7 d, sker eksportgodtgørelsen efter de hidtil gældende regler.
Told- og skatteforvaltningen opkræver efter lovens ikrafttræden hos den godtgørelsesberettigede det forskelsbeløb, der opstår for køretøjer, for hvilke der er beregnet godtgørelse på grundlag af 180 pct., men efter lovens § 1 alene skal beregnes godtgørelse på grundlag af 150 pct.
Stk. 5. For køretøjer, som er afgiftsberigtiget efter registreringsafgiftslovens § 4, og for hvilke der i perioden fra den 20. november 2015 til og med den 31. december 2015 er fremsat anmodning om beregning af afgiftsdifferencer efter registreringsafgiftslovens § 3 a, stk. 7, og § 3 b, stk. 7, sker beregningen efter de hidtil gældende regler.
Told- og skatteforvaltningen opkræver efter lovens ikrafttræden hos den afgiftspligtige det forskelsbeløb, der opstår for køretøjer, for hvilke der er beregnet afgiftsdifference på grundlag af 180 pct., men efter lovens § 1 alene skal beregnes afgiftsdifference på grundlag af 150 pct.
Stk. 6. Efter- og tilbagebetalingskrav som følge af stk. 3-5 forfalder den 29. februar 2016 og forrentes fra forfaldsdagen efter reglerne i rentelovens § 5, stk. 1.« [Præcisering vedrørende beregning af afgiftsdifferencer for leasingkøretøjer m.v. og lovtekniske rettelser] Bemærkninger Til nr. 1 Ændringerne til lovforslagets § 2, stk. 3, 4 og 6, består alene af lovtekniske rettelser. Ændringen til lovforslagets § 2, stk. 5, er uddybet nedenfor.
Der er tale om en præcisering af indholdet i lovforslaget, som hverken har skærpende eller lempende karakter.
Udenlandske firmakøretøjer, jf. registreringsafgiftslovens § 3 a, jf. § 1, stk. 4, leasingkøretøjer, jf. § 3 b, og køretøjer, der tilhører en udlænding, og som benyttes her i landet i forbindelse med et tidsbegrænset ophold, jf. § 3 c, kan anmeldes til registrering under en ordning med betaling af forholdsmæssig registreringsafgift.
Når en kontrakt ophører eller køretøjet på anden måde udgår af ordningen, har køretøjsejeren tre valgmuligheder.
Ejeren kan vælge at betale restafgiften, jf. § 3 a, stk. 8, § 3 b, stk. 10, og § 3 c, stk. 4. Der vil i denne situation skulle betales afgift på baggrund af den oprindelig beregnede afgift.
Det betyder, at køretøjer, som inden den 20. november 2015 er anmeldt til registrering under en ordning med forholdsmæssig betaling af registreringsafgift, ved udgang af ordningen skal betale den oprindelig beregnede restafgift, dvs. på baggrund af de 180 pct., også selv om udgangen af ordningen først sker den 20. november 2015 eller senere.
Ejeren kan endvidere vælge alene at afregne afgift for den periode, dvs. det antal måneder, som køretøjet har kørt under ordningen.
Ved efterfølgende videresalg skal der herefter ske afgiftsberigtigelse på ny, jf. § 3 a, stk. 8, § 3 b, stk. 10, og § 3 c, stk. 4. Det vil eksempelvis sige, at der ved videresalg af en forhenværende leasingpersonbil skal ske afgiftsberigtigelse efter samme regler, som er gældende for en almindelig, brugt, importeret personbil.
Den efterfølgende afgiftsberigtigelse skal ske på baggrund af 150 pct., hvis det brugte køretøj anmeldes til registrering den 20. november 2015 eller senere.
Endelig kan ejeren vælge at få værdisat køretøjet på ny (værditabsberegning), jf. § 3 a, stk. 7, og § 3 b, stk. 7. Denne mulighed eksisterer ikke, for så vidt angår køretøjer omfattet af § 3 c.
Ved en værditabsberegning vurderes køretøjets aktuelle afgiftspligtige værdi, jf. registreringsafgiftslovens § 10. Ud fra denne værdi beregnes registreringsafgiften på ny.
Beregningen af afgiftsdifferencer i henhold til § 3 a, stk. 7, og § 3 b, stk. 7, sker på baggrund af lovforslagets § 1, dvs. på baggrund af de 150 pct., når anmodningen herom er fremsat den 20. november 2015 eller senere.
Indtil loven træder i kraft den 1. januar 2016, jf. lovforslagets § 2, stk. 1, administrerer SKAT efter gældende regler, det vil sige, at der i ovennævnte periode for de omfattede køretøjer beregnes afgiftsdifferencer på baggrund af 180 pct.
SKAT vil herefter omberegne afgiftsdifferencerne på baggrund af de foreslåede 150 pct. og opkræve forskelsbeløbet.
 For en leasingpersonbil, hvoraf der er betalt en forholdsmæssig del af registreringsafgiften efter registreringsafgiftslovens § 3 b, stk. 2, ved indgåelse af en leasingkontrakt inden den 20. november 2015, dvs. på baggrund af 180 pct., kan der således ved kontraktens ophør den 20. november 2015 eller senere ske en genberegning af den forholdsmæssige registreringsafgift i leasingperioden, jf. § 3 b, stk. 7. Beregningen foretages på baggrund af 150 pct. og modregnes herefter i den oprindelig beregnede afgift, som er betalt ved kontraktindgåelse.
Forbruget af afgift i den periode, hvor køretøjet har kørt under en ordning med betaling af forholdsmæssig registreringsafgift, vil være højere ved en afgiftssats på 150 pct. end ved en afgiftssats på 180 pct.
Det betyder, at det beløb, som kan tilbagebetales til køretøjsejeren, eller som modregnes i SKATs krav mod køretøjsejeren, jf. nr. 3, vil blive mindre som følge af nedsættelsen af registreringsafgiften.
Dette kan illustreres med nedenstående eksempel:
 Der er endvidere foretaget mindre lovtekniske rettelser i stk. 5.
 Ændringsforslaget har ingen provenumæssige konsekvenser, idet der er tale om præcisering samt lovtekniske rettelser.
Dennis Flydtkjær (DF) Jan Rytkjær Callesen (DF) Hans Kristian Skibby (DF) Kim Christiansen (DF) Morten Marinus (DF) René Christensen (DF) Louise Schack Elholm (V) Jan E.
Jørgensen (V) Kristian Pihl Lorentzen (V) Jacob Jensen (V) Torsten Schack Pedersen (V) Britt Bager (V) Merete Riisager (LA) nfmd.
Ole Birk Olesen (LA) Brian Mikkelsen (KF) Per Husted (S) Jens Joel (S) Jeppe Bruus (S) Jesper Petersen (S) Mattias Tesfaye (S) Peter Hummelgaard Thomsen (S) Thomas Jensen (S) fmd.
Jesper Kiel (EL) Pelle Dragsted (EL) Josephine Fock (ALT) René Gade (ALT) Martin Lidegaard (RV) Lisbeth Bech Poulsen (SF) Jonas Dahl (SF) Inuit Ataqatigiit, Siumut, Tjóðveldi og Javnaðarflokkurin havde ikke medlemmer i udvalget.
