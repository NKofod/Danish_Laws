Moms Reference:
 ML § 34, stk. 1, nr. 16 og § 47, stk. 3, 2. pkt.
 A/S A klagede til Landsskatteretten over, at told- og skatteregionen havde  

 fundet, at selskabets indtægter ved levering af fornødenheder,  

 proviant m.v. til flyselskaber til brug om bord eller til salg til  

 passagerer, i overensstemmelse med toldlovens regler skulle anses som  

 momsfrie ydelser, jf. momslovens § 34, stk. 1, nr. 16. Regionen havde  

 på denne baggrund fundet, at aktiviteten ikke kunne indgå i en  

 delregistrering efter momslovens § 47.
 Selskabet var et helejet datterselskab af B A/S.
Det fremgik, at selskabet drev virksomhed ved produktion og distribution  

 af catering-produkter og dertil knyttede serviceydelser.
Herved var selskabet  

 leverandør af cateringvarer til flyselskaber, samt af kioskvarer der  

 blev solgt til passagererne om bord.
En del af de leverede varer,  

 primært spiritus og tobaksvarer, var punktafgiftspligtige ved  

 almindelig omsætning i Danmark.
 Ca. 98 % af selskabets omsætning hidrørte fra eksport ved  

 salg til fly i udenrigsfart.
 Selskabet havde for januar-kvartal 1998 momsangivet følgende:
Omsætning 1. til 31. januar 1998 48.281.050 kr.
1. til 28. februar 1998 45.552.973 kr.
1. til 31. marts 1998 51.293.319 kr.
I alt 145.127.342 kr.
Moms (25% af det udfakturerede) 36.281.835 kr.
Selskabet havde hidtil været delregistreret for eksport, men ved  

 told - og skatteregionens kontrol i selskabet blev konstateret fakturering  

 inklusive moms ved salg af varer og ydelser i tilknytning til  

 delregistreringen.
Selskabet havde således efter ordningen med  

 delmomsregistrering af eksportvirksomheder faktureret med moms fra  

 hovedvirksomheden til eksportdivisionen, som havde viderefaktureret uden moms  

 til køberen.
 Regionen agtede i den forbindelse at afmelde selskabets delregistrering  

 pr. 1. april 1998, samt at nulstille selskabets momstilsvar for januar  

 kvartal 1998 vedrørende delregistreringen.
 Selskabets repræsentant havde vedrørende købsmoms  

 oplyst, at virksomheden generelt tilførte punktafgiftspligtige varer  

 moms- og punktafgiftsfrit fra andre afgiftsfri lagre, medens øvrige  

 varer var faktureret med moms fra en række forskellige  

 underleverandører som helt almindelige indenlandske salg.  Den  

 tilfakturerede moms var medregnet til selskabets indgående moms, som  

 derfor var langt større end den udgående moms.
Told- og skatteregionen havde ved afgørelse af 4. juni 1998  

 nulstillet den af selskabet udfakturerede moms i januar kvartal 1998  

 vedrørende aktivitet ved levering af proviant mv. til fly til brug om  

 bord eller til salg til passagerer i overensstemmelse med toldlovens regler,  

 samt ved levering af ydelser, der præsenteredes for fly i udenrigsfart.  

 Momsen var opgjort til 36.281.835 kr. af det udfakturerede beløb  

 på 145.127.342 kr.
Regionen havde ved afgørelsen fundet, at  

 levering af varer fra hovedvirksomheden til eksportdelen var fritaget for  

 afgift, jf. momslovens § 34, stk. 1, nr. 16, smh. med EF-domstolens dom af  

 26. juni 1990 i sag C 185/89 vedrørende Velker International Oil  

 Company (Saml.
I, s. 2577). En delregistrering for en  

 provianteringsvirksomhed ændrede ikke ved det forhold, at der var tale  

 om én juridisk enhed og dermed ét selskab, og at det var denne  

 enhed, der var den reelle leverandør af provianten.  Selskabet  

 leverede provianten og var tillige den enhed, der leverede varerne i  

 overensstemmelse med toldlovens regler.
Varerne var momsfri, uanset om de  

 blev leveret fra hoveddel eller eksportdel, og dette ændredes ikke af,  

 at virksomheden var delt op i en hoveddel og eksportdel, og at der herefter  

 skete intern fakturering.
Under henvisning hertil havde told- og  

 skatteregionen tillige afmeldt virksomheden fra delregistrering  

 vedrørende disse aktiviteter pr. 1. april 1998.
 Selskabets repræsentant havde over for Landsskatteretten nedlagt  

 påstand om, at momslovens § 34, stk. 1, nr. 16, ikke var til hinder  

 for, at delregistrering af eksportvirksomheder i henhold til momsloven kunne  

 opretholdes.
 Til støtte herfor var det vedrørende formalia oplyst, at  

 told- og skatteregionen havde givet klagevejledning om påklage til  

 Landsskatteretten, idet regionen anså sagen for udelukkende at  

 være et spørgsmål om fortolkning af momslovens § 34, stk.  

 1, nr. 16. I dette lys måtte klagekompetence forefindes hos  

 Landsskatteretten, og sagen skulle derfor ikke isoleret ses i lyset af  

 fortolkning af momslovens § 47, stk. 3, om delregistreringsordningen.  

 Selskabet havde været registreret efter ordningen med  

 delmomsregistrering af eksportvirksomheder.
Selskabet havde faktureret med moms fra hovedvirksomheden til  

 eksportdivisionen, som havde viderefaktureret uden moms til køberen.  

 Herved havde selskabet via delregistreringen opnået de  

 likviditetsmæssige fordele, som var det eneste formål bag  

 eksport-delregistreringsordningen.
Det måtte overvejende anses som en  

 politisk afgørelse om adgangen til delregistrering skulle bestå  

 eller ej, og lovgrundlaget hindrede derfor ikke en generel beslutning om  

 ændring i den bestående ordning.
Den påklagede  

 afgørelse med deri givne konkrete begrundelse kunne ikke accepteres  

 som grundlag for konkret at nægte omhandlede selskab fortsat  

 delregistrering.
Repræsentanten havde om praksis vedrørende  

 delregistreringsordningen oplyst, at der ved Told- og Skattestyrelsens  

 cirkulærer af 3. juli 1995 og 13. september 1995 blev ændret  

 praksis, hvorved bl.a. salg af aviser og skibe blev udelukket fra adgangen  

 til delregistrering.
Dette skyldtes, at disse produkter uden nærmere  

 betingelser pr. definition var momsfri, hvorfor der principielt ikke  

 måtte beregnes moms af sådanne leverancer, uanset hvem  

 køberen var.
Der behøvede ikke være tale om eksport.  

 Praksisskærpelsen indebar imidlertid ikke, at de pågældende  

 skibsværfter m.fl. blev afmeldt fra delregistrering, idet Told- og  

 Skattestyrelsen selv gjorde opmærksom på, at f.eks. salg af  

 skibsskrog, papir til aviser mv. ikke var momsfrit, hvorfor sådanne  

 leverancer fortsat skulle ske internt i virksomheden med momsberegning som  

 led i en delregistrering, således at de berørte virksomheder i  

 meget vidt omfang havde opretholdt de likviditetsfordele, som en  

 delregistrering indebar.
Told- og Skattestyrelsen havde dermed ønsket  

 at opretholde delregistreringsordningen i videst mulige omfang.
Det  

 måtte herefter anses uberettiget, at told- og skatteregionen i  

 nærværende sag havde statueret momsfritagelse for såvel  

 underleverandørernes salg som de interne salg, på trods af, at  

 betingelserne for momsfritagelse, jf. momslovens § 34, stk. 1, nr. 16, ikke  

 var opfyldt.
Efter bestemmelsen hjemles momsfritagelse ved "Levering af  

 proviant...i overensstemmelse med toldlovens regler".  Det var hertil gjort  

 gældende, at leverancer fra "hovedvirksomheden" til "eksportdivisionen"  

 efter momsreglerne ikke havde været i overensstemmelse med toldlovens  

 regler, da selskabet kun havde én tilladelse efter toldloven til at  

 drive provianteringsvirksomhed.
Derfor var situationen den noget specielle,  

 at toldloven var fuldt respekteret, da der ikke i toldlovens forstand havde  

 fundet en overførsel sted internt.
I forhold til moms skulle det  

 også fremhæves, at de i medfør af toldloven foreskrevne  

 formularer mv. ikke var udfærdiget i forbindelse med de interne  

 momsmæssige handler, hvilket yderligere underbyggede, at betingelserne  

 for momsfritagelse i momslovens § 34, stk. 1, nr. 16, ikke var opfyldt.
I  

 forhold til anden lovgivning, herunder skatte-, told- og punktafgiftslove,  

 miljølovgivning og fødevarelovgivning, eksisterede i  

 nærværende forhold kun én samlet virksomhed, selvom denne  

 var delregistreret efter momsloven.
Forholdet var sammenfattende det, at den  

 virksomhed, som havde bevilling i henhold til toldloven, fuldt ud havde  

 overholdt reglerne i forhold til denne lov, medens kun den ene af de to  

 momsregistrerede enheder, nemlig eksportdivisionen havde opfyldt  

 betingelserne for momsfritagelse, hvorfor den anden virksomhed  

 "hovedvirksomheden" havde beregnet moms af sine interne leverancer.
Dette var en korrekt fremgangsmåde, hvis momslovens § 34, stk. 1,  

 nr. 16, skulle administreres efter bestemmelsens ordlyd.  Denne  

 situationsbeskrivelse viste en afgørende forskel på, om der var  

 tale om levering af en konkret vareart, f. eks. et skib over 5 BRT, som var  

 ubetinget momsfri, eller om der var knyttet forskellige betingelser til  

 momsfritagelsen.
Told- og skatteregionen henviste til EF-domstolens dom i sag  

 C 185/89, og såfremt Told- og Skattestyrelsen var enig i, at dommen  

 statuerede pligt til momsfri fakturering ved alle leverancer til eller mellem  

 provianteringsvirksomheder, ville Styrelsen formodningsvis allerede, da  

 dommen blev afsagt i 1990, eller i alt fald senest i 1995, hvor man udsendte  

 de skærpende cirkulærer, have meddelt, at dommen umuliggjorde  

 fortsat delregistrering af provianteringsvirksomheder.
Dommen var ikke  

 specielt relevant for bedømmelsen af nærværende sag, idet  

 dommens hovedbudskab var, at medlemsstaterne kunne lade leverandørerne  

 til provianteringsvirksomheder være omfattet af momsfritagelsen, men at  

 man ikke måtte gøre momsfritagelsen betinget af, at varen blev  

 leveret direkte ombord på fartøjet mv.
Dommen vedrørte 6.  

 momsdirektivs artikel 15, hvilken bestemmelse efter sin formulering fastslog,  

 at medlemsstaterne selv fastsatte betingelser for momsfritagelse  

 vedrørende de leverancer, som artiklen omfattede, herunder  

 proviantleverancer mv. til fly.
I Danmark havde man som betingelse for  

 momsfrihed valgt at fastsætte, at leverancer skulle ske i  

 overensstemmelse med toldlovens regler.
Denne betingelse syntes at være  

 i overensstemmelse med direktivet og dommen, men indebar at der skulle  

 beregnes moms af den pågældende leverance, såfremt  

 toldlovens regler ikke blev fulgt.
Det ville herefter ikke være i strid  

 med 6. momsdirektiv fortsat at lade selskabet være delmomsregistreret.
Told- og skatteforvaltningens opfattelse af momsloven § 34, stk. 1, nr.  

 16, hvorefter ordvalget "i overensstemmelse med toldlovens regler" alene  

 knyttede sig til leverancer til skibe og fly og ikke til  

 provianteringsvirksomheder, måtte anses som en helt ny tolkning.
Denne  

 holdning måtte anses i direkte modstrid med, hvad der i almindelighed  

 måtte anses at være gældende, jf. bl.a.
Told- og  

 Skattestyrelsens egen momsvejledning 1997 side 205, samt til kommenteret  

 momslov side 465, hvor det substantielle indhold var det samme, nemlig at der  

 ikke ved forståelsen af bestemmelsen var sondret mellem leverancer til  

 skibe/fly og til provianteringsvirksomheder, og at det var overholdelsen af  

 de toldmæssige bestemmelser, der var afgørende for, om  

 leverancen kunne ske uden momsberegning eller ej.
 Af brev fra Told- og Skattestyrelsen af 18. september 1998 fremgik, at  

 Told- og Skattestyrelsen havde stillet behandlingen af  

 spørgsmålet om delregistrering i bero, idet man afventede  

 Landsskatterettens vurdering af sagen i henhold til momslovens § 34, stk. 1,  

 nr. 16.
 Told- og Skattestyrelsen havde den 1. marts 1999 afgivet følgende  

 indstilling i sagen:
"Klager, producerer cateringprodukter til servering om bord på fly.  

 Langt den overvejende del af selskabets produktion anvendes om bord på  

 fly i udenrigsfart.
Momsteknisk betegnes varer, der forbruges om bord  

 på skibe og fly, som proviant.
Det er derfor styrelsens opfattelse, at  

 klager må karakteriseres som en provianteringsvirksomhed.
 I henhold til momslovens § 34, stk. 1, nr. 16, er levering af varer til  

 provianteringsvirksomheder fritaget for moms.
§ 34, stk. 1, nr. 16, indrømmer også fritagelse for levering  

 af proviant til skibe eller fly til brug om bord eller til salg til  

 passagerer mv. i overensstemmelse med toldlovens regler.
Det er dog  

 styrelsens opfattelse, at bestemmelsens krav om konformitet med toldlovens  

 regler kun skal udstrækkes til leverancer direkte til fly og skibe.
Styrelsen mener derimod ikke, at momsfritagelsen for leverancer til  

 provianteringsvirksomheder forudsætter konformitet med toldlovens  

 bestemmelser.
Efter styrelsens opfattelse skal der således i henhold  

 til bestemmelsen indrømmes momsfrihed for leverancer af varer til  

 virksomheder, der agter at anvende de leverede varer til proviantering.
 Dette synspunkt støttes efter styrelsens opfattelse af  

 EF-Domstolens dom i sag C-185/89. Af dommens præmis 30 fremgår  

 det, at artikel 15, stk. 4 i 6. momsdirektiv skal fortolkes således, at  

 levering af goder til den virksomhed, som selv skal anvende goderne til  

 proviantering, skal ske uden beregning af moms.
 Når denne præmis overføres på  

 nærværende sag, hvor klager anvender ordningen for  

 eksportdelregistrering, kan situationen beskrives som følger:
 En betingelse for at inddrage en given vare eller ydelse i ordningen for  

 eksportdelregistrering er, at den pågældende leverance ville  

 være belagt med moms ved handel mellem 2 uafhængige danske  

 virksomheder.
 Klagers virksomhed skal derfor i relation til ordningen for  

 eksportdelregistrering anses som 2 separate virksomheder, hvor  

 "eksportenheden" er den virksomhed, som leverer proviant til fly i  

 udenrigsfart (provianteringsvirksomhed), mens "hovedenheden" er  

 underleverandør til provianteringsvirksomheden.
 I henhold til domstolens dom i sag C-185/89 skal underleverandørers  

 levering af goder til den virksomhed, som anvender goderne til proviantering  

 fritages for moms.
 Følgelig er det efter styrelsens opfattelse ikke muligt for klager  

 at beregne moms ved den interne levering mellem klagers 2  

 momsregistreringer.
Styrelsen skal derfor indstille, at Told- og Skatteregionens  

 afgørelse stadfæstes." Landsskatteretten bemærkede, at det var en betingelse for  

 delregistrering, jf. momslovens § 47, stk. 3, 2. pkt, at der forelå en  

 momspligtig leverance mellem de to selvstændigt registrerede afdelinger  

 af virksomheden.
 Alle erhvervsmæssige leverancer med leveringssted i Danmark var  

 afgiftspligtige, jf. momslovens § 1, medmindre de var fritaget fra afgift,  

 jf. momslovens § 34.
Efter ordlyden af momsloven § 34, stk. 1, nr. 16, var en leverance  

 afgiftsfritaget, når der var tale om levering af proviant m.v. til  

 provianteringsvirksomheder samt til skibe eller fly til brug om bord eller  

 til salg til passagerer m.v. i overensstemmelse med toldlovens regler.
Det  

 fremgik af bemærkningerne til § 34, at grundlaget for bestemmelsen var  

 6. momsdirektivs artikel 15 og 16. Landsskatteretten fandt herefter, at  

 momslovens § 34 skulle fortolkes i overensstemmelse med 6. momsdirektiv.
I henhold til 6. momsdirektiv, artikel 15, nr. 4, fritoges for afgift  

 levering af goder bestemt som forsyninger, herunder proviant, til  

 fartøjer... EF-Domstolen havde i dommen C-185/89 vedrørende  

 fortolkning af bestemmelsen udtalt, at "Direktivets bestemmelser om  

 afgiftsfritagelser skal fortolkes indskrænkende, da de fraviger det  

 almindelige princip om, at der skal opkræves moms ved levering af goder  

 og tjenesteydelser, som mod vederlag foretages af en afgiftspligtig person,  

 (pkt. 19). Denne indskrænkende fortolkning gælder navnlig,  

 når der er tale om bestemmelser, der fraviger reglen om, at der skal  

 opkræves afgift af transaktioner" i indlandet", (pkt. 20). Med hensyn  

 til artikel 15, nr. 4, bemærkedes, at den deri nævnte  

 skibsproviantering var fritaget for afgift, da en sådan transaktion  

 blev ligestillet med udførsel, (pkt. 21). Ligesom........... finder  

 fritagelsen efter artikel 15, nr. 4, alene anvendelse på levering af  

 goder til den virksomhed, der selv anvender goderne til skibsproviantering,  

 og fritagelsen kan således ikke udvides til at omfatte levering af  

 goder i et forudgående handelsled, (pkt. 22)" Herefter fandt EF-Domstolen, at alene den virksomhed, som skulle anvende  

 goderne til skibsproviantering kunne afgiftsfritages, hvorimod den  

 virksomhed, som var underleverandør af goderne ikke var  

 afgiftsfritaget.
 Landsskatteretten fandt, at dommens resultat kunne overføres  

 på denne sag, idet den del af virksomheden, som varetog eksporten,  

 d.v.s. de direkte leverancer til flyselskaber m.v., måtte anses for  

 fritaget for afgift i henhold til momslovens § 34, stk. 1, nr. 16, jf. 6.  

 momsdirektivs artikel 15, nr. 4, hvorimod afgiftsfritagelsen ikke kunne  

 udstrækkes til også at gælde den del af virksomheden, som  

 producerede varerne og fungerede som underleverandør til  

 eksportafdelingen.
 Herefter fandtes den indenlandske levering mellem de to afdelinger af  

 virksomheden at være momspligtig, jf. momslovens § 1, således at  

 momslovens § 34, stk. 1, nr. 16, ikke var til hinder for, at selskabets  

 virksomhed indgik i ordningen om delregistrering, jf. momslovens § 47, stk.  

 3, 2. pkt.
 Der blev givet medhold i henhold til påstanden.
