Bekendtgørelse om visse midlertidige foranstaltninger for folkehøjskoleområdet som led i forebyggelse og afhjælpning i forbindelse med covid-19 I medfør af § 10 i lov nr. 241 af 19. marts 2020 om midlertidige foranstaltninger på børne- og undervisningsområdet og folkehøjskoleområdet og for den frie folkeoplysende virksomhed til forebyggelse og afhjælpning i forbindelse med covid-19, fastsættes:
Formål og anvendelsesområde § 1. Formålet med denne bekendtgørelse er, at sikre, at folkehøjskoler under lov om folkehøjskoler kan modtage driftstilskud efter lov om folkehøjskoler på trods af faldende aktivitet, som konsekvens af lukningen af folkehøjskolerne til forebyggelsen og afhjælpningen af covid-19.
 § 2. Slots- og Kulturstyrelsen administrerer beregning og udbetaling af tilskud efter denne bekendtgørelse.
Beregning og udbetaling af driftstilskud § 3. I perioden fra folkehøjskolernes komplette nedlukning den 21. december 2020, til forebyggelsen og afhjælpningen af covid-19, beregnes folkehøjskolernes driftstilskud, jf. lov om folkehøjskoler § 24, ud fra antal tilmeldte elever pr. 29. december 2020.
 Stk. 2. I perioden fra nedlukningen af folkehøjskolernes korte kurser fra den 9. december 2020 til og med den 31. december 2020, beregnes driftstilskuddet ud fra antal tilmeldte elever pr. 8. december 2020.
Stk. 3. Elever, der er tilmeldt et kursus pr. henholdsvis den 8. eller den 29. december 2020, jf. stk. 1 og 2, tæller med i beregningen af driftstilskuddet i hele nedlukningsperioden.
Eleverne tæller desuden i hele nedlukningsperioden ud fra den takst, som de var tilmeldt på pr. 8. eller 29. december 2020.
 § 4. For folkehøjskoler, der påbegynder kursusvirksomhed i finansåret 2020 eller skoleåret 2020/2021, nedsættes kravet om mindst 24 årselever, jf. lov om folkehøjskoler § 9, stk. 2-4, til mindst 15 årselever.
 Stk. 2. Kravet om 15 årselever skal opnås i det første hele finansår eller indenfor 12 måneder efter kursusvirksomhedens start, jf. lov om folkehøjskoler § 9, stk. 3 og 6.
Ikrafttræden § 5. Bekendtgørelsen træder i kraft den 18. februar 2021.
 Stk. 2. Bekendtgørelse nr. 1464 af 8. oktober 2020 om visse midlertidige foranstaltninger for folkehøjskoleområdet som led i forebyggelse og afhjælpning i forbindelse med covid-19 med senere ændringer ophæves.
