 Som følge af utilfredshed blandt de ansatte på Rigshospitalet med en  

 gennem længere tid oparbejdet overarbejdspukkel og med forløbet af puklens  

 afvikling efter at arbejdstagersiden havde opsagt en kutyme om afspadsering  

 nedlagde bl. a. medlemmer af SiD arbejdet i nogle perioder i  

 september/oktober 1988. Disse arbejdsnedlæggelser erkendtes af  

 arbejdstagersiden at være overenskomststridige.
Arbejdsretten fandt ikke grundlag for at fastslå, at  

 arbejdsnedlæggelserne skyldtes overenskoms-017d fra Rigshospitalets side, som  

 burde medføre nedsættelse eller bortfald af boden, men der fandtes heller  

 ikke at foreligge sådanne særlige omstændigheder, at der var anledning til at  

 forhøje de sædvanligt anvendte bodssatser.
Herefter pålagdes de i  

 arbejdsnedlæggelsen deltagende arbejdere sædvanlig bod, mens Rigshospitalet  

 frifandtes for en påstand om bod for overenskomstbrud.
 Under denne sag har klagerne Finansministeriet, Administrations- og  

 Personaledepartementet, for Rigshospitalet indklaget Landsorganisationen i  

 Danmark for Specialarbejderforbundet i Danmark for Lager- og  

 Handelsarbejdernes Forbund for et antal medlemmer af dette forbund i  

 anledning af nogle blandt et antal portører på Rigshospitalet i september og  

 oktober 1988 iværksatte arbejdsnedlæggelser.
 Sagen omfattede oprindelig arbejdsnedlæggelser inden for samme periode  

 iværksat af en række medlemmer under andre forbund, men efter at sagen er  

 forligt for disse andre medarbejdere, således at de betaler normal bod med  

 fradrag af sædvanlig forligsrabat, er sagen alene domsforhandlet for så vidt  

 angår de nu indklagede.
 Klagerne har nedlagt påstand om, at de af portørerne angivet på  

 navnelisterne (bilag 17 og 18) iværksatte arbejdsnedlæggelser den 4. til den  

 8. september 1988 og den 28. september til den 3. oktober 1988 kendes  

 overenskomststridige, og at det pålægges de strejkende til klagerne at betale  

 en efter rettens skøn fastsat bod for hver time, de har deltaget i  

 arbejdsnedlæggelserne.
 De indklagede har påstået frifindelse, subsidiært mild bod, og har  

 herudover nedlagt følgende selvstændige påstand:
 Rigshospitalet tilpligtes for brud på gældende overenskomsts bestemmelser  

 om overarbejde til Specialarbejderforbundet i Danmark at betale en efter  

 rettens skøn fastsat bod.
 Klagerne har over for de indklagedes selvstændige påstand påstået  

 frifindelse.
 De i indklagedes selvstændige påstand nævnte overenskomstbestemmelser om  

 overarbejde er optaget i § 5 i Finansministeriets overenskomst af 15. juni  

 1987 med Lager- og Handelsarbejdernes Forbund, der bl.a. indeholder følgende:
»§ 5 overarbejde Overarbejde bør i videst muligt omfang undgås.
 For overarbejde betales følgende tillæg:
Stk. 2. Hvis der forlanges overarbejde, skal dette meddeles arbejderen  

 senest 3 timer inden normal arbejdstids ophør den dag, overarbejdet skal  

 udføres.
I modsat fald ydes en godtgørelse på en overarbejdstime a 50 pct.
 Stk. 3. Ved tilsigelse til overarbejde uden forbindelse med den normale  

 arbejdstid betales på søn- og helligdage og fridage for mindst 8 timer, på  

 andre dage for mindst 4 timer.
 Stk. 4. Alt overarbejde afspadseres inden for 6 måneder efter dets  

 udførelse.
 Afvikling af afspadsering kan ske enten i form af afspadsering time for  

 time med udbetaling af overtidstillæg, jfr. stk. 1, eller i form af  

 afspadsering med tillæg i tid svarende til de i stk. 1 nævnte satser.
 Stk. 5. Afvigelse fra den i stk. 4 nævnte ordning kan dog finde sted efter  

 forhandling med tillidsrepræsentanten i den enkelte institution.
Tidspunktet for afspadsering aftales i øvrigt lokalt mellem den enkelte  

 arbejder og lederen i den enkelte institution, om fornødent med  

 tillidsrepræsentantens medvirken.« Begrundelsen for portørernes arbejdsnedlæggelser var navnlig utilfredshed  

 med, at overenskomstens § 5, stk. 4, angaves at være overtrådt af  

 Rigshospitalets ledelse.
 Sagens omstændigheder er følgende:
Den 28. august 1987 opsagde Specialarbejderforbundet i Danmark al eventuel  

 kutyme vedrørende afspadsering af overarbejde for portørerne ved  

 Rigshospitalet, og den 15. september 1987 afholdtes lokaludvalgsmøde i  

 transportafdelingen på Rigshospitalet, på hvilket møde som dagsordenspunkt 4  

 var optaget »Retningslinier for afspadsering, ferie og  

 overarbejde«.
I referatet vedrørende dette møde er ad pkt. 4 anført  

 følgende:
»Der er tidligere nedsat et udvalg for drøftelse af retningslinier  

 ved afholdelse af ferie og afspadsering m.v.
Der har kun været afholdt et  

 enkelt møde i udvalget, hvorefter det er gået i stå.
 Nyt udvalg nedsat, fra A-siden ...... Repræsentanter fra B- siden er .....  

 Bent Jacobsen ..... CD (transportchef Carsten Dysted) ønskes som formand for  

 udvalget.
 Kommissorium fastsat til udjævning af afspadsering af overarbejde og ferie  

 samt 2. og 3. skift.
 Bent Jacobsen uddelte oversigt over forbrugt overarbejde i perioden  

 1985-87. Denne viser en markant stigning i 1987. B- siden finder, at der  

 foregår en systematik i overarbejdet.
Kutymeaftalen er opsagt 28. august 1987.« I referat af et lokaludvalgsmøde i transportafdelingen den 17. juni 1988  

 er ad pkt. 3 anført følgende:
 »BJ (portør Bent Jacobsen) ønsker, at overarbejde afspadseres i  

 henhold til overenskomsten.
 CD: (transportchef Carsten Dysted): Silkeborgsystemet afspadserer først  

 SøgneHelligdage, så 2 + 3-skift og sidst overarbejde (Nyt system kan først  

 indarbejdes om ca. 1/2 år).
 FC: (portør Flemming Christiansen): Forkert, at teknikken ikke kan opfylde  

 overenskomsten, så må afspadseringsregnskabet f.eks. ordnes manuelt.
 CD: Enighed i lokaludvalget om at rette henvendelse til lønningskontoret  

 for at få bragt sagen i orden.
 BJ: Hvornår gennemføres den bebudede omkonvertering af overarbejde til  

 afløserstillinger.
CD: Økonomikontoret er p.g.a. af tidspres ikke fremkommet med de  

 nødvendige tal endnu.« Den 4. september 1988 kl. 16.15 nedlagde samtlige portører ved  

 Rigshospitalets Tagensvej- og Blegdamsvej-afdelinger arbejdet.  

 Arbejdsnedlæggelsen blev den 6. september 1988 udvidet til Rigshospitalets  

 vaskeri og Finsensinstituttet (Strandboulevarden). Som begrundelse for  

 arbejdsnedlæggelsen blev anført utilfredshed med bemandingssituationen, samt  

 at man fandt overenskomstens § 5 vedrørende overarbejde overtrådt.
Under  

 fællesmøder, der blev afholdt den 6. og 7. september 1988, erkendtes fra  

 arbejderside, at arbejdsnedlæggelserne var overenskomststridige, og der blev  

 givet tilsagn om at pålægge de strejkende hurtigst muligt og senest den 7.  

 september 1988 kl. 08.00 at genoptage arbejdet.
Arbejdet blev genoptaget den  

 8. september 1988. Det fremgår af mødereferatet vedrørende et møde den 8.  

 september 1988 i Rigshospitalets direktion om transportafdelingens  

 arbejdsmæssige situation, at der i mødet deltog repræsentanter for  

 direktionen og for ledelse og medarbejdere i transportafdelingen.
I  

 mødereferatet hedder det:
»1. På mødet gav direktionen tilsagn om, at der udløses 8 årsværk  

 (portører/hospitalsbetjente) til transportafdelingen RHB/T.
Der er tale om en  

 fremskyndelse i forhold til tidligere drøftelse om transportafdelingens  

 organisation.
Forudsætning for tilsagnet er, at der indgås lokal aftale om, at  

 overarbejde incl. tillæg ikke længere udbetales.
Der skal herved tages hensyn  

 til aftale mellem Finansministeriet og de 4 centralorganisationer om  

 arbejdstidsregler m.v.
 2. Der skal sikres, inden for en rimelig periode, afspadsering af  

 henstående overarbejde.
 3. Transportafdelingens ledelse og medarbejdere drøfter i henhold til  

 SU-cirkulæret principperne for arbejdstilrettelæggelsen under henvisning til,  

 at de nævnte 8 årsværk udløses.
 Med henblik herpå afholdes møde i transportafdelingens lokal-SU tirsdag  

 den 13. september 1988. Transportafdelingens ledelse afgiver snarest herefter  

 indstilling til direktionen om frigivelse af de nævnte årsværk og om  

 indgåelse af den forudsatte lokalaftale.
 På mødet den 13. september 1988 lægges iøvrigt tidsplan for det videre  

 arbejde.
4. Der udarbejdes endvidere en plan for afvikling af henstående  

 overarbejde.
Planen udarbejdes af transportafdelingens ledelse under  

 iagttagelse af SU- cirkulærets bestemmelser om medarbejdernes indflydelse.  

 Planen, der skal godkendes af direktionen, skal tage hensyn til hospitalets  

 økonomiske situation, og til, at afviklingen bør ske så hurtigt som muligt.
Med henblik herpå foretages en opgørelse af henstående overarbejde, og på  

 grundlag heraf udarbejdes af transportafdelingen - under iagttagelse af  

 reglerne i SU- cirkulæret - en plan, således at afviklingen af overarbejde  

 finder sted inden 6 måneder fra planens godkendelse i direktionen.  

 Udarbejdelsen af planen sker i transportafdelingen, der afgiver indstilling  

 til direktionen.« Mødereferatet er bl.a. underskrevet af portør Bent Jacobsen og  

 transportchef Carsten Dysted.
Efter yderligere møder den 13. og 14. september 1988 afholdtes den 27.  

 september 1988 et mæglingsmøde i Finansministeriet med deltagelse af  

 repræsentanter for Lager- og Handelsarbejdernes Forbund, Finansministeriet og  

 Rigshospitalet.
Mødet var begæret af Lager- og Handelsarbejdernes Forbund på  

 baggrund af uoverensstemmelser mellem transportafdelingens ledelse og  

 personalet om afviklingen af en overarbejdspukkel.
Af et mødereferat  

 vedrørende det nævnte mæglingsmøde fremgår, at Lager- og Handelsarbejdernes  

 Forbund fremførte, at Rigshospitalet havde overtrådt § 5, stk. 4, i  

 overenskomsten, og at man ikke kunne acceptere planen fra  

 transportafdelingens ledelse for afvikling af overarbejde.
I mødereferatet er  

 endvidere anført:
 »Arbejdsgiversiden erkendte, at der var en overarbejdspukkel, der var  

 mere end 6 måneder gammel, men henviste til den aftalte procedure, jf.  

 mødereferatet af 8. september 1988. Heraf fremgik, at der skal udarbejdes en  

 plan for afvikling af overarbejde, således at overarbejde er afviklet inden 6  

 måneder fra planens godkendelse i direktionen.
 Arbejdsgiversiden opfordrede til, at personalet udarbejdede en alternativ  

 plan for afvikling af overarbejdet.
 Forbundet meddelte, at på direktionsmødet den 3. oktober 1988 vil der fra  

 personalet ligge et oplæg til afvikling af overarbejdet, dette under  

 forudsætning af, at der fra hospitalets side stilles de fornødne økonomiske  

 ressourcer til rådighed for en afvikling af den bestående overarbejdspukkel.
 Fra arbejdsgiversiden kunne man ikke give tilsagn om afsætning af  

 økonomiske ressourcer.
Forbundet forholdt sig ret til at forfølge sagen ad fagretlig vej.« Den følgende dag, d.v.s. den 28. september 1988 kl. 08.30, nedlagde  

 samtlige portører ved Rigshospitalets Tagensvej- og Blegdamsvejafdeling atter  

 arbejdet med samme begrundelse, som ved den tidligere arbejdsnedlæggelse.  

 Under fællesmøde afholdt den 29. september 1988 erkendtes det fra  

 arbejderside, at arbejdsnedlæggelserne var overenskomststridige, og man gav  

 tilsagn om at pålægge de strejkende hurtigst muligt og senest den 30.  

 september 1988 ved normal arbejdstids begyndelse kl. 08.00 at genoptage  

 arbejdet.
Man tog endvidere forbehold for ved en eventuel arbejdsretlig  

 behandling at kunne påberåbe sig bodsfritagelse i henhold til  

 Arbejdsretslovens § 12, stk. 2. Finansministeriet tog på sin side forbehold  

 for at nedlægge påstand om systematisk aktion ved en efterfølgende  

 arbejdsretlig behandling.
Samme dag blev der indgået følgende lokalaftale  

 mellem Rigshospitalet og Lager- og Handelsarbejdernes Forbund:
 »På baggrund af mødereferat af 8. september 1988 indgås der mellem  

 Rigshospitalets direktion og medlemmer af Lager- og Handelsarbejdernes  

 Forbund ansat i Rigshospitalets transportafdeling følgende lokalaftale.
 Fra dato for underskrivelse af denne aftale skal alt overarbejde  

 afspadseres inden 6 måneder, jfr. gældende overenskomst mellem  

 Finansministeriet og Lager- og Handelsarbejdernes Forbund, idet der dog er  

 enighed om, at der ses bort fra formuleringen i overenskomstens § 5, stk. 4  

 om afvikling af afspadsering time for time med udbetaling af  

 overarbejdstillæg.
 Ved overarbejde forstås i denne aftale de i overenskomstens § 5, stk. 1  

 nævnte områder samt overarbejde på søn- og helligdage.
Aftalen gælder for alle overenskomstansatte portører i Rigshospitalets  

 transportafdeling.« For Lager- og Handelsarbejdernes Forbund var aftalen bl.a. underskrevet af  

 portør Bent Jacobsen.
En tillægsaftale af samme dato lyder således:
 »I tilknytning til mødereferat af 8. september 1988, punkt 1 og  

 lokalaftale af 29. september 1988 - der under forudsætning af indgåelse af  

 lokalaftalen, udløser 8 årsværk til transportafdelingen - aftales det, at 8  

 stillinger under Lager- og Handelsarbejdernes Forbund kan besættes straks,  

 dog tidligst ved ophøret af den løbende arbejdsnedlæggelse.
 Forudsætningen for dette er, at de første 2 ledige stillinger under Lager-  

 og Handel inden for transportafdelingen efter 1. februar 1989 opslås som 2  

 hospitalsbetjente.
Parterne har taget til efterretning, at transportchef - efter drøftelse  

 med formanden for Rigshospitalets tjenestemandsforening - har oplyst, at den  

 p.t. ledige tjenestemandsstilling (hospitalsbetjent) på  

 Strandboulevarden-området ikke vil blive genbesat på  

 tjenestemandsvilkår.« Arbejdsnedlæggelsen ophørte den 3. oktober 1988 kl. 09.00. Samme dag kl.  

 11.00 afholdtes ekstraordinært lokaludvalgsmøde i transportafdelingen bl.a.  

 med deltagelse af den nye chef for drifts- og forsyningsafdelingen,  

 driftsdirektør Jørn Groule.
I referatet vedrørende det nævnte  

 lokaludvalgsmøde er bl.a. anført:
 »Jørn Groule meddelte: at for at kunne afvikle det opsparede  

 overarbejde i transportafdelingen (ca. 13.000 timer) har direktionen - på  

 grundlag af det fremsendte notat af 23. september 1988 fra  

 transportafdelingens ledelse - og efter drøftelse med de berørte parter  

 pålagt mig at gennemføre følgende:
 1. Portvagten på Tagensvej nedlægges (4 årsværk).
 2. 1 ordonnans flyttes fra RHT til RHB (1 årsværk).
 3. Affald og snavsetøj en gang i døgnet i opgang 4 og 5 (0,5 årsværk).
 4. Informationen afvikler eget overarbejde (0,5 årsværk).
 5. Portørfunktionen i 5091 nedlægges (1 årsværk).
 6. Omlægning af visse forsyningsvagter (retur apotek, evt.  

 affaldsterminal).
 Herudover har direktionen bemyndiget mig til, at der - for at løse det  

 resterende afviklingsproblem - tilføres transportafdelingen 9 vikarer i 6  

 måneder.
 Iværksættelsen af dette skal ske under iagttagelse af gældende  

 personalepolitiske retningslinier.
 Groule tilføjede, at man ville foreslå, at LSU eller nogle fra LSU,  

 allerede i morgen ..... går igang med at drøfte den nærmere gennemførelse af  

 planen om afviklingen af de 13.000 timer, herunder drøftelse af de  

 personalepolitiske aspekter.
 Groule oplyste, at såvel de 8 stillinger som de 9 vikarer ville kunne  

 besættes straks.
 Flemming Christiansen rejste spørgsmålet om varigheden af de 6  

 omlægningsforslag og spurgte konkret, om det var således, at både funktioner  

 og normeringer bortfaldt automatisk med 6 mdrs. periodens udløb.
Groule oplyste, at forslaget om Informationen var begrænset til 6 mdr.,  

 men at de andre forslag ikke umiddelbart var begrænset til 6 mdr.
Groule  

 tilføjede, at man i LSU i god tid inden 6 mdrs. udløb ville drøfte såvel  

 funktionernes fremtid som normeringsproblematikken.
H.
Hast uddybede spørgsmålet og tilkendegav, at det havde været særdeles  

 vanskeligt at få medarbejderne igang igen og fandt at man var nødt til at få  

 klare aftaler om disse spørgsmål.
Den 22. november 1988 afholdtes i Finansministeriet et fællesmøde med  

 deltagelse af repræsentanter for Landsorganisationen i Danmark og  

 Finansministeriet.
I referatet vedrørende dette møde er anført:
 »Arbejdstagersiden fremførte, at Rigshospitalet/Finansministeriet har  

 brudt overenskomsten med Lager- og Handelsarbejdernes Forbund § 5, stk. 4,  

 for så vidt angår afvikling af overarbejde for portører i transportafdelingen  

 i perioden 1. december 1987 og frem til den 3. oktober 1988, hvor direktionen  

 pålagde transportafdelingen at iværksætte den pr. 3. oktober 1988 trufne  

 aftale om afvikling af det opsparede overarbejde.
 Ligeledes fremførte arbejdstagersiden, at arbejdsgiversiden i perioden  

 ikke har vist vilje til at oprette det påståede overenskomstbrud - men  

 tværtimod i perioden 1. december 1987 til den 3. oktober 1988 har ladet  

 overenskomstbruddet og overarbejdspuklen accellerere.
 På den baggrund finder arbejdstagersiden, at arbejdernes reaktion er  

 fremprovokeret af arbejdsgiversiden.
 Arbejdstagersiden finder derfor, at arbejdernes reaktion var forudsigelig,  

 og man derfor bør bodsfritages, mens arbejdsgiversiden af Arbejdsretten bør  

 idømmes en alvorlig bod for brud på overenskomstens § 5, stk. 4.
Arbejdsgiversiden erkendte, jf. mæglingsmødereferat af 27. september 1988,  

 at der var opstået en overarbejdspukkel, som ikke kunne afvikles inden for  

 den i § 5, stk. 4 fastsatte frist på 6 mdr.
Arbejdsgiversiden tog forbehold  

 for de anførte tidspunkter.
Arbejdsgiversiden fandt ikke, at  

 arbejdstagersidens reaktioner var fremprovokeret af hospitalets ledelse, da  

 en dialog om løsning af problemet var indledt forud for  

 arbejdsnedlæggelserne, en dialog, som siden medførte, at problemet løses ved  

 en lokalaftale.« For Arbejdsretten har klagerne som bilag 17 og 18 fremlagt opgørelser  

 vedrørende de omhandlede arbejdsnedlæggelser, således at de medarbejdere, der  

 har deltaget i arbejdsnedlæggelsen fra den 4. til den 8. september 1988, er  

 angivet i bilag 17, medens bilag 18 indeholder en samlet oversigt over  

 deltagerne i både den førstnævnte arbejdsnedlæggelse og i arbejdsnedlæggelsen  

 fra den 28. september til den 3. oktober 1988. Klagerne har opgjort antallet  

 af strejketimer for den første arbejdsnedlæggelse til 5.632 timer, og  

 strejketimerne under den anden arbejdsnedlæggelse til 7.615 timer, således at  

 arbejdsnedlæggelserne samlet har omfattet 13.247 strejketimer.
 Der er under domsforhandlingen afgivet forklaring af transportchef Carsten  

 Dysted, Rigshospitalet, fuldmægtig Ulrik Damm og af portør Bent Jacobsen.
Carsten Dysted har forklaret, at han havde den daglige administrative  

 ledelse af transportafdelingen på Rigshospitalet.
Han var ikke involveret i  

 det tidligere nedsatte udvalg for drøftelse af retningslinier ved afholdelse  

 af ferie og afspadsering m.v., omtalt i referatet af lokaludvalgsmødet den  

 15. september 1987, men han blev formand for det ny udvalg, nævnt i samme  

 mødereferat.
Man nåede imidlertid ikke resultater.
Der blev ikke afholdt  

 møder, og der blev heller ikke fra arbejdstagerside rettet henvendelser til  

 ham herom.
Han har oplyst, at der i 1980-81 mundtligt var truffet en  

 kutymeaftale, hvorefter den i overenskomstens § 5, stk. 4, foreskrevne  

 6-måneders afvikling af overarbejde ikke behøvede at finde sted.
Denne aftale  

 var indgået af hensyn til arbejdstagersiden, med henblik på at de ansatte  

 kunne få mulighed for over en længere periode at opspare afspadseringstid til  

 brug for en mere samlet afspadsering, hvor de ansatte havde behov herfor.
Det  

 var denne kutyme, der blev opsagt af forbundet i slutningen af august 1987.  

 Om det i referatet af lokaludvalgsmødet den 17. juni 1988 omtalte »Silkeborgsystem« har han forklaret, at dette system er et  

 landsomfattende EDB-lønsystem, som man var gået over til pr. 1. januar 1988,  

 og som bevirkede, at problemet med hensyn til afvikling af overarbejdspuklen  

 først ville kunne klares i løbet af et halvt års tid.
Der var under mødet den  

 17. juni 1988 enighed i lokaludvalget om, at man skulle rette henvendelse til  

 lønningskontoret for at få sagen bragt i orden.
Vidnet husker imidlertid  

 ikke, om man gjorde det.
Han deltog i mødet den 8. september 1988 i  

 Rigshospitalets direktion og var medunderskriver af mødereferatet, men han  

 deltog ikke i formuleringen af mødereferatet.
Han har nærmere forklaret, at  

 han opfattede det på den måde, at transportafdelingen ville få tilført 8  

 årsværk til afvikling af overarbejdspuklen med henblik på, at det, som nævnt  

 i mødereferatet under pkt. 2, skulle sikres, at afspadsering kunne ske  

 »inden for en rimelig periode«.
Vidnet fandt, at resultatet på  

 mødet var opnået »i mindelighed«.
Der blev efter mødet den 8.  

 september 1988 yderligere afholdt et ekstraordinært lokaludvalgsmøde den 13.  

 september 1988, idet der var opstået uklarhed om, hvad der var lovet på mødet  

 den 8. september.
Transportafdelingens ledelse fremlagde den 23. september  

 1988 en plan for afvikling af overarbejde bestående i en omstrukturering af  

 årsværkene.
Medarbejderne fandt denne plan urealistisk, og efter mæglingsmøde  

 den 27. september 1988 blev arbejdet på ny nedlagt den følgende dag.
Vidnet  

 tilføjer, at der i tiden fra lokaludvalgsmødet den 17. juni 1988 og frem til  

 den første arbejdsnedlæggelse intet varsel havde været om en kommende  

 arbejdsnedlæggelse.
Fuldmægtig Ulrik Damm har forklaret, at han fra april 1985 var ansat som  

 jurist i Rigshospitalets direktion med arbejdsret og personale som  

 arbejdsområde.
Der var en overarbejdspukkel i transportafdelingen.
Vidnet  

 vidste, at man før havde haft en kutyme, som imidlertid var opsagt.
Med  

 udgangspunkt i referatet vedrørende lokaludvalgsmødet den 17. juni 1988 har  

 vidnet forklaret, at hvis man på dette tidspunkt skulle begynde at afvikle  

 overarbejdspuklen, ville det være umuligt at gøre det i tiden, indtil den  

 første arbejdsnedlæggelse blev iværksat.
Det ville være »utopisk«  

 at tænke sig inden dette tidspunkt at afvikle ca. 13.000 overarbejdstimer.  

 Han deltog ikke i mødet i Rigshospitalets direktion den 8. september 1988,  

 men blev orienteret om referatet.
Han opfattede mødet på den måde, at  

 direktionen var blevet presset til en hurtig løsning af problemerne, og at 8  

 årsværk ville løse problemet, således at der ikke fremover ville være  

 problemer med hensyn til afvikling af overarbejde.
Vidnet deltog i  

 mæglingsmødet den 27. september 1988, hvor man fra arbejdsgiverside erkendte,  

 at der var tale om en overarbejdspukkel mere end 6 måneder gammel.
Vidnet  

 præciserede, at dette ikke er det samme som en erkendelse af et  

 overenskomstbrud i betragtning af, at man igennem 6-8 år havde haft en  

 kutyme, hvorefter man kunne se væk fra overenskomstbestemmelsen i § 5, stk.  

 4. Der kunne efter vidnets opfattelse i denne situation ikke være tale om et  

 overenskomstbrud, derved at man ikke straks var i stand til at afvikle den  

 oparbejdede overarbejdspukkel.
Vidnet opfattede mæglingsmødets baggrund på  

 den måde, at man fra arbejdstagerside ville have overarbejdsproblemet løst  

 udelukkende ved tilførsel af nye ressourcer.
Når det er anført i  

 mæglingsmødereferatet, at man fra arbejdsgiversiden ikke kunne give tilsagn  

 om afsætning af økonomiske ressourcer, betyder dette ikke, at vidnet på mødet  

 afviste tanken om tilførsel af økonomiske ressourcer, men at han på mødet gav  

 udtryk for at han ikke havde mandat til at give et sådant tilsagn.
Den anden  

 arbejdsnedlæggelse, der startede den 28. september 1988, kom bag på vidnet,  

 idet man jo havde forhandlet aftenen forinden.
Lokalaftalen og tillægsaftalen  

 af 29. september 1988 var en fortsættelse af aftalen indgået under mødet den  

 8. september 1988, og vidnet gik ud fra, at arbejdsnedlæggelsen ville ophøre  

 efter indgåelsen af lokalaftalen.
Dette skete imidlertid først den 3. oktober  

 1988. Vidnet har oplyst, at arbejdsnedlæggelserne i høj grad medførte  

 arbejdsmæssige forstyrrelser på Rigshospitalet.
Man sparede ganske vist løn,  

 men man måtte udskrive patienter og undlade at indkalde nye, og blandt andre  

 følgevirkninger af arbejdsnedlæggelserne fik Rigshospitalet et ikke  

 ubetydeligt indtægtstab.
Bent Jacobsen har forklaret, at han, der i 17 år har været ansat som  

 portør på Rigshospitalet, i 4 år havde været næstformand for lokaludvalget.  

 Spørgsmålet om afvikling af overarbejdspuklen blev rejst i efteråret 1987,  

 fordi folk havde svært ved at få deres afspadsering, og fordi afdelingen  

 kørte ved hjælp af overarbejde.
Der har ikke rigtig været nogen reaktion fra  

 ledelsens side, når man rejste spørgsmålet.
Vidnet var ikke bekendt med den  

 tidligere omtalte kutyme, idet det var før hans tid.
Derfor opsagde man  

 kutymen, uden at der var nogen reaktion på denne opsigelse.
Man havde gået og  

 snakket løbende om problemet, men der skete ikke noget.
I tilknytning til det  

 føromtalte lokaludvalgsmøde den 17. juni 1988 har han forklaret, at man havde  

 troet, der ville ske noget efter opsigelsen af kutymen, og at man efter hans  

 opfattelse godt på trods af indførelsen af »Silkeborgsystemet«  

 ville have kunnet klare en afvikling af overarbejdspuklen.
Dette kunne være  

 sket manuelt.
Man prøvede løbende at få gang i debatten, og der var murren i  

 krogene.
Det var Carsten Dysted, man talte med.
Der var ingen kontakt til  

 direktionen.
Det mundede ud i en overenskomststridig arbejdsnedlæggelse den  

 4. september 1988, fordi man »blev sure«.
Han mente, at mødet den  

 8. september 1988 med Rigshospitalets direktion betød, at man fik et tilsagn  

 om at blive tilført yderligere ressourcer, så man kunne få afviklet  

 overarbejdspuklen.
Dette skete imidlertid ikke, og der kom ingen henvendelse  

 fra direktionen om ekstra ressourcer.
Så blev arbejdet nedlagt igen, fordi  

 man følte sig tilsidesat.
Dette mener han, ledelsen kunne have forudset.  

 Efter vidnets opfattelse var Rigshospitalet godt klar over, at den var  

 »gal« i relation til overenskomsten.
I tilknytning til  

 lokaludvalgsmødet den 17. juni 1988 har vidnet yderligere forklaret, at han  

 mente, at ledelsen på dette tidspunkt havde haft tid nok til at finde ud af  

 at få overarbejdet afviklet, og den første arbejdsnedlæggelse var et udslag  

 af, at »den samlede opsparede harme kom til udløsning«.
Når man  

 ikke i stedet for en arbejdsnedlæggelse indledte en fagretlig behandling,  

 skyldtes det, at man mente, at ledelsen måtte reagere, og at man havde nævnt  

 dette over for Carsten Dysted.
Det på mødet den 8. september 1988 aftalte var  

 en køreplan for løsning af problemerne, og efter dette møde blev der holdt  

 yderligere møder, men den fremlagte plan var urealistisk, og man mente ikke,  

 at aftalen med hensyn til de 8 årsværk var overholdt.
Denne forudsatte efter  

 vidnets opfattelse tilførsel af nye ressourcer.
Fra arbejdstagersiden kom man  

 ikke med udspil, fordi man ikke kunne få tilsagn om nye ressourcer på mødet  

 den 27. september 1988. Han tilføjer, at fuldmægtig Damm ikke havde  

 kompetence, og der kom ingen meddelelse fra direktionen, som man havde  

 ventet.
Arbejdsnedlæggelsen dagen efter mæglingsmødet den 27. september 1988  

 kom ikke bag på vidnet, fordi han ikke efter mæglingsmødet havde kunnet sige,  

 at direktionen havde lovet noget, hvad den jo heller ikke havde.
Efter  

 mæglingsmødet den 27. september kunne vidnet fortælle, at man havde en dialog  

 med direktionen, »men den købte de ikke«.
Efter indgåelse af  

 lokalaftalen og tillægsaftalen den 29. september 1988 regnede vidnet med, at  

 problemet var løst, og at arbejdet ville blive genoptaget, men dette skete  

 ikke omgående, fordi »folk var så bitre«.
Til støtte for sin påstand om bod har klagerne nærmere anført, at samtlige  

 arbejdsnedlæggelser har været erkendt overenskomststridige.
Bodsbetingelserne  

 er derfor opfyldt, og der foreligger ikke undskyldelige, men tværtimod  

 skærpende omstændigheder fra arbejdstagernes side.
Klagerne har herved  

 henvist til omfanget af arbejdsnedlæggelserne med alvorlig driftsmæssig  

 forstyrrelse til følge.
Klagerne har endvidere gjort gældende, at der er tale  

 om systematiske arbejdsnedlæggelser med samme begrundelse.
Klagerne har  

 navnlig med hensyn til den anden arbejdsnedlæggelse anført, at denne fandt  

 sted, efter at der på mødet den 8. september 1988 var indgået en klar aftale  

 om det videre procedureforløb, herunder udarbejdelse af en plan, hvorefter  

 afvikling af overarbejde skulle finde sted inden 6 måneder fra planens  

 godkendelse i direktionen.
Der var herefter udarbejdet en plan fra  

 transportledelsen, men denne plan blev afvist, og klagerne har herved gjort  

 gældende, at der ikke fra ledelsen var meddelt tilsagn om en normudvidelse,  

 men alene om en eventuel omstrukturering, og at ledelsesretten tilkommer  

 arbejdsgiveren.
Som oplyst blev arbejdstagerne den 27. september 1988  

 opfordret til at udarbejde en alternativ plan, men dette blev uberettiget  

 afvist, da arbejdstagerne ikke kunne opnå tilsagn om tilførsel af økonomiske  

 ressourcer.
Forbundet forbeholdt sig under mødet den 27. september 1988 ret  

 til at forfølge sagen ad fagretlig vej, men i stedet iværksatte man dagen  

 efter, på trods af løbende seriøse forhandlinger, en fornyet  

 arbejdsnedlæggelse.
Det er endvidere en skærpende omstændighed, at den anden  

 arbejdsnedlæggelse ikke omgående ophørte efter indgåelsen af lokalaftalen og  

 tillægsaftalen den 29. september 1988, men først flere dage efter - den 3.  

 oktober 1988. Klagerne har gjort gældende, at der ikke er grundlag for  

 bodsfritagelse eller bodsnedsættelse efter arbejdsretslovens § 12, stk. 2, 2.  

 og 3. pkt., der skal undergives en restriktiv fortolkning.
Hvis de indklagede  

 havde den opfattelse, at der forelå overenskomstbrud fra Rigshospitalets side  

 - hvilket bestrides - burde man have iværksat en almindelig fagretlig  

 behandling og ikke iværksat en arbejdsnedlæggelse.
Problemet med hensyn til  

 den oparbejdede overarbejdspukkel var ikke et problem, der kunne løses fra  

 den ene dag til den anden, og der havde i en årrække mellem parterne været  

 gældende den kutyme, at man i arbejdstagernes interesse ikke skulle overholde  

 overenskomstens § 5, stk. 4, og da kutymen blev opsagt den 28. august 1987,  

 fandt der mere eller mindre intensive drøftelser sted mellem parterne.  

 Klagerne har herved henvist til lokaludvalgsmødet den 17. juni 1988, hvor der  

 var enighed om at rette henvendelse til lønningskontoret for at få sagen  

 bragt i orden.
Hverken den første eller den anden arbejdsnedlæggelse var på  

 nogen måde en af arbejdsgiveren fremprovokeret situation, men en uberettiget  

 arbejdsnedlæggelse i tæt forbindelse med forhandlinger imellem parterne.
Over for indklagedes selvstændige påstand har klagerne anført, at det er  

 klart, at arbejdsgiveren ikke systematisk må krænke de mellem parterne  

 gældende regler om overarbejde.
Klagerne bestrider imidlertid, at der skulle  

 foreligge et systematisk misbrug i det foreliggende tilfælde.
Det erkendes,  

 at der foreligger en overarbejdspukkel, som ikke har kunnet afvikles inden  

 for den i overenskomstens § 5, stk. 4, fastsatte frist på 6 måneder.
Denne  

 overarbejdspukkel har imidlertid været oparbejdet i en periode, hvor den  

 nævnte overenskomstbestemmelse efter den mellem parterne gældende kutyme ikke  

 skulle håndhæves, og der var så sent som den 17. juni 1988 enighed mellem  

 parterne om at søge en løsning på lokalt plan, og der har ikke i tiden fra  

 den 17. juni 1988 og indtil iværksættelsen af den første arbejdsnedlæggelse  

 været tale om, at de indklagede har antydet, at de i stedet for at fortsætte  

 de løbende drøftelser med arbejdsgiveren ville nedlægge arbejdet.
Under disse  

 omstændigheder må klagerne bestride, at der fra klagernes side foreligger  

 overenskomstbrud.
Indklagede har til støtte for sin påstand gjort gældende, at sagen bør  

 afgøres med bodsbeløb af en sådan størrelse, at de udligner hinanden.
Til  

 støtte for sin selvstændige påstand om pålæggelse af bod for overenskomstbrud  

 fra Rigshospitalets side har indklagede anført, at bestemmelserne i  

 overenskomstens § 5, stk. 4 og 5, er præcist afgrænsede bestemmelser, der  

 indebærer, at alt overarbejde som hovedregel skal afspadseres inden for 6  

 måneder, og som i stk. 5 indeholder begrænsede undtagelser fra denne regel.  

 Det erkendes, at der har været en kutyme for at fravige overenskomstens § 5,  

 stk. 4, men denne kutyme blev lovlig opsagt i efteråret 1987, og spørgsmålet  

 om afvikling af overarbejdspuklen blev herefter rejst af en  

 tillidsrepræsentant under et lokaludvalgsmøde den 15. september 1987, og  

 sagen blev herefter forfulgt over for transportchef Carsten Dysted, uden at  

 der kom noget ud af dette, og uden at der blev afholdt møder i det udvalg for  

 drøftelse bl.a. af afspadsering, der var nedsat omkring tidspunktet for  

 lokaludvalgsmødet den 15. september 1987. Spørgsmålet blev rejst på ny under  

 lokaludvalgsmødet den 17. juni 1988, men trods en skærpet tone fra  

 arbejdstagerside skete der fortsat intet.
Det er Rigshospitalets ledelse, der  

 har ansvar herfor, og man kan ikke ensidigt lægge skylden på arbejdstagernes  

 repræsentant, portør Bent Jacobsen.
Rigshospitalets ledelse begyndte først en  

 løsning af problemet, efter at den første arbejdsnedlæggelse var iværksat.  

 Det videre forløb dokumenterede, at man kunne nå til en løsning, og det er  

 indklagedes opfattelse, at man kunne og burde have nået en løsning på et  

 langt tidligere tidspunkt.
Det er derfor indklagedes opfattelse, at  

 Rigshospitalet har handlet overenskomststridigt, og Rigshospitalet må derfor  

 pålægges en bod.
Med hensyn til indklagedes bodsansvar har indklagede gjort  

 gældende, at boden for arbejdsnedlæggelserne må bortfalde efter  

 Arbejdsretslovens § 12, stk. 2, på grund af Rigshospitalets  

 overenskomststridige adfærd, der havde givet rimelig anledning for  

 arbejdsstandsningerne.
I hvert fald bør den forskyldte bod nedsættes på grund  

 af de foreliggende formildende omstændigheder, der gav rimelig grund til  

 arbejdsnedlæggelserne.
 Arbejdsretten skal udtale:
Arbejdsnedlæggelserne den 4. til den 8. september og den 28. september til  

 den 3. oktober 1988 var erkendt overenskomststridige.
Det må lægges til  

 grund, at årsagen til arbejdsnedlæggelserne var utilfredshed med den gennem  

 længere tid oparbejdede overarbejdspukkel og med forløbet af puklens  

 afvikling, efter at arbejdstagersiden havde opsagt den hidtil gældende  

 kutyme.
Efter det oplyste om den tidligere kutyme og om de igangværende  

 forhandlinger mellem parterne om en normalisering, da arbejdet blev nedlagt,  

 findes der ikke grundlag for at fastslå, at arbejdsnedlæggelserne skyldes  

 overenskomstbrud fra klagernes side, som bør medføre bortfald eller  

 nedsættelse af boden for arbejdsnedlæggelserne.
Retten finder imidlertid  

 heller ikke, at der foreligger sådanne særlige omstændigheder, at der er  

 anledning til at forhøje de sædvanlig anvendte bodstakster, og hver af de  

 indklagede arbejdere pålægges herefter en bod, der i overensstemmelse med de  

 bodstakster, der var gældende på tidspunktet for arbejdsnedlæggelserne,  

 fastsættes til 20 kr. for hver time, de har deltaget i arbejdsstandsningen.  

 Boden tilfalder Finansministeriet.
 Som følge af det anførte frifindes klagerne for indklagedes selvstændige  

 påstand.
 T h i k e n d e s f o r r e t :
 Hver af de på bilag 17 og 18 anførte portører skal betale en bod, der  

 fastsættes til 20 kr. for hver time, de pågældende har deltaget i  

 arbejdsstandsningerne i perioden den 4. til den 8. september 1988 og den 28.  

 september til den 3. oktober 1988.
 Boden tilfalder Finansministeriet.
 Klagerne, Finansministeriet, Administrations- og Personaledepartementet,  

 for Rigshospitalet, frifindes for indklagedes selvstændige påstand.
 I sagsomkostninger skal indklagede, Landsorganisationen i Danmark for  

 Specialarbejderforbundet i Danmark for Lager- og Handelsarbejdernes Forbund  

 for et antal medlemmer af dette forbund, betale 2.000 kr. til Arbejdsretten.
 De nævnte beløb skal betales inden 14 dage efter denne doms afsigelse.
 (* 1) Henvisninger: Per Jacobsen s. 478 ff, 565, Hasselbalch  

 Kollektivarbejdsretten s.253 ff, K. 7063 (A 1973 s. 11), K. 86.278 (A 1988,  

 s.39).
