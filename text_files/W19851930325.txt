 Ankestyrelsen har behandlet 2 sager om ret til dagpenge på dage, hvor  

 de sikrede ikke havde været berettiget til at få udbetalt kursusgodtgørelse  

 på grund af sygdomsbetinget uarbejdsdygtighed.
Ankestyrelsen fandt, at der havde foreligget et indtægtstab, som  

 berettigede til dagpenge efter dagpengeloven.
Beregningen af dagpenge fandtes  

 at måtte foretages på grundlag af den registrerede indtægt, idet  

 betingelserne for at anvende en skønnet indtægt ikke kunne anses for opfyldt.  

 Ved vurderingen af om indtægtsforholdene ved uarbejdsdygtighedens indtræden  

 måtte siges at have ændret sig mere end forbigående og ikke blot tilfældigt,  

 lagde ankestyrelsen vægt på, at indtægtsforholdene ved uarbejdsdygtighedens  

 indtræden var ændret væsentligt som følge af deltagelsen i kurset.
Dette  

 måtte dog sammenholdes med kursusperiodens varighed, samt at de sikrede ikke  

 ved uarbejdsdygtighedens indtræden kunne påregne nogen tilknytning til  

 arbejdsmarkedet efter kursets afslutning.
 1.
 REDEGØRELSE FOR SAGEN:
En sikret havde i perioden 24. januar - 10. februar 1983 deltaget i et  

 kursus på en specialarbejderskole.
Under kurset var han sygemeldt den 7. og  

 8. februar 1983, hvorfor han ikke var berettiget til kursusgodtgørelse for  

 disse dage.
Han anmodede derfor det sociale udvalg om sygedagpenge.
Om sikredes tidligere arbejds- og indtægtsforhold var det oplyst, at han i  

 1981 modtog kontanthjælp efter bestandsloven indtil 10. juni 1981, hvor han  

 påbegyndte en arbejdsprøvning på en optræningsinstitution.
Han opgørte med  

 optræningen i juni 1982, idet han havde fået arbejde.
Fra juli 1982 modtog  

 sikrede påny kontanthjælp indtil påbegyndelsen af ovennævnte kursus.
Det sociale udvalg beregnede sikredes dagpenge for de nævnte 2 dage på  

 grundlag af den registrerede indtægt for 1981, 32.844 kr.
Sikrede fik  

 herefter udbetalt dagpenge med 255 kr. netto.
 AFGØRELSEN, DER KLAGES OVER:
 Amtsankenævnet fandt, at dagpenge til sikrede for sygedage i  

 kursusperioden burde beregnes på grundlag af kursusgodtgørelsen, jfr.  

 dagpengelovens § 1, under hensyn til at sikrede havde deltaget i et  

 specialarbejderkursus af en på forhånd fastsat varighed, og da der på forhånd  

 var fastsat en kursusgodtgørelse for hele kursusperioden.
 KLAGEN TIL ANKESTYRELSEN:
Det sociale udvalg anførte, at sikrede ikke på sygemeldingstidspunktet  

 kunne dokumentere nogen fremtidig tilknytning til arbejdsmarkedet.
Udvalget  

 anførte endvidere, at det i det foreliggende tilfælde med et 3-ugers kursus  

 på en specialarbejderskole ikke kunne anses for godtgjort, at sikredes  

 indtægtsforhold havde ændret sig mere end forbigående og ikke blot  

 tilfældigt.
 LOVGRUNDLAG:
 Dagpengeloven, §§ 1, stk. 1, 21 og 23. Socialministeriets bekendtgørelse  

 nr. 689 af 20. december 1982 om dagpengegivende indtægter, § 8, nr. 1.
 ANKESTYRELSENS AFGØRELSE:
 Ankestyrelsen er enig i, at sikrede på grund af sygdomsbetinget  

 uarbejdsdygtighed den 7. og 8. februar 1983, hvor han ikke modtog sædvanlig  

 kursusgodtgørelse, har haft et tab af indtægt, der berettiger til dagpenge  

 efter dagpengeloven, jfr. lovens § 1.
 Med hensyn til beregningen af dagpengene findes denne at måtte foretages  

 på grundlag af den registrerede indtægt, jfr. hovedreglen i dagpengelovens §  

 21, idet betingelserne for at anvende en skønnet indtægt ikke kan anses for  

 opfyldt i dette tilfælde, jfr. socialministeriets bekendtgørelse nr. 689 af  

 20. december 1982, § 8.
Ved vurderingen af om indtægtsforholdene ved uarbejdsdygtighedens  

 indtræden måtte siges at have ændret sig mere end forbigående og ikke blot  

 tilfældigt, har ankestyrelsen lagt vægt på, at indtægtsforholdene ved  

 uarbejdsdygtighedens indtræden var ændret væsentligt som følge af deltagelsen  

 i kurset.
Dette må dog sammenholdes med kursusperiodens varighed, samt at  

 sikrede ikke ved uarbejdsdygtighedens indtræden kunne påregne nogen  

 tilknytning til arbejdsmarkedet efter kursets afslutning.
 Ankestyrelsen ændrer således amtsankenævnets afgørelse.
 2.
 REDEGØRELSE FOR SAGEN:
En sikret påbegyndte den 31. januar 1983 et 3-ugers grundkursus på en  

 specialarbejderskole.
Grundkurset blev suppleret med yderligere 2 kurser,  

 aåledes at den samlede kursusperiode blve på ialt 10 uger.
Under grundkurset  

 var sikrede sygemeldt den 7. og 8. februar 1983, hvorfor hun ikke var  

 berettiget til kursusgodtgørelse for disse dage.
Hun anmodede derfor det  

 sociale udvalg om dagpenge.
Om sikredes tidligere arbejds- og indtægtsforhold var det oplyst, at hun i  

 årene 1980, 1981 og 1982 ikke havde haft dagpengegivende indtægter.
Fra 6.  

 august 1982 modtog hun kontanthjælp efter bistandsloven indtil påbegyndelsen  

 af det ovennævnte kursus.
Efter kursusperiodens afslutning medio april 1983  

 fik sikrede arbejde.
 Det sociale udvalg gav afslag på anmodningen om dagpenge, idet sikredes  

 indtægtsforhold ikke fandtes at have ændret sig mere end forbigående.
Over for amtsankenævnet anførte det sociale udvalg, at sikrede efter  

 udvalgets opfattelse havde haft et indtægtstab på grund af sygdom, men hun  

 fandtes kun at have ret til dagpenge, såfremt hun iøvrigt opfyldte  

 betingelserne herfor, jfr. socialministeriets bekendtgørelse nr. 689 af 20.  

 december 1982. I den foreliggende sag, hvor sikrede havde deltaget i et  

 kursus på en specialarbejderskole af 10-ugers varighed, kunne det ikke anses  

 for godtgjort, at sikredes indtægtsforhold havde ændret sig mere end  

 forbigående og ikke blot tilfældigt.
Sikrede kunne ikke på  

 sygemeldingstidspunktet dokumentere nogen fremtidig tilknytning til  

 arbejdsmarkedet.
 AFGØRELSEN, DER KLAGES OVER:
Amtsankenævnet fandt, at sikredes tidligere spinkle tilknytning til  

 arbejdsmarkedet ikke var af afgørende betidning i forbindelse med spørgsmålet  

 om udbetaling af sygedagpenge i en periode, hvor hun deltog i  

 specialarbejderkurser, idet hun i denne periode modtog kursusgodtgørelse som  

 vederlag herfor.
Nævnet fandt herefter, at sikrede havde lidt et indtægtstab  

 ved fravær på grund af sygdom, og at dette indtægtstab berettigede hende til  

 at modtage sygedagpenge.
 KLAGEN TIL ANKESTYRELSEN:
 Sagen blev anket af det sociale udvalg.
 LOVGRUNDLAG:
 Der henvises til de under sag nr. 1 anførte bestemmelser.
 ANKESTYRELSENS AFGØRELSE:
 Ankestyrelsen er enig i, at sikrede grundet sygdomsbetinget  

 uarbejdsdygtighed den 7. og 8. februar 1983, hvori hun ikke modtog sædvanlig  

 kursusgodtgørelse, har haft et tab af indtægt, der berettiger til dagpenge  

 efter dagpengeloven, jfr. lovens § 1.
 Med hensyn til beregningen af dagpengene findes denne at måtte foretages  

 på grundlag af den registrerede indtægt, jfr. hovedreglen i dagpengelovens §  

 21, idet betingelserne for at anvende en skønnet indtægt ikke kan anses for  

 opfyldt i dette tilfælde, jfr. socialministeriets bekendtgørelse nr. 689 af  

 20. december 1982, § 8.
 Med samme begrundelse iøvrigt som anført under sag nr. 1 ændrer  

 ankestyrelsen således amtsankenævnets afgørelse.
