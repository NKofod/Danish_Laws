 Bekendtgørelse om afgivelse af oplysninger til Danmarks Statistik om bygningskarakteristika m.v.
 I medfør af § 8, stk. 5, og § 13, stk. 1, i lov om Danmarks Statistik, jf. lovbekendtgørelse nr. 599 af 22. juni 2000, og efter indstilling fra Danmarks Statistiks styrelse fastsættes:
§ 1. Til brug for producentprisindeks for byggeri skal udvalgte erhvervsdrivende i bygge- og anlægssektoren efter anmodning fra Danmarks Statistik kvartalsvis afgive de i § 2 nævnte oplysninger om bygningskarakteristika.
 § 2. Erhvervsdrivende skal, jf. § 1, afgive følgende oplysninger om opførte bygninger til Danmarks Statistik:
1) byggeriets adresse, 2) dato for byggeriets fuldførelse, 3) oplysninger om entrepriseform, bygningstype, projekttype og bygningens anvendelse, 4) oplysninger om antal boliger, beboelsesrum og altaner m.m. i byggeprojektet, 5) oplysninger om antal kvadratmeter bolig, parkeringskælder m.m. i byggeprojektet, 6) oplysninger om materialer, installationer og grundforhold og 7) andre oplysninger om byggeriet, der kan have betydning for byggeriets pris.
 § 3. Efter § 13, stk. 1, i lov om Danmarks Statistik straffes med bøde den, der:
1) med forsæt eller ved grov uagtsomhed undlader rettidigt at meddele de oplysninger, der kræves efter denne bekendtgørelses § 1 og 2, eller 2) forsætligt eller ved grov uagtsomhed afgiver urigtige oplysninger.
 Stk. 2. Efter § 13, stk. 2, i lov om Danmarks Statistik kan der pålægges selskaber m.v. (juridiske personer) strafansvar efter reglerne i straffelovens 5. kapitel.
 § 4. Bekendtgørelsen træder i kraft den 1. januar 2016.
