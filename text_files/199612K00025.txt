Nr LSF 25 Forslag til Lov om ændring af lov om aktieselskaber (Arbejdende  

 bestyrelsesformand) Fremsat af Kirsten Jacobsen (FP) Kim Behnke (FP) Annette Just (FP) den 8. oktober 1996 § 1 I lov om aktieselskaber, jf. lovbekendtgørelse nr. 546 af 20. juni 1996,  

 foretages følgende ændringer:
 1. I § 51, stk. 3, indsættes som 2. pkt.:
»Det samme gælder virksomheder, hvori formanden for bestyrelsen enten  

 er ansat eller partner, eller personer, som er ansat i virksomheder, med  

 hvilke formanden for bestyrelsen har en tilsvarende tilknytning.« 2. I § 161, stk. 1, indsættes efter »§ 48 i, »:  

 »§ 51, stk. 3,».
§ 2 Loven træder i kraft den 1. januar 1997.
§ 3 Loven gælder ikke for Færøerne og Grønland, men kan ved kongelig anordning  

 sættes i kraft med de afvigelser, som disse landsdeles særlige forhold  

 tilsiger.
Bemærkninger til lovforslaget Almindelige bemærkninger Ved lov nr. 1060 af 23. december 1992 ændredes aktieselskabsloven på en  

 række punkter.
En væsentlig ændring, som var afstedkommet af Nordisk  

 Fjer-skandalen, var indførelsen af forbud mod den arbejdende  

 bestyrelsesformand i børsnoterede aktieselskaber.
Et enigt Folketing indførte  

 denne regel, som skulle være et værn mod en bestyrelsesformands uheldige og  

 tvivlsomme dobbeltroller.
Det viser sig imidlertid, at nogle  

 bestyrelsesformænd, især advokater, har overordentlig svært ved at leve op  

 til lovens krav og lader totalt hånt om forbudet.
Andre er mere fikse og  

 lader f.eks. deres partnere udføre de opgaver, som de ikke selv må udføre.  

 Dette spørgsmål var i øvrigt genstand for drøftelse under behandlingen af  

 lovforslaget om bl.a. forbud mod den arbejdende bestyrelsesformand.  

 Industriministeren tilkendegav dengang, at forbudet var personrelateret, uden  

 at der i øvrigt blev givet nogen begrundelse herfor.
Måske handlede det mest  

 om, at ingen - set i lyset af Nordisk Fjer-skandalen - havde nogen  

 forestilling om, at bestyrelsesformænd ønskede at komme uden om forbudet ved  

 anvendelse af, hvad man kan kalde for stråmænd.
Forslaget indebærer et effektivt forbud, som også kan håndhæves.
Hvis  

 dansk erhvervslivs image skal opretholdes, er det mindste, man kan forlange,  

 at den ledelse, der er tilknyttet et selskab, lever op til et almindeligt  

 simpelt krav om adskillelse af ledelsesfunktioner fra rådgiverfunktioner.
Bemærkninger til lovforslagets enkelte bestemmelser Til § 1 Til nr. 1 Det foreslås, at anvendelsesområdet for § 51, stk. 3, udvides, således at  

 personer og virksomheder, som en bestyrelsesformand i et børsnoteret selskab  

 har nære forretningsmæssige relationer til, omfattes af forbudet mod at  

 udføre andre hverv for selskabet ud over de enkeltstående opgaver, som  

 bestyrelsesformanden i forvejen har mulighed for at udføre.
Til nr. 2 Det foreslås, at der indføres en straffesanktion mod overtrædelse af  

 forbudet i § 51, stk. 3.
Til § 2 Det foreslås, at loven træder i kraft den 1. januar 1997. Dermed gives der  

 de enkelte selskaber et passende tidsrum til at tilpasse sig reglen i § 51,  

 stk. 3.
Til § 3 Som den øvrige lovgivning på det selskabsretlige område kan loven ikke  

 sættes i kraft for Færøerne og Grønland uden forhandling med landsstyre eller  

 hjemmestyre.
Det forventes, at loven kort efter vedtagelsen sættes i kraft  

 for Færøerne og Grønland, således at selskabslovgivningen er tilpasset den i  

 Danmark gældende.
Skriftlig fremsættelse Kirsten Jacobsen (FP):
 Som ordfører for forslagsstillerne tillader jeg mig herved at fremsætte:
 Forslag til lov om ændring af lov om aktieselskaber. (Arbejdende  

 bestyrelsesformand).
(Lovforslag nr.
L 25).
 Jeg henviser i øvrigt til de bemærkninger, der ledsager lovforslaget, og  

 anbefaler det til Tingets velvillige behandling.
