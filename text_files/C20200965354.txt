Orientering om generelle midlertidige besøgsrestriktioner på en række sociale tilbud beliggende i Allerød, Kerteminde og Køge kommuner (Til Allerød, Kerteminde og Køge kommuner og sociale tilbud beliggende i kommunerne samt øvrige relevante myndigheder og organisationer m.v.) Styrelsen for Patientsikkerhed har den 23. september 2020 udstedt påbud til kommunalbestyrelserne i Allerød, Kerteminde og Køge kommuner om omgående at udstede midlertidige restriktioner for besøgendes adgang til samtlige kommunale og private plejecentre m.v., der er beliggende i kommunerne, da det af styrelsen vurderes at være nødvendigt for at forebygge eller inddæmme udbredelse af Coronavirussygdom/Covid-19.
 Styrelsen for Patientsikkerhed har anbefalet, at lignende besøgsrestriktioner indføres på sociale tilbud beliggende i kommunerne, og hvor der på tilbuddet er borgere, der tilhører en risikogruppe i forhold til smitte med Coronavirussygdom/Covid-19.
 På baggrund af anbefalingen fra Styrelsen for Patientsikkerhed har Social- og Indenrigsministeriet udstedt bekendtgørelse nr. 1386 af 23. september 2020 om mulighed for lokalt at fastsætte midlertidige besøgsrestriktioner på anbringelsessteder og botilbud m.v. på socialområdet i forbindelse med håndtering af Coronavirussygdom 2019 (COVID-19).
Med bekendtgørelsen indføres der et generelt forbud mod besøg på indendørs arealer på sociale tilbud beliggende i Allerød, Kerteminde og Køge kommuner.
Besøgsrestriktionerne omfatter dog kun sociale tilbud, som har borgere eller medarbejdere, som tilhører en risikogruppe, og som er omfattet af § 1 i bekendtgørelsen.
Restriktionerne træder i kraft den 24. september 2020, kl. 13.00.
 Besøgsrestriktionerne indføres for i forbindelse med den øgede smitterisiko i de tre kommuner at beskytte udsatte borgere og medarbejdere på sociale tilbud i kommunerne mod smitte med COVID-19.
 Følgende typer af tilbud beliggende i kommunerne, der har borgere eller medarbejdere i en risikogruppe på tilbuddet, er omfattet af besøgsrestriktionerne:
 1. Særlige dagtilbud efter § 32 i lov om social service.
 2. Særlige klubtilbud efter § 36 i lov om social service.
 3. Egne værelser, kollegier eller kollegielignende opholdssteder efter § 66, stk. 1, nr. 5, i lov om social service.
 4. Opholdssteder for børn og unge efter § 66, stk. 1, nr. 6, i lov om social service.
 5. Døgninstitutioner, herunder delvis lukkede døgninstitutioner og delvis lukkede afdelinger på døgninstitutioner samt sikrede døgninstitutioner og særligt sikrede afdelinger efter § 66, stk. 1, nr. 7, i lov om social service.
 6. Midlertidige botilbud til voksne efter § 107 i lov om social service.
 7. Længerevarende botilbud efter § 108 i lov om social service.
 8. Kvindekrisecentre efter § 109 i lov om social service.
 9. Forsorgshjem, herberger m.v. efter § 110 i lov om social service.
 10. Botilbudslignende tilbud omfattet af § 4, stk. 1, nr. 3, i lov om socialtilsyn.
 Hvorvidt der på det enkelte tilbud er borgere eller medarbejdere, der er i en risikogruppe, vurderes af det enkelte tilbuds ledelse ud fra sundhedsfaglige retningslinjer, jf. nedenfor.
På tilbud, der bliver omfattet af disse besøgsrestriktioner, vil det fortsat være muligt at foretage besøg på indendørs arealer i såkaldte kritiske situationer, herunder bl.a. forældres besøg hos børn.
Det samme gælder for besøg af 1-2 faste besøgspersoner, i det omfang tilbuddets ledelse efter § 6, stk. 3, i ovennævnte bekendtgørelse nr. 1361 af 16. september 2020 har tilladt, at besøg fra faste besøgspersoner kan ske indendørs i borgerens egen del af tilbuddet (værelset/boligen).
 Reglerne om besøgsrestriktioner på sociale tilbud i de tre kommuner vil blive ophævet i samråd med Styrelsen for Patientsikkerhed, når restriktionerne ikke længere vurderes nødvendige.
 Der henvises i øvrigt til Social- og Indenrigsministeriets orienteringsskrivelse af 22. juni 2020 om ophævelse af det generelle besøgsforbud på sociale tilbud og om mulighed for at indføre midlertidige lokale restriktioner for besøg, som kan ses her: https://www.retsinformation.dk/eli/retsinfo/2020/9364.
 Orienteringsskrivelsen indeholder bl.a. en nærmere beskrivelse af reglerne om besøg i kritiske situationer og besøg af 1-2 faste besøgspersoner samt beskrivelse af, hvordan besøg kan tilrettelægges.
 Sundhedsmyndighedernes retningslinjer for, hvem der tilhører en risikogruppe kan ses her: https://www.sst.dk/da/corona/personer-i-oeget-risiko.
 Hvis ledelsen på et tilbud er i tvivl om, hvorvidt borgere eller medarbejdere på tilbuddet tilhører en risikogruppe, kan der være behov for at undersøge dette nærmere, herunder ved evt. kontakt til den pågældendes læge.
Det bemærkes, at bekendtgørelsen viderefører de generelle regler om mulighed for lokalt at fastsætte midlertidige besøgsrestriktioner på anbringelsessteder og botilbud m.v. på socialområdet i forbindelse med håndtering af Coronavirussygdom 2019 (COVID-19), som blev fastsat senest med bekendtgørelse nr. 1361 af 16. september 2020. Det samme gælder ift. til de generelle midlertidige besøgsrestriktioner for tilbud beliggende i en række kommuner, som blev fastsat senest med samme bekendtgørelse.
Se § 8 og bilag 1 i den nye bekendtgørelse nr. 1386 af 23. september 2020.
