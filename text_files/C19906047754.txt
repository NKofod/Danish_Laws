Skrivelse om at ministeriet ikke finder grundlag for at tilsidesætte  

 biskoppens pålæg til en præst om at ophøre med brugen af liturgi og ritualer,  

 som biskoppen finder stridende mod den evangelisk-lutherske kirkes lære og  

 tradition Kirkeministeriets skrivelse af 22. juni 1990 til Den danske  

 Præsteforening, Rosenvængets Hovedvej 19, 2100 København Ø.
 I skrivelse af 14. februar 1990 har foreningen på vegne af pastor NN  

 forelagt ministeriet spørgsmål om lovligheden af de pålæg, som biskoppen har  

 givet pastor NN i skrivelse af 19. september 1989.
 Biskoppen har i sit pålæg anført følgende:
 1. Vekselbønnen i kirkerummet som forberedelse til gudstjenesten må  

 undlades.
 2. Den rituelle håndvaskning i kirkerummet under nadveren må undlades.
 3. Den rituelle iblanding af vand i vinen under nadveren er uacceptabel og  

 må afvises.
 4. Den såkaldte akolyt kan ikke medvirke ved nogen form for nadver.
 5. »Dansk Messebog« må ikke indgå i den gudstjenstlige adfærd.  

 Adfærden i forbindelse med hidtidig brug af denne bog er helt uacceptabel.
 6. Anvendelse af røgelse under ordinære gudstjenester og i øvrigt om  

 søndagen (og på hverdage) og under alle andre gudstjenester er forbudt.
 7. Nadverliturgier, der afviger fra de autoriserede nadverliturgier, må  

 ikke bringes i anvendelse ved nogen gudstjeneste.
 8. Der må ske en modifikation af gennemførelsen af såkaldte special messer  

 f.eks. i tilknytning til helgener.
 Præsteforeningen ønsker belyst, om de af pastor NN foretagne handlinger  

 ved ordinære gudstjenester kan betegnes som ritualer, jf. § 29, stk. 1, i lov  

 om menighedsråd, samt om de foretagne ændringer vedrørende ekstraordinære  

 gudstjenester kan påtales af biskoppen.
 Foreningen konkluderer, at såfremt omhandlede ritualændringer ikke strider  

 mod Den danske evangelisk-lutherske kirkes lære, vil biskoppens pålæg være  

 ulovmedholdelige.
 Biskoppen har ved skrivelse af 13. december 1989 i besvarelse af en  

 ansøgning fra pastor NN om tilladelse til at benytte særlig nadverliturgi ved  

 ekstraordinære gudstjenester uddybet de tidligere meddelte pålæg.
Biskoppen anfører i denne forbindelse, at den pågældende nadverliturgi kan  

 påstås - efter hans vurdering med rette - at være tvetydig , idet  

 indstiftelsesordene som led af nadverbønnen svækkes som forkyndelsesord og  

 bruges til at analogisere nadveradministrationen med Herrens egen enestående  

 og uefterlignelige handling skærtorsdag aften, hvilket ikke er i  

 overensstemmelse med en genuin evangelisk-luthersk nadverforståelse.
Han har  

 derfor aldrig kunne godkende, at pastor NN - uanset skiftende menighedsråd -  

 skulle have lov til at have sin egen permanente gudstjenesteordning i resten  

 af hans embedsperiode ved X Kirke.
Biskoppen anfører videre, at det i hele  

 gudstjenesteproblematikken i X kirke vitterligt ikke kan dreje sig om pastor  

 NN's ret og frihed til at udfolde sit gudstjenstlige syn i en praksis, som  

 ved hans ord og ved hans gennemførelse har til følge, at gudstjenesten  

 opleves som fremmedartet og stridende imod vor evangelisk - lutherske kirkes skik og brug, hvor det da også drejer  

 sig om pastor NN's ligefremme forpligtelse - indeholdt i pastor NN's  

 præsteløfte og i ordinationsløftet - til at følge vor kirkes orden og ritualer.
Biskoppen anfører endeligt, at da det også  

 drejer sig om menighedens frihed til at holde gudstjeneste, har biskoppen  

 måttet meddele pastor NN, at hans ansøgning efter de foreliggende  

 omstændigheder ikke kunne imødekommes.
 I en i sagens anledning indhentet erklæring udtaler biskoppen supplerende,  

 at vekselbønnen må opfattes som en del af gudstjenesten, da denne er begyndt  

 med den gudstjenstlige ringning , og da vekselbønnen ved at blive  

 »transmitteret« selvfølgelig af den ansvarlige præst opfattes som  

 et gudstjenstligt led.
 Han finder det vanskeligt at tage stilling til pastor NN's  

 ritualopfattelse på grundlag af den sparsomme gengivelse i Præsteforeningens  

 skrivelse af 14. februar 1990, men må dog umiddelbart afvise den som klart  

 givende anledning til liturgisk anarki , der både gør præstens  

 ritualbundethed og menighedens frihed ganske illusorisk, jf. begrundelsen i  

 skrivelsen af 13. december 1989 til pastor NN.
 Biskoppen bemærker, at han ikke generelt hævder, at også ritualer ved  

 ekstraordinære gudstjenester kræver godkendelse, men at han konkret må hævde,  

 at det ikke er rimeligt at antage, at et ritual, hvis anvendelse ved ordinære  

 gudstjenester er afvist, skulle kunne bringes i anvendelse uden for de  

 ordinære gudstjenester, jf. begrundelse 1 og begrundelse 2 i hans skrivelse  

 til pastor NN af 13. december 1989.
 Biskoppen har under en forhandling i ministeriet bekræftet, at de af  

 pastor NN foretagne ændringer i gudstjenesten efter biskoppens opfattelse  

 ikke er i overensstemmelse med folkekirkens bekendelsesgrundlag.
 I anledning heraf skal man udtale, at ifølge menighedsrådslovens § 29,  

 stk. 1, nr. 3, jf. stk. 2, skal en præst have samtykke såvel fra  

 menighedsrådet som fra biskoppen til, at der ved de faste gudstjenester eller  

 kirkelige handlinger foretages mindre ændringer i liturgi og ritualer.
Indtil lov nr. 224 af 26. april 1973 om ændring af menighedsrådsloven  

 gjaldt den tilsvarende bestemmelse ved alle gudstjenester.
I bemærkningerne  

 til loven anføres det: »Af samme grund (dvs. for at tilpasse loven til  

 de faktiske forhold) er bestemmelsen om, at der skal indhentes tilladelse til  

 at foretage mindre ændringer i liturgi og ritualer i § 25 foreslået  

 indskrænket til kun at angå faste gudstjenester.
I overensstemmelse med fast  

 praksis i en lang årrække vil præsterne ved de af dem afholdte ekstraordinære  

 gudstjenester kunne foretage afvigelser fra gudstjenestens sædvanlige form  

 uden at skulle indhente tilladelse fra vedkommende menighedsråd og  

 biskop«.
Det er herefter klart, at præsten ved de ekstraordinære gudstjenester -  

 uden at spørge nogen - kan foretage mindre ændringer i liturgi og ritualer.  

 Men præsten kan også gå videre end det.
Se f.eks. forslag til ny alterbog,  

 bind 1, side 9, om afholdelse af børne~ og familiegudstjenester på andre  

 tidspunkter (end højmessens), »hvor formerne må anses for at være  

 anderledes frie«.
 Det indgår samtidig i biskoppens tilsynsfunktioner vedrørende  

 prædikeembedet og sakramenternes forvaltning, at han har opsyn med, at der  

 ved de folkekirkelige gudstjenester (ordinære som ekstraordinære) ikke  

 foregår noget, der ikke er i overensstemmelse med den evangelisk-lutherske  

 kirkes lære og tradition.
Det ses ikke at have nogen betydning, om (alle) de fremgangsmåder  

 (handlinger), der påtales i biskoppens skrivelse af 19. september 1989, kan  

 kaldes ritualer, eller om de har været anvendt ved ordinære eller  

 ekstraordinære gudstjenester, eventuelt ved alle gudstjenester.
Biskoppen har  

 under alle omstændigheder ret til at påtale sådanne fremgangsmåder  

 (handlinger), når de kommer til hans kundskab, og han finder, at de ikke er i  

 overensstemmelse med den evangelisk-lutherske kirkes lære og tradition.
 Ministeriet skal på dette grundlag meddele, at man ikke finder grundlag  

 for at tilsidesætte biskoppens afgørelse af 19. september 1989.
 P.M.V.
 E.B.
