Ankestyrelsens principafgørelse S-1-06 om ret til dansk sygesikring - efterløn - bopæl i Frankrig - forordning 1408/71 Resume:
En efterlønsmodtager med bopæl i Frankrig kunne ikke sidestilles med en pensionist i relation til sygesikring.
Han havde derfor ikke ret til udstedelse af blanket E 121, der giver ret til offentlig sygeforsikring i bopælslandet med refusion fra Danmark.
 Love:
Rådets forordning (EØF) nr. 1408/71 af 14. juni 1971 om anvendelse af de sociale sikringsordninger på arbejdstagere, selvstændige erhvervsdrivende og deres familiemedlemmer, der flytter inden for Fællesskabet - forordning nr. 1408/71 - Sagsfremstilling:
 En efterlønsmodtager i Frankrig anmodede om udstedelse af blanket E 121 fra Danmark med henblik på optagelse i fransk sygeforsikring.
 Sikringsstyrelsen afviste at udstede blanketten og henviste til, at blanketten kun kunne udstedes til personer, der modtog folke- eller førtidspension eller tjenestemandspension.
Efterlønsmodtageren klagede og anførte, at efterløn af de franske myndigheder blev betragtet som en pensionslignende ydelse.
Han anførte videre, at han ikke var omfattet af andre muligheder for dansk sygesikring.
 Sagen blev behandlet i principielt møde med henblik på afklaring af, om efterlønsmodtagere havde samme muligheder for sygesikring i udlandet som pensionister.
 Afgørelse:
 Der var ikke ret til offentlig sygeforsikring med refusion fra Danmark.
 Ankestyrelsen lagde vægt på, at efterløn ikke var medtaget i artikel 4 i forordning 1408/71 om sociale sikringsydelser.
 Efterløn var således ikke en ydelse på grund af alderdom som nævnt i artikel 4, og efterlønsmodtageren, der efter det oplyste ikke var omfattet af andre muligheder for dansk sygesikring, var derfor omfattet af fransk lovgivning.
