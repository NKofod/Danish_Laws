Vejledning til bekendtgørelse nr. 528  

 af 15. juni 2000 om  

 sikkerhedsforanstaltninger til beskyttelse af  

 personoplysninger, som behandles for den offentlige  

 forvaltning Indledning Denne vejledning beskriver og uddyber de tekniske og organisatoriske  

 sikkerhedsforanstaltninger, som skal træffes i den offentlige  

 forvaltning af hensyn til behandlingssikkerheden (datasikkerheden).
 De overordnede regler for datasikkerheden er fastsat i lov om behandling  

 af personoplysninger (persondataloven) §§ 41-42. Disse bestemmelser har  

 følgende ordlyd:
 § 41. Personer, virksomheder mv., der udfører  

 arbejde under den dataansvarlige eller databehandleren, og som får  

 adgang til oplysninger, må kun behandle disse efter instruks fra den  

 dataansvarlige, medmindre andet følger af lov eller bestemmelser  

 fastsat i henhold til lov.
 Stk. 2. Den i stk. 1 nævnte instruks må ikke  

 begrænse den journalistiske frihed eller være til hinder for  

 tilvejebringelsen af et kunstnerisk eller litterært produkt.
Stk. 3. Den dataansvarlige skal træffe de fornødne  

 tekniske og organisatoriske sikkerhedsforanstaltninger mod, at oplysninger  

 hændeligt eller ulovligt tilintetgøres, fortabes eller  

 forringes, samt mod, at de kommer til uvedkommendes kendskab, misbruges eller  

 i øvrigt behandles i strid med loven.
Tilsvarende gælder for  

 databehandlere.
 Stk. 4. For oplysninger, som behandles for den offentlige  

 forvaltning, og som er af særlig interesse for fremmede magter, skal  

 der træffes foranstaltninger, der muliggør bortskaffelse eller  

 tilintetgørelse i tilfælde af krig eller lignende forhold.
 Stk. 5. Justitsministeren kan fastsætte nærmere regler om  

 de i stk. 3 anførte sikkerhedsforanstaltninger.
 § 42. Når en dataansvarlig overlader en  

 behandling af oplysninger til en databehandler, skal den dataansvarlige sikre  

 sig, at databehandleren kan træffe de i § 41, stk. 3-5,  

 nævnte tekniske og organisatoriske sikkerhedsforanstaltninger, og  

 påse, at dette sker.
Stk. 2. Gennemførelse af en behandling ved en databehandler  

 skal ske i henhold til en skriftlig aftale parterne imellem.
Af aftalen skal  

 det fremgå, at databehandleren alene handler efter instruks fra den  

 dataansvarlige, og at reglerne i § 41, stk. 3-5, ligeledes  

 gælder for behandlingen ved databehandleren.
Hvis databehandleren er  

 etableret i en anden medlemsstat, skal det fremgå af aftalen, at de  

 bestemmelser om sikkerhedsforanstaltninger, som er fastsat i lovgivningen i  

 den medlemsstat, hvor databehandleren er etableret, gælder for  

 denne.
Justitsministeren har i medfør af lovens § 41, stk. 5,  

 udstedt bekendtgørelse nr. 528 af 15. juni 2000 om  

 sikkerhedsforanstaltninger til beskyttelse af personoplysninger, som  

 behandles for den offentlige forvaltning.
Bekendtgørelsens § 2,  

 stk. 2, er ændret ved bekendtgørelse nr. 201 af 22. marts  

 2001. Bekendtgørelsen indeholder nærmere regler om de  

 sikkerhedsforanstaltninger, som kræves efter lovens § 41,  

 stk. 3.
Bestemmelserne i bekendtgørelse nr. 528  

 (sikkerhedsbekendtgørelsen) er gengivet nedenfor.
I tilknytning til  

 den enkelte bestemmelse gives en beskrivelse og uddybning af de krav, som  

 følger af bestemmelsen.
Bekendtgørelsens enkelte bestemmelser Kapitel 1 Almindelige bestemmelser § 1. Denne bekendtgørelse gælder for  

 behandling af personoplysninger, som foretages for den offentlige forvaltning  

 helt eller delvis ved hjælp af elektronisk databehandling.
Bekendtgørelsen gælder alene for behandling af  

 personoplysninger, som foretages for den offentlige forvaltning helt eller  

 delvis ved hjælp af elektronisk databehandling.
Ved en behandling, hvor  

 kun en del foretages ved hjælp af elektronisk databehandling,  

 gælder bekendtgørelsen kun for denne del.
For den offentlige  

 forvaltnings behandling af personoplysninger i manuelle registre samt for  

 behandling af personoplysninger i den private sektor gælder lovens  

 bestemmelser umiddelbart samt bestemmelser, som måtte være  

 fastsat i selvstændige bekendtgørelser, jf. lovens § 41,  

 stk. 5.
 § 2. Behandling af personoplysninger skal ske i  

 overensstemmelse med bestemmelserne i kapitel 1 og 2.
 For enhver behandling af personoplysninger, uanset om der indgår  

 fortrolige oplysninger eller ej, gælder bestemmelserne i  

 bekendtgørelsens kapitel 1 - almindelige bestemmelser - og i kapitel 2  

 - generelle sikkerhedsbestemmelser.
Stk. 2. Behandling af personoplysninger, hvor der skal ske  

 anmeldelse til Datatilsynet efter reglerne i kapitel 12 i lov om behandling  

 af personoplysninger, skal tillige ske i overensstemmelse med bestemmelserne  

 i denne bekendtgørelses kapitel 3. Dette gælder dog ikke for  

 behandling af personoplysninger, der udelukkende sker med henblik på at  

 føre et retsinformationssystem, i det omfang der er tale om  

 oplysninger i den offentligt tilgængelige del af  

 retsinformationssystemet.
Det gælder endvidere ikke for behandling af  

 oplysninger om ansattes fagforeningsmæssige tilhørsforhold i  

 forbindelse med aftaler om kontingentindeholdelse.
 For behandlinger, som efter reglerne i lovens kapitel 12 skal anmeldes til  

 Datatilsynet, gælder ud over bestemmelserne i bekendtgørelsens  

 kapitel 1 og 2 også bestemmelserne i kapitel 3 - supplerende  

 sikkerhedsforanstaltninger for anmeldelsespligtige behandlinger.
 Reglerne for anmeldelse af behandlinger, der foretages for den offentlige  

 forvaltning, fremgår af lovens kapitel 12 og er beskrevet i  

 Datatilsynets vejledning nr. 125 af 10. juli 2000.
 § 3. Den dataansvarlige myndighed skal træffe de  

 fornødne tekniske og organisatoriske foranstaltninger mod, at  

 personoplysninger hændeligt eller ulovligt tilintetgøres,  

 fortabes eller forringes samt mod, at de kommer til uvedkommendes kendskab,  

 misbruges eller i øvrigt behandles i strid med lov om behandling af  

 personoplysninger.
 Bestemmelsen er en gentagelse af lovens § 41, stk. 3, idet dog  

 sidste punktum ikke er medtaget.
 Foranstaltninger mod, at oplysninger hændeligt eller ulovligt  

 tilintetgøres, fortabes eller forringes, kan f.eks. bestå i, at  

 der efter nærmere fastlagte rutiner foretages sikkerhedskopiering.
 De sikkerhedsforanstaltninger, der er fastsat i  

 sikkerhedsbekendtgørelsen, retter sig navnlig mod, at oplysningerne  

 kommer til uvedkommendes kendskab, bliver misbrugt eller i øvrigt  

 behandles i strid med loven.
 En mere generelt dækkende vejledning om etablering af såvel  

 tekniske som organisatoriske sikkerhedsforanstaltninger i forbindelse med  

 elektronisk databehandling kan findes i Dansk Standard DS 484, Norm for  

 edb-sikkerhed.
 Stk. 2. For personoplysninger, som er af særlig  

 interesse for fremmede magter, skal der træffes foranstaltninger, der  

 muliggør bortskaffelse eller tilintetgørelse i tilfælde  

 af krig eller lignende forhold.
 Bestemmelsen svarer til indholdet af lovens § 41, stk. 4. Det  

 vil påhvile den dataansvarlige myndighed først at identificere  

 de af myndighedens behandlinger, som vedrører oplysninger af  

 særlig interesse for fremmede magter, og derefter træffe de efter  

 myndighedens vurdering fornødne sikkerhedsforanstaltninger.
 § 4. Datatilsynet fører tilsyn med overholdelsen af  

 denne bekendtgørelse og kan i den forbindelse komme med henstillinger  

 over for den dataansvarlige myndighed vedrørende de trufne  

 sikkerhedsforanstaltninger, jf. § 3.
 Datatilsynets tilsyn med overholdelse af bekendtgørelsen er en del  

 af det tilsyn, som Datatilsynet efter lovens § 55 skal føre,  

 nemlig tilsyn med enhver behandling, der omfattes af loven (med undtagelse af  

 behandlinger, der foretages for domstolene, jf. lovens kapitel 17).
Kapitel 2 Generelle sikkerhedsbestemmelser § 5. Den dataansvarlige myndighed skal fastsætte  

 nærmere interne bestemmelser om sikkerhedsforanstaltninger i  

 myndigheden til uddybning af de regler, der fremgår af denne  

 bekendtgørelse.
Bestemmelserne skal navnlig omfatte organisatoriske  

 forhold og fysisk sikring, herunder sikkerhedsorganisation, administration af  

 adgangskontrolordninger og autorisationsordninger samt kontrol med  

 autorisationer.
Der skal endvidere fastsættes instrukser, som  

 fastlægger ansvaret for og beskriver behandling og destruktion af ind-  

 og uddatamateriale samt anvendelse af edb-udstyr.
Desuden skal der  

 fastsættes retningslinier for myndighedens tilsyn med overholdelsen af  

 de sikkerhedsforanstaltninger, der er fastsat for myndigheden.
 Idet bestemmelserne i bekendtgørelsen er af mere generel og  

 overordnet karakter, vil der være behov for, at den enkelte  

 dataansvarlige myndighed nærmere fastlægger og beskriver,  

 hvorledes bekendtgørelsens bestemmelser er tænkt opfyldt, og i  

 det hele taget hvorledes sikkerhedsarbejdet i forbindelse med behandling af  

 personoplysninger tilrettelægges.
Der er i denne bestemmelse nævnt et antal emner for interne  

 bestemmelser, instrukser og retningslinier.
Opremsningen skal ses som  

 eksempler og er ikke udtømmende.
 Udover at tjene som dokumentation vil de bestemmelser mv., som den  

 dataansvarlige myndighed udarbejder i henhold til denne bestemmelse,  

 også kunne tjene som arbejdsgangsbeskrivelser, funktionsbeskrivelser  

 for forskellige funktioner i sikkerhedsarbejdet, ansvarsbeskrivelse og  

 -afgrænsning mm.
Visse af de nævnte beskrivelser kan være af en sådan  

 karakter, at sikkerhedsmæssige hensyn taler for at klassificere dem som  

 ikke offentligt tilgængelige.
Dette kan være aktuelt for f.eks.  

 beskrivelse af tekniske indretninger såsom alarmsystemer.
 Stk. 2. De interne bestemmelser skal gennemgås mindst  

 én gang hvert år med henblik på at sikre, at de er  

 fyldestgørende og afspejler de faktiske forhold i myndigheden.
Da dokumentation er uden værdi, hvis den ikke er aktuel, bør  

 de interne bestemmelser nævnt ovenfor løbende ajourføres,  

 således at de til enhver tid afspejler de faktiske forhold på  

 stedet.
Efter denne bestemmelse påhviler det den dataansvarlige at  

 kontrollere mindst en gang årligt, at den nævnte  

 ajourføring af de interne bestemmelser er foretaget.
§ 6. Den dataansvarlige myndighed skal give den  

 fornødne instruktion til de medarbejdere, som behandler  

 personoplysningerne.
Medarbejderne skal herunder gøres bekendt med de  

 regler, der er fastsat i medfør af § 5.
For at behandlingen af personoplysninger kan ske korrekt og som forudsat  

 af den dataansvarlige, skal medarbejdere, som udfører behandlingen,  

 ved uddannelse, instruktion mv. bibringes den nødvendige viden.
For at  

 behandlingen kan ske sikkerhedsmæssigt korrekt, skal medarbejderne have  

 kendskab til de gældende sikkerhedsregler, hvilket bl.a. kan  

 opnås ved at orientere medarbejderne om relevante dele af  

 bestemmelserne, som fastsættes efter bekendtgørelsens  

 § 5.
§ 7. Hvis behandling af personoplysninger foretages af en  

 databehandler på den dataansvarliges vegne, skal der foreligge en  

 skriftlig aftale, hvoraf det fremgår, at reglerne i denne  

 bekendtgørelse ligeledes gælder for behandlingen ved  

 databehandleren.
Hvis databehandleren er etableret i en anden medlemsstat,  

 skal det fremgå af aftalen, at de bestemmelser om  

 sikkerhedsforanstaltninger, som er fastsat i lovgivningen i den medlemsstat,  

 hvor databehandleren er etableret, gælder for denne.
Efter denne bestemmelse skal gennemførelse af en behandling ved en  

 databehandler ske i henhold til en skriftlig aftale, som den dataansvarlige  

 har indgået med databehandleren.
Det skal af denne aftale fremgå,  

 at den behandling, som den dataansvarlige overlader til databehandleren, skal  

 ske efter reglerne i denne bekendtgørelse, helt som hvis den  

 dataansvarlige selv havde forestået behandlingen.
Den dataansvarlige skal sikre, at behandlingen sker efter reglerne i  

 bekendtgørelsen, selv om behandlingen sker hos en databehandler, som  

 er etableret i en anden medlemsstat.
Såfremt der i det  

 pågældende land findes særlige sikkerhedsregler for  

 databehandlerens virksomhed, skal det af aftalen mellem den dataansvarlige og  

 databehandleren fremgå, at databehandleren tillige skal iagttage  

 disse.
 Bestemmelsen sigter først og fremmest mod de situationer, hvor  

 databehandlingen er overladt til et edb-servicebureau.
I øvrigt fremgår det af persondatalovens § 42,  

 stk. 1, at når en dataansvarlig overlader behandling af  

 oplysninger til en databehandler, skal den dataanvarlige sikre sig, at  

 databehandleren kan træffe de i lovens § 41, stk. 3 - 5,  

 nævnte tekniske og organisatoriske sikkerhedsforanstaltninger, og  

 påse, at dette sker.
Den dataansvarlige skal således aktivt  

 sikre, at de krævede sikkerhedsforanstaltninger overholdes hos  

 databehandleren, og det kan i den sammenhæng være relevant at  

 indhente en årlig revisionserklæring fra en uafhængig  

 tredjepart.
Den skriftlige aftale parterne imellem som nævnt ovenfor  

 kunne bl.a. indeholde denne revisionserklæring som en betingelse for at  

 lade behandlingen foretage hos databehandleren.
 Endelig bør det af den skriftlige aftale fremgå, om  

 behandlingen af personoplysninger hos databehandleren sker helt eller delvist  

 ved anvendelse af hjemmearbejdspladser.
 Stk. 2. Hvis behandling af personoplysninger finder sted  

 på en pc-arbejdsplads uden for den dataansvarlige myndigheds  

 lokaliteter, skal myndigheden fastsætte særlige retningslinier  

 herfor, således at det sikres, at bestemmelserne om  

 sikkerhedsforanstaltninger iagttages.
 Ved pc-arbejdspladser uden for den dataansvarliges lokaliteter  

 tænkes der her først og fremmest på hjemmearbejdspladser  

 (arbejdsplads som etableres ved opstilling i en medarbejders hjem af en pc  

 med forbindelse til arbejdsgiverens edb-system, således at  

 medarbejderen kan udføre visse arbejdsopgaver hjemmefra), men  

 bestemmelsen vil også gælde i en række andre  

 tilfælde, hvor behandling foretages andre steder end ved de  

 sædvanlige arbejdspladser på arbejdsgiverens lokaliteter (brug af  

 bærbare pc'er under rejse, hos kunder eller klienter etc., anvendelse  

 af en pc i en anden virksomhed eller myndighed, anvendelse af privat pc i  

 hjemmet). Dette gælder ikke alene for pc'er, men også for andet  

 elektronisk udstyr, f.eks PDA'er (Personal Digital Assistant) og  

 lignende.
Nedenstående betragtninger er gjort vedrørende  

 hjemmearbejdspladser, men tilsvarende kan gøres for alle  

 tilfælde af eksempler på arbejdspladser uden for den  

 dataansvarliges lokaliteter.
Den dataansvarlige skal foretage en vurdering ud  

 fra de sikkerhedsmæssige forhold og fastsætte særlige  

 retningslinier på grundlag heraf.
 Ved arbejde fra en hjemmearbejdsplads finder anvendelsen af data sted i et  

 andet miljø. Mens der i forbindelse med arbejde på den  

 almindelige arbejdsplads gennem lang tids praksis er indarbejdet rutiner og  

 adfærd, som sikrer en forsvarlig behandling af data, eksisterer der  

 ikke på forhånd en tilsvarende praksis, som sikrer, at  

 behandlingen af data fra en hjemmearbejdsplads sker med tilsvarende  

 sikkerhed.
Der er derfor en række forhold, som der skal tages stilling til.
Af  

 de sikkerhedsmæssige problemområder, som skal vurderes, kan bl.a.  

 nævnes:
Lokal lagring af oplysninger.
Hvis det er nødvendigt, at  

 hjemme-pc'en ikke bare anvendes som terminal mod det centrale system, men  

 også til lagring af oplysninger fra det centrale system, bør  

 oplysningerne krypteres.
Lokal udskrivning af oplysninger.
Hvis det ikke kan undgås,  

 at der skal udskrives oplysninger på hjemme-pc'en, skal der  

 fastsættes regler og gives instruktion vedrørende opbevaring og  

 tilintetgørelse af udskrifter, så oplysningerne ikke kommer  

 uvedkommende til kendskab.
Anden anvendelse af hjemme-pc'en.
Hvis den dataansvarlige tillader  

 anden anvendelse, f.eks. til privat brug, skal der fastsættes  

 retningslinier for denne anvendelse og etableres de nødvendige  

 sikkerhedsforanstaltninger i forbindelse dermed.
Fysisk sikkerhed.
I hjemmemiljøet må det forventes, at  

 den fysiske sikring mod tyveri, hærværk og uvedkommendes adgang i  

 det hele taget ikke vil være på højde med forholdene  

 på den almindelige arbejdsplads.
Særligt ved lokal lagring af  

 oplysninger og lokal udskrivning må opmærksomheden rettes mod  

 dette punkt.
Endvidere kan muligheden for aflytning af datatransmissionen ved  

 fysisk indgriben i telefonlinier være større i dette  

 miljø.
Anvendelse af opkaldslinier.
Hvis etablering af forbindelse fra  

 hjemmearbejdspladsen til det centrale system sker ved anvendelse af  

 opkaldsforbindelse (analog telefonforbindelse, ISDN, mobiltelefon etc.), skal  

 der i denne forbindelse træffes foranstaltninger mod, at uvedkommende  

 kan foretage opkald til det centrale system og i det hele taget gribe ind i  

 kommunikationen.
Som eksempler på sådanne foranstaltninger kan  

 nævnes tilbagekald, passwordbeskyttelse og lukkede brugergrupper.
Det  

 kan i denne forbindelse bl.a. overvejes, om der skal være særlige  

 tidsrum, hvor hjemmearbejdspladsen ikke kan anvendes, og om der skal  

 etableres en særlig logning af dens anvendelse.
 Der bør løbende ske en ajourføring af de  

 særlige retningslinier vedrørende hjemmearbejdspladser for at  

 sikre, at bestemmelserne om sikkerhedsforanstaltninger iagttages.
 § 8. På steder, hvor der foretages behandling af  

 personoplysninger, skal der træffes forholdsregler med henblik på  

 at forhindre uvedkommendes adgang til oplysningerne.
 Bestemmelsen retter sig meget bredt mod lokaliteter, hvor behandling af  

 personoplysninger finder sted, og hovedsageligt mod den fysiske sikkerhed.  

 Forholdsreglerne, som træffes efter denne bestemmelse, kan ses som et  

 supplement til bekendtgørelsens øvrige bestemmelser om adgang  

 til oplysninger og vil i vid udstrækning være sammenfaldende med  

 den dataansvarliges gængse regler om fysisk sikkerhed, såsom  

 aflåsning af lokaler og bygningsafsnit, alarmsystem, begrænset  

 adgang til serverrum samt placering af skærme og printere (specielt i  

 ekspeditions- og publikumsområder).
 § 9. I forbindelse med reparation og service af dataudstyr,  

 der indeholder personoplysninger, samt ved salg og kassation af anvendte  

 datamedier skal der træffes de fornødne foranstaltninger for at  

 sikre, at bestemmelsen i § 3 iagttages.
Foranstaltninger mod, at uvedkommende får adgang til lagrede  

 oplysninger, vil afhænge af den konkrete situation.
Ved reparation og  

 service af udstyr, skal den dataansvarlige, hvis ikke oplysningerne kan  

 fjernes fra udstyret, sikre sig, at reparations- og servicepersonalet vil  

 behandle oplysninger, som de måtte blive bekendt med under deres  

 arbejde, som fortroligt materiale, der under ingen omstændigheder  

 må videregives eller anvendes.
Ved kassation af lagringsmedier og  

 udstyr, som indeholder personoplysninger, bør lagringsmedierne  

 destrueres eller afmagnetiseres, så der ikke er mulighed for at  

 læse indholdet.
Hvis den dataansvarlige frem for at destruere  

 lagringsmedier afhænder disse med henblik på genbrug, skal de  

 lagrede oplysninger slettes effektivt ved overskrivning.
Datatilsynet anbefaler, at der til overskrivning af datamedier anvendes et  

 specialprogram, som overskriver data flere gange i overensstemmelse med en  

 anerkendt specifikation (f.eks.
DOD 5220.22-M) Ved reparation af udstyr skal lagrede oplysninger, så vidt det er  

 muligt, ligeledes slettes forinden.
Inddateringsmateriale som indeholder personoplysninger § 10. Inddatamateriale, som ikke indgår i en manuel  

 sag eller i et manuelt register, må kun anvendes af personer, som er  

 beskæftiget med inddatering.
Inddatamateriale, som er omfattet af  

 bestemmelsen i § 2, stk. 2, skal opbevares aflåst, når det ikke  

 anvendes.
Ved inddatamateriale forstås det grundmateriale (papirbaseret eller  

 elektronisk), hvorfra der hentes oplysninger til videre elektronisk  

 databehandling.
Bestemmelsen gælder for inddatamateriale, som hverken  

 indgår i en traditionel, papirbaseret sag, herunder en patientjournal,  

 eller i et manuelt register.
Således vil modtagne  

 ansøgningsblanketter, som opbevares samlet uden at være  

 journaliseret på f.eks. en sag vedrørende den enkelte  

 ansøger eller på en fælles sag vedrørende den  

 pågældende type af ansøgning, være omfattet af  

 bestemmelsen, hvis blanketterne skal inddateres elektronisk.
Derimod vil  

 ansøgningsblanketterne ikke være omfattet af bestemmelsen,  

 så snart den omtalte journalisering er foretaget, ligesom de heller  

 ikke vil være omfattet, hvis de opbevares på en sådan  

 måde, at de må siges at udgøre et manuelt register (f.eks.  

 ordnet efter særlige kriterier i et ringbind), idet  

 bekendtgørelsen ikke gælder for manuelle registre.
 Inddatamateriale i elektronisk form, f.eks. transaktioner opsamlet i en  

 fil, vil normalt være omfattet af bestemmelsen.
 Det skal bemærkes, at inddatering ved indtastning, f.eks. i et  

 on-line system, i sig selv udgør en behandling, der er omfattet af  

 bekendtgørelsen.
Inddatamateriale, som er omfattet af bestemmelsen i § 2, stk. 2,  

 dvs. materiale, der som hovedregel indeholder oplysninger af fortrolig  

 karakter, skal med henblik på at hindre uvedkommendes adgang til  

 oplysningerne opbevares aflåst, når det ikke benyttes.
Der  

 stilles ikke mere specifikke krav om, hvorledes aflåsning skal  

 etableres, men det forudsættes, at det sker ved aflåsning af  

 skuffe, skab, lokale eller på anden måde, som efter den  

 dataansvarliges vurdering er forsvarlig.
 Stk. 2. Inddatamateriale som nævnt i stk. 1 skal  

 slettes eller tilintetgøres, når det ikke længere skal  

 anvendes til de formål, som behandlingen varetager, eller til kontrol  

 med de inddaterede personoplysninger, dog senest efter en af den  

 dataansvarlige myndighed nærmere fastsat frist.
Inddateringsmateriale, som nævnt i stk. 1 - bestemmelsen  

 gælder altså ikke for materiale, som indgår i en manuel sag  

 eller i et manuelt register - skal slettes (materiale i elektronisk form)  

 eller tilintetgøres (papirbaseret materiale), når der ikke  

 længere er brug for materialet.
Den dataansvarlige må  

 således i forbindelse med hver enkelt behandling tage stilling til,  

 hvor længe der er behov for eller krav om, at inddateringsmaterialet  

 opbevares, og formelt fastsætte en seneste frist for sletning eller  

 tilintetgørelse.
 Stk. 3. Ved tilintetgørelse af inddatamateriale skal  

 der træffes de fornødne sikkerhedsforanstaltninger mod, at  

 materialet misbruges eller kommer til uvedkommendes kendskab.
En procedure for tilintetgørelse af inddatamaterialet skal efter  

 bestemmelsen tilrettelægges på en sådan måde, at  

 materialet ikke i denne sammenhæng kan misbruges eller komme  

 uvedkommende til kendskab.
Der kan i denne forbindelse f.eks. være tale  

 om at opsamle materiale i aflåste containere med efterfølgende  

 anvendelse af en pålidelig makuleringsservice for fortroligt  

 materiale.
Autorisation og adgangskontrol § 11. Kun de personer, som autoriseres hertil, må  

 have adgang til de personoplysninger, der behandles.
I persondataloven er det i kapitel 11 om behandlingssikkerhed  

 anført, at der skal træffes de fornødne tekniske og  

 organisatoriske sikkerhedsforanstaltninger mod bl.a., at oplysningerne kommer  

 til uvedkommendes kendskab (§ 41, stk. 3). Det er derfor i denne  

 bestemmelse i bekendtgørelsen fastsat, at der kun må gives  

 adgang til personoplysningerne for personer, som direkte er autoriserede  

 hertil.
Det forudsættes, at der fastlægges en formel  

 autorisationsordning og -arbejdsgang.
 Stk. 2. Der må kun autoriseres personer, der er  

 beskæftiget med de formål, hvortil personoplysningerne behandles.  

 De enkelte brugere må ikke autoriseres til anvendelser, som de ikke har  

 behov for.
I denne bestemmelse fastslås det, at der kun må autoriseres  

 personer, der er beskæftiget med de formål, hvortil oplysningerne  

 behandles.
Alle andre personer, også øvrige medarbejdere hos den  

 dataansvarlige myndighed, er i forbindelse med den omhandlede behandling  

 uvedkommende og må ikke have adgang til oplysningerne.
Tilsvarende  

 betragtninger ligger bag begrænsningen i autorisationen til kun at  

 omfatte anvendelser, som de enkelte brugere har behov for.
Det  

 forudsættes, at der i den formelle autorisationsprocedure vil  

 indgå en forudgående vurdering af, hvad den enkelte bruger har  

 behov for at være autoriseret til.
I den formelle  

 autorisationsprocedure kan endvidere f.eks. indgå, at der til den  

 pågældende bruger fremsendes et brev, hvori det nærmere  

 beskrives, hvilke oplysninger brugeren herved autoriseres (godkendes) til at  

 anvende.
For brugere, som ikke længere har behov for de autorisationer, de  

 har fået udstedt, skal autorisationerne inddrages.
Det gælder  

 f.eks. medarbejdere, som flytter til andet arbejdsområde, eller hvis  

 ansættelsesforhold ophører.
 Stk. 3. Der må endvidere autoriseres personer, for hvem  

 adgang til oplysninger er nødvendig med henblik på revision  

 eller drifts- og systemtekniske opgaver.
Udover til de ovenfor omhandlede medarbejdere i den pågældende  

 myndighed kan det være aktuelt at give adgang til oplysninger til  

 personer, som ikke er direkte vedkommende i forhold til den enkelte  

 behandling, men som i anden sammenhæng har behov herfor.
Der er i denne  

 bestemmelse tænkt på sådanne personer, som udfører  

 revision, og personer som udfører teknisk vedligeholdelse,  

 driftsovervågning, fejlretning mv.
Den dataansvarlige skal  

 fastlægge særlige retningslinier for udstedelse af sådanne  

 autorisationer og for inddragelse heraf for så vidt angår  

 autorisationer, der kun behøver at være midlertidige (f.eks.  

 autorisationer til brug ved en årlig revision).
 § 12. Der skal træffes foranstaltninger for at sikre,  

 at kun autoriserede brugere kan få adgang, og at disse kun kan få  

 adgang til de personoplysninger og anvendelser, som de er autoriserede  

 til.
Udover den ovenfor omtalte formelle autorisation af brugere skal der  

 etableres en teknisk adgangskontrol i systemerne, således at  

 autoriserede personer skal identificere sig over for systemet for at få  

 adgang til at foretage behandlinger i overensstemmelse med autorisationen.  

 Den mest almindelige form for adgangskontrol er brugeridentifikation med  

 tilhørende password, men andre former for adgangskontrol er ikke  

 udelukket.
Såfremt password benyttes, skal den dataansvarlige  

 fastsætte nærmere retningslinier for behandling og opbygning af  

 password.
Datatilsynet anbefaler, at password har en længde på mindst 8  

 tegn.
Passwords bør opbygges af en blanding af tal og store og  

 små bogstaver.
Password bør skiftes mindst en gang om  

 året.
Uddatamateriale som indeholder personoplysninger § 13. Uddatamateriale må kun anvendes af personer,  

 der er beskæftiget med de formål, til hvilke behandlingen af  

 personoplysningerne foretages.
Ved uddatamateriale forstås det resultat af en elektronisk  

 databehandling, som foreligger på papirbaseret eller elektronisk form.  

 Bestemmelserne i § 13, stk. 1 - 5, gælder kun for  

 uddatamateriale - på papir eller i elektronisk form - der indeholder  

 personoplysninger, og således ikke for f.eks. anonyme oversigter og  

 lignende.
Bestemmelserne gælder endvidere kun for uddatamateriale -  

 på papir eller i elektronisk form - som ikke indgår i en manuel  

 sag eller i et manuelt register, jf. stk. 6.
Idet personoplysninger ikke må komme uvedkommende til kendskab,  

 må uvedkommende heller ikke få adgang til uddatamateriale, som  

 indeholder personoplysninger.
Adgangen til sådant uddatamateriale skal  

 derfor begrænses til personer, som er beskæftiget med de  

 formål, til hvilke behandlingen af personoplysningerne foretages.
 Stk. 2. Herudover må uddatamateriale anvendes af  

 personer, som er beskæftiget med revision eller drifts- og  

 systemtekniske opgaver i det pågældende system.
Det kan også være aktuelt at give adgang til uddatamateriale  

 for personer, som ikke er direkte beskæftiget med den  

 pågældende behandling, men som i anden sammenhæng har behov  

 herfor.
Der er i denne bestemmelse tænkt på sådanne  

 personer, som udfører revision, og personer som udfører teknisk  

 vedligeholdelse, driftsovervågning, fejlretning mv.
 Stk. 3. Uddatamateriale skal opbevares på en  

 sådan måde, at uvedkommende ikke kan få adgang til at  

 gøre sig bekendt med de personoplysninger, som er indeholdt heri.
Hvorledes uddatamateriale kan opbevares, så uvedkommende ikke kan  

 gøre sig bekendt med personoplysningerne deri, vil afhænge af  

 den konkrete situation.
Ansvaret for forsvarlig opbevaring påhviler den  

 dataansvarlige, og denne bør fastsætte formelle retningslinier  

 herfor.
 Stk. 4. Uddatamateriale skal slettes eller  

 tilintetgøres, når det ikke længere skal anvendes til de  

 formål, som behandlingen varetager, og senest efter en af den  

 dataansvarlige myndighed nærmere fastsat frist.
Uddatamateriale som nævnt i bemærkningerne til bestemmelsen i  

 stk. 1 skal slettes (materiale i elektronisk form) eller  

 tilintetgøres (papirbaseret materiale), når der ikke  

 længere er brug for materialet.
Den dataansvarlige skal derfor i  

 forbindelse med hver enkelt behandling tage stilling til, hvor længe  

 der er behov for eller krav om, at uddatamaterialet opbevares, og formelt  

 fastsætte en seneste frist for sletning eller  

 tilintetgørelse.
 Stk. 5. Ved tilintetgørelse af uddatamateriale skal  

 der træffes de fornødne sikkerhedsforanstaltninger mod, at  

 materialet misbruges eller kommer til uvedkommendes kendskab.
En procedure for tilintetgørelse af uddatamaterialet skal efter  

 bestemmelsen tilrettelægges på en sådan måde, at  

 materialet ikke i denne sammenhæng kan misbruges eller komme  

 uvedkommende til kendskab.
Der kan f.eks. være tale om at opsamle  

 materiale i aflåste containere med efterfølgende anvendelse af  

 en pålidelig makuleringsservice for fortroligt materiale.
 Stk. 6. Bestemmelserne i stk. 1-5 gælder ikke for  

 uddatamateriale, som indgår i en manuel sag eller i et manuelt  

 register.
Sikkerhedsbekendtgørelsen gælder ikke for de nævnte  

 situationer.
For materiale, som indgår i en manuel sag, gælder  

 forvaltningslovens regler, mens manuelle registre er omfattet af  

 bestemmelserne i persondataloven herunder reglerne om behandlingssikkerhed i  

 §§ 41-42, samt af særlige regler, der måtte være  

 fastsat for manuelle registre.
Eksterne kommunikationsforbindelser § 14. Der må kun etableres eksterne  

 kommunikationsforbindelser, hvis der træffes særlige  

 foranstaltninger for at sikre, at uvedkommende ikke gennem disse forbindelser  

 kan få adgang til personoplysninger.
Bestemmelsen gælder enhver form for telekommunikation i forbindelse  

 med behandling af personoplysninger, f.eks. forsendelse af oplysninger med  

 telefax eller ekstern e-post, etablering af terminaladgang ved opkaldsmodem,  

 adgang til oplysninger via myndighedens hjemmeside og etablering af  

 internetadgang fra arbejdspladser på myndighedens interne net.
De  

 særlige sikkerhedsforanstaltninger skal træffes efter  

 myndighedens vurdering af sikkerhedsrisici i det konkrete tilfælde,  

 herunder med hensyntagen til karakteren af de omhandlede oplysninger.
 For at kunne fastlægge sikkerhedsniveauet er det nødvendigt,  

 at den dataansvarlige foretager en samlet risikovurdering, som omfatter alle  

 elementer i kommunikationsforbindelsen.
 Ved tilslutning til Internet eller andre åbne net skal der  

 træffes foranstaltninger, som sikrer imod uvedkommende trafik og  

 forhindrer adgang fra det åbne net til den dataansvarliges interne  

 net.
 Ved brug af telefax skal opmærksomheden særligt  

 været rettet mod dels risikoen for at faxen sendes til forkert  

 modtager, dels at den modtagne fax kan være tilgængelig for  

 uvedkommende hos modtageren.
Ved afsendelse af faxer skal det angivne telefaxnummer kontrolleres  

 nøje.
Anvendelse af fastindkodede telefaxnumre (kortvalg) kan  

 ligeledes overvejes.
For så vidt angår behandlingen af modtagne faxer bør  

 telefaxmaskinen placeres således, at uvedkommende ikke umiddelbart har  

 adgang til modtagne faxer.
Ved anvendelse af telefax i forbindelse med mere  

 følsomme oplysninger kan en løsning være at anvende  

 udstyr, som lagrer modtagne faxer i maskinen, og kun lade specielt  

 autoriserede medarbejdere udskrive dem.
Ved transmission af personoplysninger over opkaldsforbindelser (via  

 analog telefonforbindelse, ISDN, mobiltelefon etc.), f.eks. ved etablering af  

 terminaladgang til et centralt system fra en bærbar pc, skal der  

 specielt træffes foranstaltninger mod, at uvedkommende kan foretage  

 opkald.
Det kan bl.a. være relevant at anvende faciliteter som  

 tilbagekald eller lukkede brugergrupper.
 For transmission af personoplysninger over åbne net (f.eks.  

 Internet) gælder konkret nedenstående minimumskrav om  

 sikkerhedsforanstaltninger:
Ved transmission af oplysninger over det åbne Internet er der  

 generelt en risiko for, at oplysningerne undervejs læses og endog  

 ændres af uvedkommende.
Derudover er der en risiko for, at parterne i  

 kommunikationen ikke er dem, de udgiver sig for.
 Disse risici må vurderes af den dataansvarlige i den konkrete  

 situation, således at der kan træffes de fornødne  

 sikkerhedsforanstaltninger.
Hvad angår fortrolighed kan denne sikres ved forsvarlig kryptering  

 af de transmitterede oplysninger.
Hvis der er tale om transmission af  

 fortrolige oplysninger, herunder personnummer, skal der som minimum foretages  

 en kryptering.
Hvis de transmitterede oplysninger er af følsom  

 karakter (omfattet af persondatalovens § 7, stk. 1 og § 8,  

 stk. 1), skal der anvendes en stærk kryptering, baseret på  

 en anerkendt algoritme.
 Sikkerhed for autenticitet (afsenders og modtagers identitet) og  

 integritet (de transmitterede oplysningers ægthed) må sikres i  

 fornødent omfang ved anvendelse af passende  

 sikkerhedsforanstaltninger, f.eks. elektronisk signatur eller individuelle,  

 fortrolige adgangskoder.
Kapitel 3 Supplerende sikkerhedsforanstaltninger for  

 anmeldelsespligtige behandlinger § 15. Bestemmelserne i kapitel 3 finder ikke anvendelse i  

 det omfang de behandlede oplysninger ikke i sig selv ville være  

 omfattet af anmeldelsespligt til Datatilsynet.
Behandlinger, som omfatter oplysninger af fortrolig karakter, er som  

 hovedregel anmeldelsespligtige og skal ske under iagttagelse af de  

 supplerende sikkerhedsbestemmelser i dette kapitel.
Se nærmere om  

 anmeldelsespligten i Datatilsynets vejledning nr. 125 af 10. juli 2000.
Udover disse oplysninger af fortrolig karakter, som indgår i en  

 anmeldelsespligtig behandling, vil der typisk i behandlingen også  

 indgå oplysninger, som ikke er af fortrolig karakter.
Bestemmelserne i  

 dette kapitel gælder ikke for anvendelse af disse ikke-fortrolige  

 oplysninger og heller ikke for anvendelse af de fortrolige oplysninger, som  

 efter lovens undtagelsesbestemmelser kan indgå i en behandling, uden at  

 behandlingen er anmeldelsespligtig.
 Det vil f.eks. gælde for en anmeldelsespligtig behandling, hvori der  

 indgår oplysninger om personers helbredsforhold, at alle anvendelse af  

 oplysningerne om helbredsforhold skal logges efter denne  

 bekendtgørelses § 19, stk. 1. Derimod vil anvendelse af  

 ikke-fortrolige oplysninger såsom personers adresse ikke skulle logges.  

 Det er dog en forudsætning, at en sådan anvendelse af  

 ikke-fortrolige oplysninger ikke indirekte kan afsløre fortrolige  

 forhold vedrørende de berørte personer.
 De detaljerede undtagelsesbestemmelser og dermed beskrivelse af de  

 oplysninger af fortrolig karakter, som kan indgå i en behandling, uden  

 at den bliver anmeldelsespligtig, findes i lovens § 44, stk. 1,  

 samt i Justitsministeriets bekendtgørelse nr. 529 af 15. juni 2000 om  

 undtagelse fra pligten til anmeldelse af visse behandlinger, som foretages  

 for den offentlige forvaltning, fastsat i henhold til lovens § 44,  

 stk. 2, og § 44, stk. 4.
Autorisation og adgangskontrol § 16. Autorisationer, jf. § 11, skal angive, i hvilket  

 omfang brugeren må forespørge, inddatere eller slette  

 personoplysninger.
 Udover de generelle krav i § 11 vedrørende autorisation af  

 brugere kræves det i forbindelse med anmeldelsespligtige behandlinger,  

 at myndigheden konkret tager stilling til, hvorvidt en bruger kun skal kunne  

 foretage forespørgsler, eller om brugeren også skal kunne  

 inddatere oplysninger, samt om brugeren skal kunne slette oplysninger.  

 Såfremt der er brugere, som kun skal autoriseres til enkelte af de  

 nævnte funktioner, skal systemerne være teknisk indrettet  

 således, at brugerne kun gives mulighed for adgang til oplysningerne i  

 overensstemmelse med de givne autorisationer.
 Når den tekniske adgangskontrol til systemets oplysninger og  

 anvendelser heraf er baseret på brugeridentifikation med  

 tilhørende password, skal den enkelte bruger tildeles et personligt og  

 fortroligt password.
Det personlige og fortrolige password er knyttet til den tilhørende  

 brugeridentifikation og må kun være kendt af den  

 pågældende bruger.
Der kan således ikke anvendes en  

 fælleskode, dvs. én brugeridentifikation med tilhørende  

 password, som anvendes af flere brugere.
 § 17. Det skal sikres, at de autoriserede personer fortsat  

 opfylder betingelserne i § 11, stk. 2 og 3, og § 16.
Autoriserede brugere må til enhver tid kun være autoriserede  

 til anvendelser, de har brug for.
Der må derfor være tilrettelagt  

 arbejdsgange, som sikrer, at der tilgår funktionen, som administrerer  

 autorisationerne, oplysning om ændring af brugeres behov for  

 autorisation, herunder oplysning om medarbejderes fratræden eller  

 flytning inden for organisationen, således at de udstedte  

 autorisationer kan blive ændret eller inddraget.
 Stk. 2. Kontrol heraf skal foretages mindst en gang hvert  

 halve år.
Efter denne bestemmelse skal der mindst en gang hvert halve år  

 foretages kontrol af, at autorisationer ajourføres som foreskrevet  

 ovenfor.
Det er den dataansvarliges ansvar, at der fastlægges en  

 passende kontrolprocedure.
Denne procedure kan f.eks. indebære, at der  

 i systemerne dannes en statistik over den enkelte brugers anvendelse af  

 systemet, således at det kan konstateres, om der er udstedte  

 autorisationer, som ikke er anvendt, og som derfor eventuelt bør  

 inddrages.
 Det er efter sikkerhedsbekendtgørelsen nu ikke længere et  

 krav, at der udarbejdes en benyttelsesstatistik.
Kontrol med afviste adgangsforsøg § 18. Der skal foretages registrering af alle afviste  

 adgangsforsøg.
Hvis der inden for en fastsat periode er registreret et  

 nærmere fastsat antal på hinanden følgende afviste  

 adgangsforsøg fra samme arbejdsstation eller med samme  

 brugeridentifikation, skal der blokeres for yderligere forsøg.
Der  

 skal løbende ske opfølgning i myndigheden.
Bestemmelsen indebærer, at der skal foretages en registrering af  

 ethvert afvist forsøg på adgang til systemet, uanset om  

 afvisningen er forårsaget af brug af forkert password, forkert  

 brugeridentifikation, manglende autorisation til en vis funktion eller andet.  

 Herved etableres et redskab for systemadministrationen til eventuelt at  

 afdække forsøg på uberettiget adgang til oplysningerne.  

 Bestemmelsen indebærer endvidere, at systemet skal udvise en reaktion,  

 således at yderligere forsøg på adgang, f.eks. efter et  

 vist antal forsøg på at gætte password, forhindres.
Denne  

 reaktion kan være i form af lukning af den anvendte  

 brugeridentifikation, lukning af pc'en eller adgang til lokalnettet.  

 Reaktionen skal endvidere være af en sådan art, at  

 hændelsen kommer til rette vedkommendes, f.eks.  

 systemadministrationens, kendskab.
Logning § 19. Der skal foretages maskinel registrering (logning) af  

 alle anvendelser af personoplysninger.
Registreringen skal mindst indeholde  

 oplysning om tidspunkt, bruger, type af anvendelse og angivelse af den  

 person, de anvendte oplysninger vedrørte, eller det anvendte  

 søgekriterium.
Loggen skal opbevares i 6 måneder, hvorefter den  

 skal slettes.
Myndigheder med et særligt behov kan opbevare loggen i op  

 til 5 år.
 Efter bestemmelsen skal der som udgangspunkt foretages logning af alle  

 anvendelser af personoplysningerne, som sker i behandlingen, jf. dog  

 § 15. Herudover indeholder stk. 2 - 6 visse undtagelser fra det  

 generelle logningskrav.
Ved »alle anvendelser af personoplysninger« skal her forstås de  

 anvendelser, som foretages af brugere af systemet i forbindelse med deres  

 arbejde.
Der er en række aktiviteter i forbindelse med driftsafvikling,  

 som indebærer overvågning af og indgriben i systemerne af drifts-  

 og systemmedarbejdere.
Anvendelser af personoplysninger i forbindelse med  

 sådanne aktiviteter er ikke omfattet af logningskravet.
Logningen skal bl.a. omfatte en angivelse af den person, som de anvendte  

 oplysninger vedrørte, eller det anvendte søgekriterium.  

 Foretages der en søgning på en person ved angivelse af  

 personnummer, skal således det anvendte personnummer eller anden  

 entydig identifikation af den pågældende person registreres i  

 loggen.
Hvis der søges på fødselsdato, skal den angivne  

 dato (søgekriteriet) registreres i loggen, men der er ikke krav om  

 registrering af identifikation af de enkelte personer, som indgår i  

 søgeresultatet, dvs. alle fundne personer med den angivne  

 fødselsdato.
Angivelsen i loggen af det anvendte søgekriterium  

 giver mulighed for efterfølgende at rekonstruere behandlingen,  

 herunder hvilke personer som indgik i behandlingen, hvilket bl.a. er  

 formålet med logningen.
 Der er ikke krav om udskrivning af loggen, ligesom der ikke er krav om, at  

 loggen i den foreskrevne opbevaringstid befinder sig i det  

 pågældende system; der er intet til hinder for, at loggen f.eks.  

 overføres til bånd og opbevares i arkiv.
Det angives i bestemmelsen, at loggen skal opbevares i seks måneder,  

 hvorefter den skal slettes.
Sletning af loggen kan tilrettelægges  

 således, at den foretages ved f.eks. månedlige  

 kørsler.
Der åbnes mulighed for, at myndigheder med særlige behov kan  

 opbevare loggen i op til fem år, men der forudsættes i så  

 fald et særligt behov for at have oplysningerne i loggen til  

 rådighed med henblik på anvendelse i overensstemmelse med loggens  

 egentlige formål, nemlig at tjene som et værktøj til brug  

 ved efterforskning i forbindelse med mulig uberettiget anvendelse af  

 oplysningerne.
Loggen kan således ikke opbevares længere end de  

 nævnte seks måneder med henblik på anvendelse i forbindelse  

 med de administrative opgaver, som varetages i den pågældende  

 behandling.
Stk. 2. Bestemmelsen i stk. 1 finder ikke anvendelse for  

 personoplysninger, som indgår i tekstbehandlingsdokumenter og lignende,  

 der ikke foreligger i endelig form.
Det samme gælder sådanne  

 dokumenter, som foreligger i endelig form, hvis der sker sletning inden for  

 en af den dataansvarlige myndighed nærmere fastsat kortere frist.
 Bestemmelsen om logning gælder ikke den behandling af  

 personoplysninger, som sker, når oplysningerne indgår i  

 tekstbehandlingsdokumenter, regneark og lignende, så længe disse  

 dokumenter er under udarbejdelse eller fungerer som arbejdsdokumenter, hvori  

 der løbende tilføjes nye oplysninger i forbindelse med  

 behandlingen af den enkelte sag.
Undtagelsen finder derimod ikke anvendelse, hvis myndigheden på et  

 sagsområde har etableret en rutinemæssig administration, der ved  

 hjælp af tekstbehandling, regneark eller lignende baseres på en  

 behandling, som har karakter af føring af et edb-register.
F.eks.  

 gælder undtagelsen ikke en løbende notering af udbetalte ydelser  

 eller føring af ventelister.
Bestemmelsen om logning gælder ikke færdige dokumenter og  

 lignende, som opbevares en vis kortere periode, inden de - f.eks. efter en  

 fastlagt arbejdsgang - enten slettes eller anonymiseres ved, at alle  

 identifikationsoplysninger, der kan henføre oplysningerne til bestemte  

 personer, fjernes.
Den dataansvarlige skal tage stilling til længden af  

 den omtalte kortere periode, der generelt bør være af en  

 størrelsesorden på højst en måned, og  

 udfærdige retningslinier for, hvorledes medarbejderne skal forholde  

 sig.
Det skal bemærkes, at der intet er til hinder for, at færdige  

 dokumenter ikke slettes, men overføres til et dokumentarkiv med  

 henblik på opbevaring i længere tid.
I dette tilfælde vil  

 der imidlertid også være tale om en behandling, som vil  

 være omfattet af bestemmelsen om logning.
 Stk. 3. Bestemmelsen i stk. 1 finder ikke anvendelse, hvis  

 behandlingen af personoplysninger udelukkende sker ved afvikling af  

 programmer, som foretager en forud defineret massebehandling af  

 personoplysninger (»batch«-kørsler). Der skal dog foretages maskinel  

 logning af bruger og tidspunkt for behandlingen.
Bestemmelsen om logning gælder ikke den behandling af  

 personoplysninger, som sker udelukkende ved afvikling af programmer, som  

 foretager en forud defineret massebehandling af oplysningerne, såkaldte  

 batch-kørsler.
Som eksempel herpå kan nævnes  

 (regelmæssig) opdatering af store databaser; det skal ved en  

 sådan behandling således ikke logges, hvilke  

 databaseregistreringer, der er blevet opdateret, dvs. hvilke af de  

 registrerede personer der er blevet berørt af opdateringen.
Det skal  

 dog maskinelt registreres (logges), at en sådan  

 opdateringskørsel har fundet sted, hvilken bruger der har  

 iværksat kørslen og tidspunktet herfor.
Stk. 4. Bestemmelsen i stk. 1 finder endvidere ikke  

 anvendelse, hvis behandlingen af personoplysningerne udelukkende sker med  

 henblik på statistiske eller videnskabelige undersøgelser, og  

 identifikationsoplysningerne forinden enten er krypteret eller erstattet med  

 et kodenummer eller lignende.
Der skal dog foretages maskinel logning af  

 bruger og tidspunkt for behandlingen.
Bestemmelsen om logning gælder ikke behandling af personoplysninger,  

 som udelukkende sker med henblik på statistiske eller videnskabelige  

 undersøgelser.
Det er dog en forudsætning, at alle  

 identifikationsoplysninger (personnummer, navn, adresse etc.) enten kun  

 indgår i behandlingen i krypteret form eller er erstattet af et  

 kodenummer eller lignende.
Det skal dog maskinelt registreres (logges), at en  

 sådan behandling har fundet sted, hvilken bruger der har iværksat  

 den og tidspunktet herfor.
Stk. 5. Bestemmelsen i stk.1 finder endelig ikke anvendelse  

 for personoplysninger, som i form af måle- eller analyseresultater  

 automatisk lagres i medicoteknisk udstyr.
Undtagelsen omfatter tillige  

 personoplysninger, som manuelt registreres i medicoteknisk udstyr til  

 supplering af automatisk lagrede oplysninger.
 Bestemmelsen om logning gælder ikke den behandling af  

 personoplysninger, som sker ved automatisk registrering af måle- og  

 analyseresultater i medicoteknisk udstyr og heller ikke for de  

 personoplysninger, der måtte blive manuelt registreret til supplering  

 af de automatisk registrerede oplysninger.
