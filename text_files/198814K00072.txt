Nr BTL 72 Betænkning over Forslag til lov om ændring af lov om social bistand  

 (Ændring af reglerne om kontanthjælp)   

 Nr L 72 1988-89, 1. samling Afgivet af Socialudvalget Afgivet: 19881213 Udvalget har behandlet lovforslaget i nogle møder og har herunder stillet spørgsmål til socialministeren, som denne har besvaret dels skriftligt, dels i samråd.
 Udvalget har endvidere modtaget mundtlige og/eller skriftlige henvendelser  

 fra:
Arbejdsmarkedsnævnet, Fyn, De Samvirkende Invalideorganisationer, København, De Samvirkende Invalideorganisationer, Viborg Amt, Faggruppen af socialrådgivere, Socialcentret Sundbyvester, Knudsen, Hugo, socialrådgiver, Viborg, Kruse, Lars, Sorø, Socialarbejdernes Fællesudvalg, Socialpolitisk Forening samt Socialrådgivere fra Egmontgården, Mødrehjælpen af 1983, Foreningen til  

 støtte for mødre og børn, Egmontfonden, Boligfonden for enlige mødre og  

 Kvindehjemmet, Jagtvejen.
 Der er af socialministeren stillet ændringsforslag, hvorom henvises til de  

 ledsagende bemærkninger.
 Nogle af udvalgets spørgsmål er optrykt som bilag til denne betænkning  

 tillige med socialministerens svar herpå.
 Herefter indstiller et mindretal (Det Konservative Folkepartis,  

 Venstres, Det Radikale Venstres, Centrum-Demokraternes og Kristeligt  

 Folkepartis medlemmer af udvalget) lovforslaget til vedtagelse med det  

 af ministeren stillede ændringsforslag og bemærker i øvrigt:
 Udkast til ny bekendtgørelse, der i lighed med lovforslaget skal træde i  

 kraft den 1. april 1989, om betaling for ophold i daginstitutioner m.v. for  

 børn, hvorved kontanthjælp efter omregning skal indgå i beregningsgrundlaget  

 for betalingen, vil blive forhandlet med forligspartierne (dvs.  

 mindretallet).
I forbindelse med gennemførelsen af lovforslaget om ændringer af  

 kontanthjælpen, der gennemføres med virkning fra 1. april 1989, afsættes en  

 pulje på 100 mio. kr. med henblik på at etablere nye muligheder for  

 aktivering af kontanthjælpsmodtagere.
Af puljen anvendes 25 mio. kr. til en  

 forsøgsordning, hvorved man erstatter den passive ydelse med en aktiv.
Dette  

 sker med henblik på at udsluse kontanthjælpsmodtagerne til forskellige  

 opgaver inden for socialområdet.
De resterende 75 mio. kr. anvendes til en  

 ordning, hvorved 18-19-årige kontanthjælpsmodtagere gives et aktiverende  

 beskæftigelses- og uddannelsestilbud.
 Et andet mindretal (Socialdemokratiets medlemmer af udvalget)  

 indstiller lovforslaget til forkastelse ved 3. behandling og bemærker  

 i øvrigt:
 Mindretallet tager afstand fra at forringe vilkårene for de økonomisk  

 dårligst stillede familier, specielt børnefamilierne, samtidig med at de  

 økonomisk bedst stillede familier får væsentligt mere til forbrug gennem  

 lettelser af formueskatten.
Socialministeren har under udvalgsarbejdet ikke lagt op til en dialog med  

 ordførerne.
Lovforslaget blev fremsat den 26. oktober 1988 og hastes nu  

 igennem efter få dages udvalgsforhandlinger.
Ministeren har ønsket  

 udvalgsarbejdet gennemført her før jul på urimelig kort tid.
Ministeren har  

 ikke fremlagt nogle synlige besvarelser, som Folketingets Socialudvalg har  

 kunnet arbejde videre med.
Det har end ikke været muligt at få et  

 kvalificeret grundlag frem i tide, så der kunne skabes en dialog.  

 Socialministeren har valgt at gå arm i arm med Fremskridtspartiet og afslået  

 mindretallets tilbud om at gå med i et meningsfyldt arbejde for en solidarisk  

 lov.
Ved lovforslagets 1. behandling tilkendegav mindretallet, at det er  

 stødende at se eksempler på, at folk, der modtager kontanthjælp, kan have  

 mere til forbrug end folk, der har fuldtidsjob.
Men ministeren har ikke i  

 udvalgsarbejdet fremlagt kvalificeret materiale, der kan danne grundlag for  

 ændringer.
Herunder mangler udvalget fortsat det bebudede forslag med  

 aktiverende beskæftigelses- og uddannelsestilbud til de 18-19-årige  

 kontanthjælpsmodtagere og til de lidt ældre aldersgrupper.
Sådanne forslag er  

 særdeles vigtige, hvis en helhedsvurdering af lovforslaget og dets  

 konsekvenser skal være mulig.
Der er tale om dårligt håndværk, halvt  

 fuldført.
Mindretallet vil som ved 1. behandling dog pege på, at det er  

 udmærket, at kontanthjælpsmodtagere kan have en arbejdsindtægt, uden at der  

 sker fradrag i kontanthjælpen, selv om dette forslag ikke løser  

 kontanthjælpsmodtagernes væsentligste problem, at det er positivt, at der  

 afsættes beløb til forsøg og igangsætning af nye aktiviteter for  

 kontanthjælpsmodtagere på trods af, at udvalget desværre er totalt uvidende  

 om, hvilke forslag ministeren påtænker at fremlægge på disse områder, og at  

 ydelser til unge, der modtager kontanthjælp, og unge, der modtager SU,  

 samstilles.
Men mindretallet tager afstand fra det helt vilkårlige loft, der  

 indføres for kontanthjælp, uden at det ses i nøje sammenhæng med  

 daginstitutionstaksterne og a-kassebidrag.
Kontanthjælpsmodtageres mulighed  

 for at betale daginstitution og a-kassekontingent er en helt nødvendig  

 forudsætning for, at hovedsigtet med kontanthjælp - at bringe de pågældende  

 tilbage til arbejdsmarkedet - bevares.
Nærværende lovforslag vil økonomisk tvinge forældre til at udmelde børnene  

 af daginstitutionerne, og de tvinges ligeledes økonomisk ud af a-kassen, hvis  

 et beskedent leveniveau skal være muligt.
Alle partier tog ved behandling af  

 det af Fremskridtspartiet nyligt fremsatte lovforslag om børnepasning (L 101)  

 afstand fra, at børn skulle tvangsudmeldes af daginstitutionerne, men følgen  

 af nærværende lovforslag vil blive flere økonomiske  

 »tvangsudmeldelser«, hvilket følgende eksempel viser:
Husstandens disponible indtægt i 1989 pr. år (* 1) (* 1) Indkomst plus børnetilskud m.v. - skat, varme, husleje, daginst.,  

 a-kasse og fagforening, husleje: 3.000 kr./md., varme og el: 500 kr./md., skat (landsgennemsnit).
 (* 2) Beregnet af Socialministeriet ud fra landets højeste takster.
(* 3) Kontanthjælpen er udmålt på baggrund af indkomst på 150.000  

 kr./person.
Ved lavere eller ingen hidtidig indkomst er hjælpen lavere.  

 Desuden nedsættes hjælpen efter 9 måneder.
Dette eksempel viser klart, at  

 enlige forsørgere må tage børnene ud af daginstitutioner for at overleve.
Det  

 samme gør sig gældende for ægtepar.
Det fremgår klart af eksemplet, at  

 ægtepar efter ministerens lovforslag har mindre til forbrug end enlige  

 forsørgere, hvilket mindretallet finder absurd.
Ændringer af kontanthjælp skal efter mindretallets opfattelse være lette  

 at administrere og overskuelige for alle.
Dette er absolut ikke tilfældet med  

 dette forslag.
Ministerens hovedsigte med nærværende lovforslag har ikke været nødvendige  

 justeringer, men alene ønsket om at spare 285 mio. kr.
Mindretallet kan ikke  

 stemme for lovforslaget ved 3. behandling og kan ikke støtte  

 ændringsforslaget i den sammenhæng eller rettere mangel på samme, som det  

 foreligger her ved 2. behandling.
 Et tredje mindretal (Socialistisk Folkepartis medlemmer af  

 udvalget) indstiller ligeledes lovforslaget til forkastelse ved 3.  

 behandling og bemærker i øvrigt:
Den 1. juli 1987 trådte de nye kontanthjælpsregler i kraft.
Man forlod det  

 rene skønsprincip og gik over til en slags mekaniseret skønsprincip med faste  

 takster.
Formålet var bl.a. at gøre systemet mere overskueligt for borgerne,  

 styrke retssikkerheden og lette administrationen, så sagsbehandlere og  

 socialarbejdere i højere grad kunne koncentrere sig om egentligt socialt  

 arbejde i stedet for at beskæftige sig med forskellige former for  

 beregninger.
Forud for disse ændringer gik et langt forberedelsesarbejde med  

 forsøg i 14 kommuner, to grundige behandlinger i Folketingets Socialudvalg,  

 konferencer, møder m.v.
Perioden siden ændringerne trådte i kraft har vist,  

 at formålene i pæn grad er blevet opfyldt.
Med dette lovforslag, der  

 indeholder en lang række forringelser for kontanthjælpsmodtagere og herunder  

 specielt børnefamilier, er socialministeren gået i gang med at lemlæste de  

 halvandet år gamle kontanthjælpsregler.
De nuværende kontanthjælpsregler kom til at indeholde forbedringer for  

 børnefamilier i forhold til tidligere.
Det var der bred enighed om.
I  

 sammenhæng med den ændrede betalingsbekendtgørelse for daginstitutioner  

 bliver virkningen af dette lovforslag markant dårligere forhold for  

 børnefamilier og især enlige forsørgere.
Beregninger viser, at en enlig  

 forsørger med børn i daginstitution kan risikere at miste over 2.000 kr. i  

 månedlig ydelse.
Det vil i mange tilfælde naturligvis få de pågældende til at  

 melde børnene ud af daginstitutionen, hvilket betyder, at disse familier og  

 deres børn bliver yderligere isolerede.
Det virker ret besynderligt, at de  

 samme partier, der i sin tid var enige i, at disse børnefamilier på  

 kontanthjælp skulle have et økonomisk løft, nu går i gang med præcis det  

 modsatte.
Med lovforslaget tramper man uanfægtet videre på de gennemtrådte stier,  

 der betyder, at man blot forringer ydelserne for den enkelte modtager i  

 stedet for at tage fat på det, der er hovedproblemet i kontanthjælpssystemet,  

 nemlig for det første naturligvis, at folk overhovedet bliver  

 kontanthjælpsmodtagere, og for det andet, at nogle er kontanthjælpsmodtagere  

 i meget lang tid.
I stedet for socialministerens lovforslag er der bl.a. brug  

 for initiativer, der fjerner de barrierer, der i dag er med til at forhindre  

 kontanthjælpsmodtagere i at komme ud af systemet.
Det kunne f.eks. dreje sig  

 om en job- og uddannelsesordning.
Det er en klar konstatering, at folk, der  

 befinder sig langvarigt på kontanthjælp, har dårlige skoleerfaringer, er  

 uddannelsesløse og har svært ved at opnå en god kontakt med arbejdsmarkedet.  

 Det var her, der skulle gøres en indsats.
I den forbindelse skal det  

 bemærkes, at SF ikke er særlig imponerede af Centrum-Demokraternes og  

 Kristeligt Folkepartis arbejde med lovforslaget.
Man har indtil nu godkendt  

 det hele uden blik for konsekvenserne.
Man hævder at have fået afsat en pulje  

 på 100 mio. kr. til at etablere nye muligheder for aktivering af  

 kontanthjælpsmodtagere.
Af puljen skal der bruges 25 mio. kr. til en  

 forsøgsordning, hvor man »erstatter den passive ydelse med en  

 aktiv«, siger man.
Dette skal ske med henblik på at udsluse  

 kontanthjælpsmodtagere til forskellige opgaver inden for socialområdet.
Der  

 kan ikke have ligget megen tankevirksomhed bag den formulering.
Det bekræftes  

 da også af, at svar i Socialudvalget viser, at ingen aner, hvad det konkret  

 handler om.
De øvrige 75 mio. kr. skal anvendes til den omdiskuterede ordning  

 for de 18-19-årige kontanthjælpsmodtagere, en ordning der formodentlig under  

 alle omstændigheder skulle have været finansieret, når socialministeren nu  

 har sat sig i hovedet, at den skal gennemføres.
Det kan ikke have kostet  

 Centrum-Demokraterne og Kristeligt Folkeparti store anstrengelser at få det  

 forhandlet igennem.
Samlet set vil lovforslaget medføre alvorligt og  

 uacceptabelt forringede levevilkår for kontanthjælpsmodtagere og ikke bidrage  

 til at løse de hovedproblemer, der er i bistandssystemet.
Det er trist.
 Mindretallet indstiller derfor lovforslaget til forkastelse.
 Et fjerde mindretal (Fremskridtspartiets medlem af udvalget)  

 indstiller lovforslaget til vedtagelse og vil redegøre for sin  

 stillingtagen til ændringsforslaget ved 2. behandling.
Ændringsforslag Af socialministeren, tiltrådt af et mindretal (KF, V, RV, CD  

 og KRF):
Til § 2 1) »1. januar 1989« ændres til: »1. april 1989«.
Bemærkninger Til nr. 1 Det foreslås af administrative grunde at udskyde lovens ikrafttræden til  

 1. april 1989. Samtidig opnås det, at kontanthjælpsmodtagerne får mulighed  

 for at indrette deres økonomi efter de nye regler.
 De samlede økonomiske konsekvenser af lovforslaget med en ikrafttrædelse  

 den 1. april 1989 fremgår af oversigten nedenfor.
De samlede økonomiske konsekvenser af lovforslaget for det offentlige, for staten og for kommunerne i 1989 Bilag Nogle af udvalgets spørgsmål til socialministeren og dennes besvarelse heraf Spørgsmål 36:
 Med udgangspunkt i, at et stigende antal kommuner tilbyder dagpenge- og  

 kontanthjælpsmodtagere, som udmelder deres børn af daginstitution, at de kan  

 få institutionsplads igen, i samme øjeblik de får arbejde, anmoder udvalget  

 om ministerens kommentarer til svaret på spørgsmål 35.
 Svar:
 Jeg hilser med tilfredshed initiativerne i en række kommuner, der tilbyder  

 dagpengemodtagere og kontanthjælpsmodtagere en særlig garanti for deres børns  

 optagelse i et dagtilbud i samme øjeblik, de får arbejde.
Det er vigtigt for mig at understrege, at der hermed gives forældrene en  

 valgmulighed.
En generel udelukkelse af arbejdslediges børn fra de  

 offentlige tilbud kan jeg ikke gå ind for.
Som nævnt i svaret på spørgsmål 34 og 35 vil jeg ikke afvise, at  

 betalingen for ophold i daginstitutioner m.v. kan betyde en væsentlig ændring  

 i en kontanthjælpsfamilies økonomiske forhold.
Betaling for ophold i  

 daginstitutioner m.v. kan også være en betydelig post for dagpengemodtagere.
 Det er derfor ikke utænkeligt, at såvel dagpengemodtagere som  

 kontanthjælpsmodtagere vil udnytte sådanne »garantiordninger«.
I forbindelse med, at kontanthjælpsmodtagere skal betale for ophold i  

 daginstitutioner m.v., er det en mulighed, at de sociale udvalg efter en  

 konkret vurdering i det enkelte tilfælde finder, at ophold i en  

 daginstitution er særlig påkrævet af sociale eller af pædagogiske grunde, og  

 at betalingsspørgsmålet vanskeliggør barnets optagelse eller forbliven i  

 institutionen.
Det er således muligt, at der vil ske en vis forøgelse af  

 antallet af de såkaldte socialpædagogiske fripladser.
 Spørgsmål 37:
Mener ministeren, der er nævneværdig reel forskel på de økonomiske  

 incitamenter, som fremgår af svaret på spørgsmål 35 og lovforslag nr.
L 101  

 om udmeldelse af dagpenge- og kontanthjælpsmodtageres børn af  

 daginstitutioner? I givet fald bedes oplyst, hvori forskellen består.
 Svar:
 Der er efter min opfattelse en afgørende forskel, som jeg i øvrigt også er  

 inde på i svaret på spørgsmål 36.
Efter nr.
L 101 er der tale om et forslag om en generel udelukkelse  

 af børn af arbejdsledige fra offentlige dagtilbud.
Det er et forslag, som jeg  

 må tage skarpt afstand fra - således som jeg i øvrigt også gjorde under  

 førstebehandlingen af dette lovforslag tirsdag den 6. december 1988.
Som jeg er inde på i svaret på spørgsmål 36, kan jeg ikke afvise, at  

 kontanthjælpsmodtagere får et økonomisk incitament til at vælge at  

 udmelde deres børn af daginstitutioner.
Jeg lægger meget vægt på, at der er  

 tale om et valg, og at der kan være et tilsvarende økonomisk incitament som  

 for dagpengemodtagere og lavtlønsgrupper.
 Spørgsmål 55:
Hvor meget nedsættes den månedlige ydelse pr. 1. april 1989 for en  

 enlig mor, der får hjælpen udmålt fra dagpengeloftet til 5.200 kr., som skal  

 betale for 1, 2 eller 3 børns daginstitution - beregnet ud fra  

 daginstitutionstakster i Søllerød, Odense, Esbjerg, Stenløse og Ølgod? Svar:
Kontanthjælpen reduceres fra loftet på dagpengemaksimum efter skat til det  

 nye grænsebeløb på 5.200 kr.
Størrelsen af loftet på dagpengemaksimum efter  

 skat er afhængig af den pågældende kommunes skatteprocent.
Der er i det  

 følgende regnet med de budgetterede udskrivningsprocenter for 1989 for de  

 pågældende 5 kommuner og amtskommuner.
På det foreliggende grundlag har Socialministeriet kun oplysninger om  

 daginstitutionstakster i de pågældende kommuner for 1988. For Stenløse  

 Kommune har Socialministeriet dog indhentet oplysninger om  

 daginstitutionstaksterne for 1989 i forbindelse med besvarelse af spørgsmål  

 21. For de øvrige 4 kommuner er der regnet med samme stigning i  

 daginstitutionstaksterne fra 1988 til 1989 som i Stenløse Kommune.
Endvidere  

 har Socialministeriet på det foreliggende grundlag kun oplysninger om,  

 hvorvidt den pågældende kommune har en søskenderabatordning eller ej, men  

 ikke om indholdet af denne ordning.
Det forudsættes, at  

 søskenderabatordningen i Søllerød og Odense indebærer, at der betales fuld  

 takst for det yngste barn i daginstitution og 50 pct. for de følgende børn i  

 daginstitution.
Der er i eksemplerne regnet med en enlig mor med 1 barn i vuggestue, en  

 enlig mor med 1 barn i vuggestue og 1 barn i børnehave, og en enlig mor med 1  

 barn i vuggestue, 1 barn i børnehave og 1 barn i fritidshjem.
I Ølgod Kommune  

 eksisterer der dog hverken vuggestuer eller fritidshjem.
For Ølgod er der  

 derfor regnet med en enlig mor med 1 barn i dagpleje, en enlig mor med 1 barn  

 i dagpleje og 1 barn i børnehave, og en enlig mor med 1 barn i dagpleje og 2  

 børn i børnehave.
Eksempel 1 En enlig mor med 1 barn i vuggestue.
Nedsættelse af den månedlige ydelse  

 som følge af reduktion af kontanthjælpen fra loftet på dagpengemaksimum efter  

 skat til 5.200 kr. og betaling for daginstitutioner.
Eksempel 2 En enlig mor med 1 barn i vuggestue og 1 barn i børnehave.
Nedsættelse af  

 den månedlige ydelse som følge af reduktion af kontanthjælpen fra loftet på  

 dagpengemaksimum efter skat til 5.200 kr. og betaling for daginstitutioner.
Eksempel 3 En enlig mor med 1 barn i vuggestue, 1 barn i børnehave og 1 barn i  

 fritidshjem.
Nedsættelse af den månedlige ydelse som følge af reduktion af  

 kontanthjælpen fra loftet på dagpengemaksimum efter skat til 5.200 kr. og  

 betaling for daginstitutioner.
Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Nogle af udvalgets spørgsmål er optrykt som bilag til betænkningen  

 tilligemed socialministerens svar herpå.
 Herefter indstiller et flertal (udvalget med undtagelse af  

 Socialdemokratiets og Socialistisk Folkepartis medlemmer) lovforslaget til  

vedtagelse i den affattelse, hvori det foreligger efter 2. behandling.
 Et mindretal (Socialdemokratiets og Socialistisk Folkepartis  

 medlemmer af udvalget) indstiller lovforslaget til forkastelse, men  

 har dog stillet nedennævnte ændringsforslag og bemærker i øvrigt:
Efter mindretallets opfattelse vil konsekvenserne af lovforslagets  

 gennemførelse indebære helt uacceptable vilkår for visse børnefamilier.  

 Derfor finder mindretallet det nødvendigt at indføre en særlig bestemmelse  

 med socialpolitisk sigte i kontanthjælpsreglerne, som giver mulighed for at  

 afbøde de værste virkninger.
Mindretallet indstiller derfor ændringsforslaget  

 til vedtagelse, men vil under alle omstændigheder stemme imod lovforslaget  

 ved 3. behandling.
Ændringsforslag Af et mindretal (S og SF):
Til § 1 1) Efter nr. 4 indsættes som nyt nummer:
 » 01. I § 37 indsættes efter stk. 4 som nyt stykke:
»Stk. 5. Hvis det sociale udvalg skønner, at den beregnede hjælp  

 efter stk. 2, 3 og 4 er utilstrækkelig til at forhindre, at pågældendes og  

 familiens forhold i tiltagende grad vanskeliggøres, kan der ydes et særligt  

 tillæg 1) til udgifter til forsikring i en anerkendt arbejdsløshedskasse, 2) til andre udgifter, som er absolut nødvendige for at bevare  

 tilknytningen til arbejdsmarkedet, 3) til udgifter i forbindelse med børns ophold på daginstitutioner og i  

 offentligt formidlet dagpleje, 4) til udgifter i forbindelse med særlige foranstaltninger med det sigte  

 at forbedre pågældendes muligheder for at blive selvforsørgende.« Stk. 5-7 bliver herefter stk. 6-8.' Bemærkninger Til nr. 1 Formålet med bestemmelsen er at give det sociale udvalg hjemmel til at yde  

 en supplerende hjælp med særligt socialpolitisk sigte efter en konkret  

 vurdering.
 Den tager sigte på situationer, hvor det forekommer helt nødvendigt at yde  

 en særlig hjælp for at forhindre en uønsket social udvikling for den  

 pågældende og dennes familie.
Karen Højte Jensen (KF) Lizzie Lichtenberg (KF) Merete Aarup (KF) Henrik  

 Toft (V) Jørgen Winther (V) Jane Oksen (FP) Kirsten Lee (RV) Bente Juncker  

 (CD) Kofod-Svendsen (KRF) fmd.
Jytte Andersen (S) Hanne Andersen (S)  

 Pernille Forchhammer (S) Jytte Hilden (S) Grete Schødts (S) Taanquist (S)  

 nfmd.
Agerschou (SF) Birthe Hansen (SF) Bilag Nogle af udvalgets spørgsmål til socialministeren og dennes svar herpå Spørgsmål 19:
 Ministeren bedes konkretisere svaret på spørgsmål 2 med sammenlignelige  

 eksempler på børnefamilier med 1, 2 eller 3 børn på henholdsvis kontanthjælp,  

 almindelig grundydelse, nedsat grundydelse, dagpenge.
 Svar:
 I de vedlagte 6 eksemplarer er der opstillet nogle beregninger, der viser  

 den disponible indkomst for henholdsvis enlige og ægtepar med 1, 2 og 3 børn,  

 og som modtager henholdsvis kontanthjælp med almindelig grundydelse,  

 kontanthjælp med nedsat grundydelse, dagpenge med maksimum og dagpenge med  

 dimittendsats.
Beregningsforudsætninger Skatten er beregnet på grundlag af en gennemsnsitlig kommunal  

 skatteprocent på 29,6 pct. i 1989, en statskat på 22,0 pct., et personfradrag  

 i forhold til kommuneskatten på 23.000 kr. og i forhold til statskatten på  

 29.400 i 1989, samt et fradrag på 3 pct. af den personlige indkomst, dog  

 højst 3.500 kr. i 1989. Dertil kommer ligningsmæssige fradrag på 6.500 kr.,  

 hvilket svarer nogenlunde til fagforenings- og a-kassekontingent.
Det forudsættes, at der i alle tilfælde betales fagforenings- og  

 a-kassekontingent på 6.500 kr. årligt.
Blandt kontanthjælpsmodtagerne vil der  

 være en del, som ikke vil betale disse kontingenter.
 Boligsikringen er beregnet på grundlag af satserne pr. 1. januar 1989 og  

 de nye indkomstgrundlagsregler, som har virkning fra 1. januar 1989.
 Betalingen for daginstitutioner er beregnet på grundlag af de  

 gennemsnitlige takster ifølge den sociale ressourceopgørelse den 13. januar  

 1988 forhøjet med 5 pct., hvilket tages som udtryk for takstniveauet i 1989.
Omregningen af kontanthjælpen til en skattepligtig indkomst i forhold til  

 betaling for daginstitutioner er foretaget på grundlag af den planlagte  

 ændring af Socialministeriets bekendtgørelse nr. 848 af 11. december 1986 om  

 betaling for ophold i daginstitutioner m.v. for børn.
Denne ændring af  

 betalingsbekendtgørelsen indeholder en overgangsordning for  

 kontanthjælpsmodtagere i 1989, som består i et fradrag i den beregnede  

 skattepligtige indkomst på 20.000 kr. pr. kontanthjælpsfamilie med børn.
 Indkomsten for dagpengemodtagerne er beregnet på grundlag af satsniveauet  

 pr. 1. juli 1989. Dette satsniveau er beregnet ved at forhøje satserne pr. 1.  

 juli 1988 med reguleringsprocenten, som i følge finanslovforslaget er 2,5  

 pct.
Børnetilskud og normalbidrag er beregnet på grundlag af satsniveauet pr.  

 1. juli 1989. Dette satsniveau er beregnet ved at forhøje satserne pr. 1.  

 juli 1988 med 2,5 pct.
Det ordinære børnetilskud udgør således 3.948 kr. pr.  

 barn pr. 1. juli 1989, mens det ekstra børnetilskud udgør 3.016 kr. pr.  

 familie.
Normalbidraget udgør 7.572 pr. barn.
Børnefamilieydelsen er niveauet  

 for 1989, hvilket vil sige 5.500 kr. pr. barn.
 Børnetillæggene for enlige kontanthjælpsmodtagere er reduceret med et  

 normalbidrag pr. barn pr. 1. juli 1989.
 Kontanthjælpen før gennemførelse af lovforslaget er beregnet på grundlag  

 af de nuværende regler og på grundlag af takstniveauet pr. 1. juli 1989.  

 Dette takstniveau er beregnet ved at forhøje taksterne pr. 1. juli 1988 med  

 2,5 pct.
 I eksemplerne er kontanthjælpen efter gennemførelse af lovforslaget  

 beregnet på grundlag af følgende ændringer af kontanthjælpsreglerne:
 1. Loftet over kontanthjælpen på dagpengemaksimum efter skat nedsættes til  

 5.200 kr. for forbigående hjælp efter § 37. Dette loft reguleres ikke i 1989.
 2. Det høje børnetillæg for første barn afskaffes.
 3. Indførelse af et loft over uddannelseshjælpen efter § 42 på 10/9 af  

 dagpengemaksimum.
 4. Grundydelsen bliver ikke reguleret i 1989.
 5. Omregning af kontanthjælpen til skattepligtig indkomst i forhold til  

 betaling for daginstitutioner m.v.
Gennemgang af eksemplerne Eksempel 1:
Dette eksempel viser, at efter de nuværende kontanthjælpsregler har en  

 enlig kontanthjælpsmodtager med 1 barn og med almindelig grundydelse en  

 disponibel indkomst, som kun er lidt mindre end for dagpengemodtagere på  

 maksimum.
Hvis kontanthjælpsmodtageren får nedsat grundydelse, er den  

 disponible indkomst lidt større end for dagpengemodtagere på dimittendsats.
Efter gennemførelse af lovforslaget er den disponible indkomst for en  

 enlig kontanthjælpsmodtager med 1 barn, som modtager almindelig grundydelse  

 eller nedsat grundydelse, noget mindre end for dagpengemodtagere på  

 dimittendsats.
Reduktionen i kontanthjælpen hænger bl.a. sammen med  

 afskaffelsen af det høje børnetillæg.
 Eksempel 2:
 Dette eksempel viser, at med de nuværende kontanthjælpsregler har en enlig  

 kontanthjælpsmodtager med 2 børn og med almindelig grundydelse eller nedsat  

 grundydelse en disponibel indkomst, som er noget større end for  

 dagpengemodtagere på maksimum.
 Efter gennemførelse af lovforslaget er den disponible indkomst for  

 kontanthjælpsmodtagerne stort set den samme som for dagpengemodtagerne.  

 Reduktionen i kontanthjælpen hænger bl.a. sammen med afskaffelsen af det høje  

 børnetillæg.
 Eksempel 3:
 Dette eksempel viser, at med de nuværende kontanthjælpsregler har en enlig  

 kontanthjælpsmodtager med 3 børn og med almindelig grundydelse eller nedsat  

 grundydelse en disponibel indkomst, som er en del større end for  

 dagpengemodtagere.
Efter gennemførelse af lovforslaget er den disponible indkomst for  

 kontanthjælpsmodtagere med almindelig grundydelse eller nedsat grundydelse,  

 og som ikke kan overskride loftet på 5.200 kr., mindre end for  

 dagpengemodtagere på maksimum.
Hvis kontanthjælpsmodtagerne har mulighed for  

 at overskride loftet over hjælpen efter § 37, har kontanthjælpsmodtageren med  

 almindelig grundydelse en disponibel indkomst, som er lidt større end for  

 dagpengemodtagere på maksimum, mens kontanthjælpsmodtageren med nedsat  

 grundydelse har en disponibel indkomst, som er lidt større end for  

 dagpengemodtagere på dimittendsats.
Reduktionen i kontanthjælpen hænger bl.a.  

 sammen med afskaffelsen af det høje børnetillæg.
 Eksempel 4:
Dette eksempel viser, at med de nuværende konanthjælpsregler har et  

 ægtepar med 1 barn med almindelig grundydelse en disponibel indkomst, som kun  

 er lidt større end for dagpengemodtagere på dimittendsats.
Hvis ægteparret  

 modtager nedsat grundydelse er den disponible indkomst noget mindre end for  

 dagpengemodtagere på dimittendsats.
Efter gennemførelsen af lovforslaget er den disponible indkomst for et  

 ægtepar med 1 barn med almindelig grundydelse eller med nedsat grundydelse  

 betydelig mindre end for dagpengemodtagere på dimittendsats.
Reduktionen i  

 kontanthjælpen hænger bl.a. sammen med afskaffelsen af det høje børnetillæg.
 Eksempel 5:
Dette eksempel viser, at efter de nuværende kontanthjælpsregler har et  

 ægtepar med 2 børn og med almindelig grundydelse en disponibel indkomst, som  

 er en del større end for dagpengemodtagere på maksimum.
Hvis ægteparret  

 modtager nedsat grundydelse, er den disponible indkomst kun lidt mindre end  

 for dagpengemodtagere på maksimum og betydelig større end for  

 dagpengemodtagere på dimittendsats.
Efter gennemførelse af lovforslaget er den disponible indkomst for ægtepar  

 med 2 børn med almindelig grundydelse eller med nedsat grundydelse en del  

 mindre end for dagpengemodtagere på dimittendsats.
Reduktionen i  

 kontanthjælpen hænger bl.a. sammen med afskaffelsen af det høje børnetillæg.
 Eksempel 6:
 Dette eksempel viser, at med de nuværende kontanthjælpsregler har et  

 ægtepar med 3 børn med almindelig grundydelse eller med nedsat grundydelse en  

 disponibel indkomst, som er meget større end for dagpgengemodtagere på  

 maksimum.
Efter gennemførelse af lovforslaget er den disponible indkomst for  

 ægteparret med almindelig grundydelse, og som ikke kan overskride loftet over  

 hjælpen efter § 37, stort set den samme som for dagpengemodtagere på  

 dimittendsats.
Hvis ægteparret har mulighed for at overskride loftet er den  

 disponible indkomst mindre end for dagpengemodtagere på maksimum, men større  

 end for dagpengemodtagere på dimittendsats.
For ægteparret med nedsat  

 grundydelse er den disponible indkomst mindre end for dagpengemodtagere på  

 dimittendsats.
Reduktionen i kontanthjælpen hænger bl.a. sammen med  

 afskaffelsen af det høje børnetillæg.
Eksempel 1: Enlig kvinde med 1 barn i vuggestue.
Bruttohusleje på 2.000  

 kr. pr. måned og udgift til varme, el m.v. på 500 kr. pr. måned.  

 Ligningsmæssige fradrag på 6.500 kr. pr. år.
Sats- og takstniveau pr. 1. juli  

 1989.
Eksempel 2: Enlig kvinde med 1 barn i vuggestue og 1 barn i børnehave.  

 Bruttohusleje på 3.000 kr. pr. måned og udgift til varme, el m.v. på 500 kr.  

 pr. måned.
Ligningsmæssige fradrag på 6.500 kr. pr. år.
Sats- og takstniveau  

 pr. 1. juli 1989.
Eksempel 3: Enlig kvinde med 1 barn i vuggestue, 1 barn i børnehave og 1  

 barn i fritidshjem.
Bruttohusleje på 3.500 kr. pr. måned og udgift til varme,  

 el m.v. på 500 kr. pr. måned.
Ligningsmæssige fradrag på 6.500 kr. pr. år.  

 Sats- og takstniveau pr. 1. juli 1989.
Eksempel 4: Ægtepar med 1 barn i vuggestue.
Bruttohusleje på 2.500 kr. pr.  

 måned og udgift til varme, el m.v. på 500 kr. pr. måned.
Ligningsmæssige  

 fradrag på 6.500 kr. pr. år.
Sats- og takstniveau pr. 1. juli 1989.
Eksempel 5: Ægtepar med 1 barn i vuggestue og et barn i børnehave.  

 Bruttohusleje på 3.000 kr. pr. måned og udgift til varme, el m.v. på 500 kr.  

 pr. måned.
Ligningsmæssige fradrag på 6.500 kr. pr. år.
Sats- og takstniveau  

 pr. 1. juli 1989.
Eksempel 6: Ægtepar med 1 barn i vuggestue og 1 barn i børnehave og 1 barn  

 i fritidshjem.
Bruttohusleje på 3.500 kr. pr. måned og udgift til varme, el  

 m.v. på 500 kr. pr. måned.
Ligningsmæssige fradrag på 6.500 kr. pr. år.
Sats-  

 og takstniveau pr. 1. juli 1989.
