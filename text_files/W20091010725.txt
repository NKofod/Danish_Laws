Bilag 1 Strakspåbud efter arbejdsulykke [Adressat udeladt] Arbejdsmiljøklagenævnet har på møde den 29. september 2009 behandlet virksomhedens klage over Arbejdstilsynets afgørelse af 19. februar 2009 med påbud om straks at træffe effektive foranstaltninger, der sikrer mod nedstyrtning ved inspektion af svejsninger.
Nævnet traf følgende A F G Ø R E L S E Arbejdsmiljøklagenævnet er enig med Arbejdstilsynet i, at virksomheden straks skal træffe effektive foranstaltninger, der sikrer mod nedstyrtning.
 Arbejdsmiljøklagenævnet fastholder således Arbejdstilsynets afgørelse af 19. februar 2009.
B E G R U N D E L S E Arbejdstilsynet har den 16. februar 2009 undersøgt en arbejdsulykke der var sket i forbindelse med inspektion af svejsninger på [navn udeladt], som lå i flydedok på værftet.
I den forbindelse er oplyst, at skadelidte havde benyttet trappetårnet for at komme op til afstivningen, hvor svejsningerne skulle efterses.
Fra trappetårnet var skadelidte kravlet ud på den afstivning, der er mellem skibets skrog og propel (skrue) for at foretage inspektionen af svejsninger på afstivningen.
Afstivningen er ca. 3 m lang og ca. 1,5 m bred.
Da skadelidte var på vej tilbage til trappetårnet, gled han og styrter ca. 4 m ned på flydedokkens dæk.
 Driftslederen havde ingen forklaring på, hvorfor skadelidte ikke havde brugt den sakselift, der er til rådighed og bruges ved inspektion af svejsningerne.
 Afstivningen, som skadelidte havde udført inspektion på, var belagt med et lag alger, hvilket bevirkede at afstivningen var meget glat.
Virksomheden har meldt tilbage, at påbuddet er efterkommet ved at indskærpe overfor de ansatte, at sikkerhedsmidler, stilladser, lifte m.m. skal bruges.
Arbejdstilsynet har accepteret tilbagemeldingen.
Virksomheden har oplyst, at stilladset var opsat efter gældende regler.
Skulle stilladset benyttes til inspektion, skulle dette mod forsæt forceres for at gå ud over området.
Hvis der skulle foretages inspektioner udenfor stilladsområde, var en sakselift til rådighed.
Arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
Det fremgår af § 38, stk. 1 i lov om arbejdsmiljø og § 4 i bekendtgørelsen om arbejdets udførelse.
Ved udførelsen af arbejdet skal det sikres, at der er truffet effektive foranstaltninger til at forebygge risiko for nedstyrtning.
Det fremgår af § 13, nr. 1 i bekendtgørelsen.
 Arbejdsmiljøklagenævnet har lagt vægt på, at medarbejderen i den konkrete arbejdssituation færdedes på et glat underlag cirka 4 meter over terræn, uden at han ved afskærmning, sikkerhedsline eller på anden måde var sikret mod nedstyrtning.
 Arbejdsmiljøklagenævnet har endvidere lagt vægt på, at en sakselift, der var til rådighed for udførelse af arbejdet, ikke blev anvendt.
 Virksomheden har den 20. februar 2009 meddelt Arbejdstilsynet, hvordan påbuddet er efterkommet, og Arbejdstilsynet har i udtalelsen af 26. marts 2009 oplyst, at tilbagemeldingen er taget til efterretning.
R E G L E R Arbejdsmiljøklagenævnet henviser til  § 38, stk. 1, § 39, stk. 1, nr. 1 og § 77, stk. 1 i lov om arbejdsmiljø, jf. lovbekendtgørelse nr. 268 af 18. marts 2005 med de ændringer, der følger af lov nr. 1395 af 27. december 2008  § 4 og § 13, nr. 1 i Arbejdstilsynets bekendtgørelse nr. 559 af 17. juni 2004 om arbejdets udførelse.
O P L Y S N I N G E R N E I S A G E N Sagen er afgjort på grundlag af de akter, som klagenævnet har modtaget fra Arbejdstilsynet.
På klagenævnets vegne Kopi til  Arbejdstilsynet, tilsynscenter, Postboks 1228, 0900 København C.
J.nr.
 [Adressat udeladt] De kan læse om afgørelsens retlige grundlag på de følgende sider.
Regler Lov om arbejdsmiljø, jf. lovbekendtgørelse nr. 268 af 18. marts 2005 med de ændringer, der følger af lov nr. 1395 af 27. december 2008 Kapitel 5 Arbejdets udførelse § 38. Arbejdet skal planlægges, tilrettelægges og udføres således, at det sikkerheds- og sundhedsmæssigt er fuldt forsvarligt.
 Stk. 2. Anerkendte normer eller standarder, som har sikkerheds- eller sundhedsmæssig betydning, skal følges.
§ 39. Beskæftigelsesministeren kan fastsætte nærmere regler om, hvilke krav der skal være opfyldt, for at arbejdet kan anses for fuldt forsvarligt planlagt, tilrettelagt og udført, herunder om 1) sikkerheds- og sundhedsmæssige foranstaltninger vedrørende arbejder, arbejdsprocesser og -metoder, f.eks. for at undgå sammenstyrtning, nedstyrtning, sammenskridning, rystelser, stråling, støj eller eksplosions-, brand- eller sundhedsfare ved luftarter, dampe, støv og røg, hede, kulde eller lugt, sygdomssmitte eller forkerte arbejdsstillinger, bevægelser eller belastninger, 2) forbud mod særligt farlige arbejder, arbejdsprocesser og -metoder, 3) opslag eller egnet markering.
 Stk. 2. Beskæftigelsesministeren kan endvidere fastsætte regler om særligt arbejdstøj og personlige værnemidler, herunder om hvem der skal afholde udgifterne hertil.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
 Stk. 2.
Arbejdstilsynets bekendtgørelse nr. 559 af 17. juni 2004 om arbejdets udførelse Kapitel 2 Planlægning og tilrettelæggelse af arbejdet § 4. Arbejdet skal i alle led planlægges og tilrettelægges således, at det kan udføres sikkerheds- og sundhedsmæssigt fuldt forsvarligt.
Planlægningen og tilrettelæggelsen af arbejdet skal ske under hensyntagen til de forebyggelsesprincipper, der er angivet i bilag 1. Det skal iagttages, at der ikke foreskrives eller forudsættes anvendt konstruktioner, planudformninger, detailløsninger og arbejdsmetoder, der kan være farlige for eller i øvrigt forringe sikkerhed eller sundhed ved arbejdets udførelse.
Endvidere skal det sikres, at de samlede påvirkninger i arbejdsmiljøet på kort eller lang sigt ikke forringer de ansattes sikkerhed eller sundhed.
Kapitel 3 Arbejdets udførelse Særlige krav § 13. Ved udførelsen af arbejdet skal det sikres 1) at der er truffet effektive foranstaltninger til at forebygge risiko for sammenstyrtning, nedstyrtning, sammenskridning, ulykker hidrørende fra elektrisk strøm, rystelser og lignende, 2) at fare for eksplosion, brand, forgiftning og kvælning m.v. er effektivt forebygget, 3) at der træffes effektive foranstaltninger for at forhindre udslip, lækage samt udvikling af støv, røg, damp, lugt, gas m.v., hvor dette kan medføre fare for sikkerhed eller sundhed, 4) at der træffes effektive foranstaltninger for at beskytte de ansatte, hvor arbejdsprocessen eller de forhold, hvorunder arbejdet foregår, rummer mulighed for sygdomssmitte og 5) at klima- og belysningsforholdene er sikkerheds- og sundhedsmæssigt fuldt forsvarlige, under hensyntagen til det arbejde, der skal udføres.
Der skal herunder træffes foranstaltninger til at beskytte de ansatte mod stærk hede eller kulde.
Bilag 1 Generelle forebyggelsesprincipper (Jf. artikel 6, stk. 2 i Rådets direktiv 89/391/EØF om iværksættelse af foranstaltninger til forbedring af arbejdstagernes sikkerhed og sundhed under arbejdet).
 1) Forhindring af risici.
 2) Evaluering af risici, som ikke kan forhindres.
 3) Bekæmpelse af risici ved kilden.
 4) Tilpasning af arbejdet til mennesket, navnlig for så vidt angår udformningen af arbejdspladsen samt valg af arbejdsudstyr og arbejds- og produktionsmetoder, i særdeleshed med henblik på at begrænse monotont arbejde og arbejde i en bestemt rytme og at mindske virkningerne af sådant arbejde på helbredet.
 5) Hensyntagen til den tekniske udvikling.
 6) Udskiftning af det, der er farligt med noget, der er ufarligt eller mindre farligt.
 7) Planlægning af forebyggelsen for at gøre den til en sammenhængende helhed, inden for hvilken forebyggelsen omfatter teknik, tilrettelæggelse af arbejdet, arbejdsforhold, sociale relationer og påvirkninger fra faktorer i arbejdsmiljøet.
 8) Vedtagelse af foranstaltninger til kollektiv beskyttelse frem for foranstaltninger til individuel beskyttelse.
 9) Hensigtsmæssig instruktion af arbejdstagerne.
