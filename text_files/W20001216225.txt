Landsskatteretskendelse Fremført underskud - erhvervsmæssig aktivitet Reference:
LL § 15, stk. 7 A ApS klagede for indkomståret 1995 over, at de  

 stedlige skattemyndigheder ikke havde godkendt selvangivet fremført  

 underskud, 1.058.294 kr., fratrukket.
Det fremgik af sagens oplysninger, at anparterne i det  

 klagende selskab var ejet af selskabet B ApS, der var ejet af C.
Koncernen  

 beskæftigede sig med ombygninger af især tøjbutikker.
Ved aftale af 12. april 1995 erhvervede C anparterne i det  

 klagende selskab, der hidtil havde drevet minkfarm under navnet D ApS.  

 Selskabet tog samtidig navneændring til A ApS.
Anparterne var senere  

 overdraget til B ApS.
Selskabet havde regnskabsår 1/7 - 30/6.
 Ifølge en af sælgers revisor udarbejdet  

 statusopgørelse skulle overdragelsen ske pr. 15. marts 1995.
 D ApS var hidtil ejet af E, der havde drevet minkfarm i  

 mange år, og dette selskab havde pr. 15/3 1995 et skattemæssigt  

 underskud på 1.133.294 kr., hvoraf ca. 75.000 kr. vedrørte  

 perioden 1/7 1994 - 15/3 1995.
 Det fremgik af overdragelsesaftalen, at underskuddet i  

 selskabet, der således var opgjort til 1.058.294 kr. var  

 værdiansat til kurs 17, og at overdragelsesaftalen i princippet var  

 betinget af, at køber kunne udnytte de fremførte underskud.  

 Sælger havde stillet bankgaranti over for køberen svarende til  

 købesummen på 192.659 kr. til sikkerhed herfor.
Ved handelen overtog køber beholdningen af  

 minkskind, der udgjorde ca. 1.130 stk.
Værdien af disse blev ansat til  

 100 kr. pr. stk.
Det fremgik herom af sagens oplysninger, at ca. 1.000 af  

 disse lå i kommission hos Danske Pels Auktioner.
Det fremgik af  

 afregningerne fra Danske Pels Auktioner, der var foretaget over for "D ApS"  

 og udbetalt pr. check til sælger, som herefter havde videresendt  

 beløbene til det klagende selskab, at der var solgt 227 skind den 6/4  

 1995 for 26.562 kr., og at der var solgt 444 skind den 3/6 1995 for 47.416  

 kr.
Den 16/9 1995 blev der solgt yderligere 327 skind for 35.409 kr.,  

 hvorefter beholdningen i kommission udgjorde 6 stk. skind.
Selskabets  

 repræsentant havde videre oplyst, at de resterende 130 skind var  

 levende dyr (ca. 20-30 stk.), mens resten formentlig var skind, som  

 køberen havde liggende selv.
Disse skind blev af sælger  

 indleveret til Danske Pels Auktioner i januar 1996, og de fleste blev solgt  

 inden april 1996.
 Det var om overdragelsen videre oplyst, at sælger  

 overtog alle driftsmidler og inventar samt kapitalandel i Danske Pels  

 Auktioner fra selskabet inden overdragelsen til C.
Selskabet havde i det af sagen omhandlede indkomstår  

 selvangivet en skattepligtig indkomst før underskudsfremførsel  

 på 1.095.692 kr.
Efter underskudsfremførsel på 1.058.294  

 kr. udgjorde den selvangivne skattepligtige indkomst således 37.398  

 kr.
De stedlige skattemyndigheder havde ikke godkendt fradrag  

 i selskabets skattepligtige indkomst for det fremførte underskud, idet  

 underskuddet var anset for omfattet af underskudsbegrænsningen i  

 ligningslovens § 15, stk. 7, da myndighederne havde fundet, at der var tale  

 om et "tomt" selskab.
Det var herved bemærket, at aktiviteten i D ApS i  

 det væsentligste var indstillet, idet der på  

 overtagelsestidspunktet var meget ringe aktivitet.
Den erhvervsmæssige  

 risiko på dette tidspunkt var ligeledes meget ringe, idet den  

 begrænsede sig til afvikling af skindbeholdningen, mens bure og  

 driftsmidler var afhændet, hvilket underbyggede, at aktiviteten omkring  

 minkavl var aftalt indstillet.
Skatteankenævnet havde videre  

 bemærket, at det forhold, at der efterfølgende var indlagt en  

 indtægtsgivende aktivitet ikke kunne bruges som et argument for at  

 kunne anvende det overtagne underskud, idet de pr. 18/1 1995 vedtagne regler  

 netop indførte et værn herimod.
 Selskabets revisor havde over for Landsskatteretten  

 nedlagt påstand om godkendelse af fradrag for det selvangivne  

 fremførte underskud.
Til støtte herfor havde han gjort gældende,  

 at selskabet ikke var omfattet af underskudsbegrænsningen i  

 ligningslovens § 15, stk. 7. Han havde hertil anført, at det af  

 bemærkningerne til lovforslaget (L 139 af 18/1 1995) fremgik, at der  

 ved et selskab, der i det væsentlige var uden erhvervsmæssig  

 aktivitet, dvs. et "tomt" selskab, skulle anvendes samme afgrænsning  

 som ved lov nr. 442 af 1. juni 1994 (selskabstømmerloven). Ved  

 indførelsen af denne lov blev det om definitionen på et tomt  

 selskab i bemærkningerne anført, at "aktiverne i et selskab uden  

 erhvervsmæssig aktivitet vil alene eller hovedsageligt bestå af  

 en likvid pengebeholdning eller værdipapirer, og selskabets passiver  

 alene eller hovedsageligt bestå af skyldig eller latent skat samt  

 eventuelt andre skyldige skatter og afgifter". Profilen på et tomt  

 selskab skulle således være, at der alene var en pose penge og  

 gæld til skattevæsenet.
Denne profil passede slet ikke på  

 det overdragne selskab, der ifølge statusopgørelsen pr. 15/3  

 1995 havde såvel skind, minkhaller og bure, inventar, diverse  

 tilgodehavender, samt skyldig moms, prioriteter og kassekredit.
Der havde  

 således været en aktivitet i selskabet på  

 overdragelsestidspunktet.
Synspunktet om, der ikke var tale om et tomt  

 selskab fandt også støtte i den omstændighed, at  

 skattemyndighederne ikke havde ladet X kommune, hvor selskabet var  

 hjemmehørende på overdragelsestidspunktet, ligne selskabet,  

 hvilket skulle være sket, såfremt man havde anset selskabet for  

 tomt, jf. selskabsskattelovens § 24, stk. 4. Afgørelsen måtte i  

 konsekvens heraf være ugyldig.
Revisoren havde videre bemærket, at det i  

 skatteministerens pædagogiske fremstilling af lovforslaget over for  

 Folketingets skatteudvalg (skrivelse af 13/2 1995) var anført, at  

 "reglerne sikrer, at underskudsgivende selskabers aktiviteter kan  

 omlægges eller udvides, hvis selskabet handles, uden at adgangen til at  

 fremføre underskud begrænses". D ApS mindede i sin substans mere  

 om et underskudsgivende selskab end om et tomt selskab.
Der var således  

 oparbejdet et underskud gennem de seneste fem år før  

 overdragelsen, hvilket fremgik af regnskaberne.
 Landsskatteretten udtalte:
Det fulgte af ligningslovens § 15, stk. 7, at et underskud  

 i den skattepligtige indkomst kunne fradrages i den skattepligtige indkomst  

 for de nærmest efterfølgende fem indkomstår.
Denne adgang  

 til underskudsfremførsel var ifølge bestemmelsens stk. 7  

 afskåret for selskaber i tilfælde af ejerskifte, såfremt  

 selskabet "på tidspunktet for aftale om overdragelse af kapitalandele  

 ... i det væsentlige er uden økonomisk risiko ved  

 erhvervsmæssig aktivitet".
 Det måtte således være afgørende  

 for bedømmelsen af risikoen og graden af den erhvervsmæssige  

 aktivitet at tage udgangspunkt i selskabets status den 12. april 1995, da der  

 blev indgået aftale om overdragelse af anparterne i selskabet.
Retten var enig med de stedlige skattemyndigheder i, at  

 selskabets aktivitet i det væsentlige var indstillet den 12. april  

 1995, idet driftsmidler og inventar var afhændet, og det lå fast,  

 at selskabets hidtidige aktivitet med minkavl ikke skulle fortsætte.  

 Det eneste med den hidtidige virksomhed forbundne aktiv var et varelager  

 bestående af minkskind, der i alt væsentligt allerede var  

 indleveret i kommission hos Danske Pels Auktioner, samt 20 - 30 levende dyr.  

 Køber havde således ikke haft noget arbejde med afviklingen af  

 varelageret, ligesom afregningspriserne viste, at der ikke havde været  

 nogen større risiko forbundet med at overtage varelageret.
På  

 denne baggrund fandt retten, at betingelsen i ligningslovens § 15, stk. 7,  

 for at begrænse underskudsfremførselsadgangen var opfyldt, idet  

 selskabet i det væsentlige var uden økonomisk risiko ved  

 erhvervsmæssig aktivitet på tidspunktet for aftalen om  

 overdragelse af anparterne, hvilket fandt støtte i såvel  

 bestemmelsens ordlyd som forarbejder, hvor det var nævnt, at  

 bestemmelsen også fandt anvendelse, såfremt aktiviteten var  

 ubetydelig.
Retten fandt endvidere, at det var med rette, at ligningen  

 af selskabet var foretaget af Y kommune, idet selskabsskattelovens § 24, stk.  

 4, ikke fandt anvendelse i et tilfælde som det foreliggende, hvor der  

 ikke var tale om et tomt selskab ved regnskabsåret udgang, idet der var  

 indlagt en ny aktivitet.
Retten bemærkede i øvrigt, at uanset om  

 bestemmelsen var overtrådt, og der således forelå en  

 sagsbehandlingsfejl på grund af manglende stedlig kompetence, ville  

 dette ud fra en konkret væsentlighedsvurdering efter rettens opfattelse  

  ikke have ført til afgørelsens ugyldighed.
 Den påklagede afgørelse blev  

 stadfæstet.
