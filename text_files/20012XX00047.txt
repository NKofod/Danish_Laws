Skriftlig fremsættelse (10. januar  

 2002) Indenrigs- og sundhedsministeren Herved tillader jeg mig for Folketinget at  

 fremsætte:
 Forslag til lov om ændring af lov om  

 sygehusvæsenet. (Kommunal betaling for sygdomsbehandling).
(Lovforslag nr.
L 49).
 Formålet med lovforslaget er i overensstemmelse med  

 regeringsgrundlaget at give kommunerne mulighed for efter konkret og  

 individuel vurdering at betale for sygdomsbehandling af deres borgere  

 på f.eks. privat sygehus eller klinik eller i udlandet.
 Den enkelte kommunalbestyrelse har frihed til selv at  

 beslutte, hvorvidt den ønsker at udnytte denne nye adgang til at  

 tilbyde sygdomsbehandling til kommunens borgere, og i hvilket omfang.
Forslaget er et led i regeringens samlede indsats mod  

 ventetiderne i sygehusvæsenet.
Ventetiderne har først og  

 fremmest konsekvenser for de ventende patienter, men har også videre  

 samfundsmæssig betydning.
Ventetid kan medføre sociale  

 konsekvenser af forskellig art: sygefravær, udstødelse af  

 arbejdsmarkedet, plejebehov m.m., som bl.a. udløser offentlige  

 udgifter til dagpenge og andre sociale udgifter.
Det er overvejende  

 kommunerne, der som ansvarlige for de sociale opgaver mærker disse  

 konsekvenser.
Sygehusvæsenet varetages efter sygehusloven af  

 amtskommunerne.
Kommunerne har således ikke hjemmel til at betale for  

 deres borgeres behandling på sygehus.
Det er imidlertid ikke rimeligt,  

 at kommunerne således i konkrete tilfælde kan være  

 nødt til at afholde udgifter til passiv forsørgelse, men ikke  

 må betale for en aktiv behandling, der kunne løse problemet.
Det  

 åbnes der mulighed for med dette lovforslag.
Det vil fortsat helt  

 overvejende være amternes opgave at sørge for og finansiere  

 borgernes sygehusbehandling.
I sygehusvæsenet prioriteres patienterne  

 på grundlag af deres samlede situation, men i sagens natur overvejende  

 efter sundhedsfaglige kriterier.
Det skal fortsat være tilfældet.  

 Den foreslåede hjemmel for kommunerne bliver et supplement, der i  

 enkelte tilfælde kan afbøde virkningerne, når den  

 sundhedsfaglige prioritering har urimelige sociale konsekvenser.
 Da der forudsættes en individuel, social vurdering  

 fra kommunens side, giver bestemmelsen ingen hjemmel til, at en kommune kan  

 tegne en sygeforsikring for alle eller en del af sine borgere.
 Idet jeg henviser til bemærkningerne til  

 lovforslaget, skal jeg anbefale det til Folketingets velvillige behandling.
