Nr BTL 53 Betænkning over Forslag til lov om ændring af lov om kunstig befrugtning i  

 forbindelse med lægelig behandling, diagnostik og forskning m.v. (Enliges og  

 lesbiskes adgang til insemination samt lægelig behandling)   

 Nr L 53 1997-98. 2. samling Afgivet af Sundhedsudvalget Afgivet: 19980610 Udvalget har behandlet lovforslaget i nogle møder og har herunder stillet  

 spørgsmål til sundhedsministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Fertilitetsklinikken IVF, Landsforeningen for Bøsser og Lesbiske, Lidegaard, Kresten, Århus, og Nielsen, Bente Holm, Vanløse.
 Herefter indstiller et mindretal (Socialistisk Folkepartis,  

 Centrum-Demokraternes, Det Radikale Venstres og Enhedslistens medlemmer af  

 udvalget samt Dorte Bennedsen (S) og Lone Møller (S)) lovforslaget til  

vedtagelse uændret.
Mindretallet bemærker, at ifølge sygehusloven er der fri og lige adgang  

 til behandling.
Dette grundlæggende princip er brudt med § 3 i loven om  

 kunstig befrugtning.
Denne bestemmelse forbyder læger at inseminere enlige og  

 lesbiske kvinder eller tilbyde dem egentlig behandling med henblik på  

 reagensglasbehandling.
 Siden lovens vedtagelse har debatten raset i medierne, og det er herunder  

 kommet frem, at der intet lovgivningsmæssigt er til hinder for at f.eks.  

 sædbanken Cryos kan sælge til private.
 Det vil derfor ikke være forkert at konkludere, at enlige og lesbiske  

 kvinder, som kan blive gravide blot via insemination, fremover lovligt vil  

 kunne få børn på trods af, at de ikke lever op til lovens § 3 om, at man  

 enten skal være gift eller leve sammen med en mand i et ægteskabslignende  

 forhold.
Tilbage bliver den mindre gruppe, som af den ene eller anden årsag har  

 vanskeligt ved at blive gravide på grund af f.eks. lukkede æggeledere.
Disse  

 kvinder afskæres fra at kunne betale sig fra at modtage lægelig behandling -  

 da lægelig behandling er en forudsætning for, at de kan blive gravide.  

 Lukkede æggeledere eller andre problemer med underlivet, som gør det  

 vanskeligt at blive gravid, skyldes ofte sygdom.
Herved udelukker lovens § 3  

 reelt syge mennesker fra behandling.
Det finder forslagsstillerne urimeligt.
Samtidig er det blevet klart tilkendegivet under 1. behandling af  

 lovforslaget, bl.a. af sundhedsministeren, at kravet i amterne er, at man  

 skal være gift eller samlevende som forudsætning for at blive optaget på  

 venteliste til behandling.
De enlige eller lesbiske kvinder, der har modtaget  

 behandling før lovens ikrafttrædelse, har med andre ord selv betalt for  

 behandling på private fertilitetsklinikker.
Set i lyset af, at ventelisterne til behandlingen for barnløshed er  

 voksende, forventer mindretallet ikke, at denne praksis ændres.
En afgørelse  

 om at ændre denne praksis er dog helt det enkelte amtsråds kompetence.
En  

 vedtagelse af lovforslaget vil derfor ikke indebære merudgifter, endsige  

 pålæg til amtsråd.
Forslaget vil kun betyde, at læger fremover ikke forbydes at foretage  

 lægelig behandling af enlige og lesbiske på egen klinik.
Men den enkelte læge  

 kan helt selv bestemme, om han vil give dette tilbud.
Endelig er det kommet frem, at der er en lang række muligheder for at omgå  

 bestemmelsen afhængig af, hvor tæt lægen spørger til ens parforhold, og i  

 hvilket omfang man selv ønsker at holde sig til sandheden.
Forbudet mod, at  

 læger foretager insemination og kunstig befrugtning, rammer således kun de  

 kvinder, der af den ene eller anden grund har problemer med at blive gravide  

 via insemination, og som ikke vil være bekendt at omgå sandheden.
Denne  

 konsekvens af lovens forbud finder mindretallet at det er vigtigt at  

 fremhæve.
 Det bemærkes, at nogle medlemmer af Socialistisk Folkepartis,  

 Centrum-Demokraternes og Det Radikale Venstres folketingsgruppe vil stemme  

 imod lovforslaget.
 Et andet mindretal (Venstres medlemmer af udvalget) vil redegøre  

 for sin stilling til lovforslaget ved 2. behandling.
 I Venstres folketingsgruppe er der forskellige meninger om lovforslaget.  

 Det kan derfor forventes, at et flertal af gruppen vil stemme imod  

 lovforslaget, medens et mindretal vil stemme for.
Et flertal i Venstres folketingsgruppe vil ikke kunne stemme for  

 lovforslaget, idet dette flertal mener, at et barn har krav på to forældre -  

 en far og en mor, som det skal have ret til at kende og blive passet af eller  

 have kontakt med, jf.
FN's børnekonvention 1989.
Det er opfattelsen blandt et flertal i Venstres folketingsgruppe, at den  

 »forskning«, som foreligger på området, og som beskriver det  

 uproblematiske ved en opvækst uden at have relation til en erkendt  

 faderskikkelse, er udokumenteret og tendentiøs.
Det blev nærmere beskrevet  

 under 1. behandling af L 53 den 24. april 1998.
 På denne baggrund finder dette flertal, at lesbiske (både raske og  

 »syge« (sterile)) samt enlige ikke bør have adgang til insemination  

 som led i lægelig behandling.
Det er anført, at dette vil tvinge raske lesbiske kvinder til anskaffelse  

 af sæd under ubetryggende forhold.
Det er flertallets opfattelse, at der i  

 livets mange forhold er en række risikofaktorer, som man ikke kan lovgive om.  

 Lesbiske og enlige vil være bevidste om eventuelle risici, og det er vort  

 håb, at informationen vil være på et så højt niveau, at man vil vurdere  

 fordele og ulemper.
Flertallet i Venstres folketingsgruppe kan ej heller tiltræde  

 ændringsforslag nr. 1, stillet af Margrete Auken (SF) uden for betænkningen,  

 som indebærer muligheder for, at der kan tilbydes kunstig befrugtning,  

 såfremt donor er kendt og barnet senere kan få oplyst donors identitet.
Dette  

 strider efter vor opfattelse også imod, at barnet under sin opvækst kender og  

 har ret til at blive passet af eller have kontakt med en fader.
 Et tredje mindretal (Socialdemokratiets medlemmer af udvalget med  

 undtagelse af Dorte Bennedsen og Lone Møller) vil redegøre for sin stilling  

 til lovforslaget ved 2. behandling.
 Et fjerde mindretal (Det Konservative Folkepartis medlemmer af  

 udvalget) vil redegøre for sin stilling til lovforslaget ved 2. behandling.
I Det Konservative Folkepartis folketingsgruppe er der forskellige  

 meninger om lovforslaget.
Et stort flertal vil stemme imod lovforslaget,  

 medens et mindretal vil stemme for.
For alle medlemmer gælder, at de vil  

 stemme imod ændringsforslag nr. 1 stillet af Margrete Auken (SF) uden for  

 betænkningen.
 Et femte mindretal (Dansk Folkepartis medlem af udvalget)  

 indstiller lovforslaget til forkastelse ved 3. behandling.
 Mindretallet finder, at den gældende lovgivning om, at kunstig befrugtning  

 kun må tilbydes kvinder, som er gift eller lever sammen med en mand i et  

 ægteskabslignende forhold, er i orden.
Dansk Folkepartis medlemmer af folketingsgruppen har stået frit i denne  

 etiske sag, men en samlet folketingsgruppe har valgt at afvise lovændringen  

 om, at enlige kvinder skal have adgang til kunstig befrugtning.
Det nuværende  

 forbud er efter Dansk Folkepartis opfattelse ikke diskriminerende over for en  

 bestemt gruppe personer, da denne gruppe personer frivilligt har valgt at  

 leve i et forhold, som ikke naturligt kan frembringe børn.
Der er ikke tale  

 om ufrivillig barnløshed.
 Et sjette mindretal (Kristeligt Folkepartis medlem af udvalget)  

 indstiller lovforslaget til forkastelse ved 3. behandling.
Anne-Marie Meldgaard (S) Jytte Wittrock (S) Hanne Andersen (S) Lone  

 Møller (S) nfmd.
Dorte Bennedsen (S) Jørn Jespersen (SF) Yvonne Herløv  

 Andersen (CD) fmd . Morten Helveg Petersen (RV) Frank Aaen (EL) Jørgen  

 Winther (V) Ester Larsen (V) Preben Rudiengaard (V) Gyda Kongsted (V)  

 Henriette Kjær (KF) Gitte Seeberg (KF) Birthe Skaarup (DF) Tove Videbæk  

 (KRF) Fremskridtspartiet havde ikke medlemmer i udvalget.
Ændringsforslag Af Margrete Auken (SF):
Til § 1 1) Nr. 1 affattes således:
 »1. § 3 affattes således:
 »§ 3. Kvinder, som ikke er gift, eller som ikke lever i et  

 ægteskabslignende forhold med en mand, må kun tilbydes kunstig befrugtning,  

 såfremt donor er kendt og oplysninger, som kan identificere vedkommende, er  

 registreret.
 Stk. 2. Oplysninger som nævnt i stk. 1 skal opbevares i 70 år.
 Stk. 3. Børn født af kvinder som nævnt i stk. 1 har ret til at få  

 donors identitet oplyst, når barnet har nået myndighedsalderen.
 Stk. 4. Donor skal informeres om, at donor ikke er anonym for  

 barnet, og om registrering og opbevaring efter stk. 1 og 2.
Stk. 5. Sundhedsministeren fastsætter nærmere regler om de  

 forhold, som er nævnt i stk. 1, 2 og 4.«» B e m æ r k n i n g e r Til nr. 1 Hensigten med ændringsforslaget er at sikre, at barnet enten har en kendt  

 social far eller en kendt genetisk far.
I det omfang der således ønskes  

 anvendt kunstig befrugtning i forbindelse med enlige kvinder, er  

 forudsætningen herfor, at barnet senere kan få donors identitet oplyst.
Der  

 skal i øvrigt henvises til Det Danske Center for Menneskerettigheders notat  

 om L 200, folketingsåret 1995-96, jf.
L 200 - bilag 48, og Centrets notat af  

 31. marts 1998, jf.
L 53 - bilag 9, hvoraf det bl.a. fremgår, at det må  

 antages at være i barnets tarv at have både en far og en mor, og at  

 staten/samfundet har en særlig forpligtelse til at tilgodese barnets tarv,  

 når det stiller foranstaltninger til rådighed, som berører barnet.
 Det foreslås, at oplysninger, som kan identificere donor, registreres og  

 opbevares i 70 år, og at donor skal informeres herom.
 Hensigten med at fastsætte opbevaringsperioden til 70 år er at sikre, at  

 barnet på ethvert tidspunkt i sit liv skal kunne indhente oplysninger om sin  

 genetiske far.
Endvidere gives der barnet ret til at få donors identitet oplyst, når  

 barnet har nået myndighedsalderen.
Hvorledes barnet vil anvende disse  

 oplysninger, herunder om barnet vælger at kontakte donor, er op til barnet  

 selv at afgøre.
 Forslaget om at ophæve donoranonymiteten medfører ingen ændringer i de  

 civilretlige følger af at være donor, f.eks. ændringer i reglerne om  

 faderskab, bidragspligt, arveret m.v.
Det forslås videre, at sundhedsministeren bemyndiges til at fastsætte  

 nærmere regler om, hvilke oplysninger der skal registreres, hvordan og af  

 hvem de skal indberettes, hvorledes de skal opbevares, og om, hvem der skal  

 drive registret.
Det er afgørende vigtigt, at registrering og opbevaring  

 foregår på betryggende måde, dvs. således at alene barnet har mulighed for at  

 få udleveret de registrerede oplysninger.
 Endelig bemyndiges ministeren til at fastsætte nærmere regler om de  

 oplysninger, donor skal modtage.
