Skrivelse med orientering om Ankestyrelsens  

 muligheder for at optage de sociale nævns afgørelser efter  

 inddrivelsesloven til principiel eller generel behandling (Til samtlige kommuner, amtskommuner og sociale  

 nævn) Afgørelser om inddrivelse af forskudsvis udbetalte  

 bidrag træffes af kommunerne og kan indbringes for de sociale  

 nævn.
 Det har hidtil været antaget i praksis, at  

 nævnenes afgørelser efter inddrivelseslovens § 23 a var  

 endelige, hvorfor Ankestyrelsen ikke har optaget disse sager til principiel  

 eller generel behandling.
 Det er Justitsministeriets opfattelse, at  

 inddrivelsesloven ikke udelukker, at den generelle klageadgang på det  

 sociale område gælder, hvorfor Den Sociale Ankestyrelse må  

 anses for at have kompetence på området i det omfang, den sociale  

 lovgivning hjemler det.
 Socialministeriet finder på denne baggrund, at Den  

 Sociale Ankestyrelse med hjemmel i lov om retssikkerhed og administration  

 på det sociale område § 63 ikke er afskåret fra at  

 behandle principielle og generelle sager efter inddrivelsesloven.
 Som følge heraf, skal de sociale nævns  

 afgørelser om inddrivelse af gæld efter inddrivelseslovens  

 § 23 a forsynes med ankevejledning til Ankestyrelsen.
 Denne fortolkning af reglerne vil blive lagt til grund i  

 sager, der bliver indbragt for Den Sociale Ankestyrelse fra dags dato eller  

 senere.
 Vejledning til lov om retssikkerhed og administration  

 på det sociale område vil blive rettet ved førstkommende  

 lejlighed.
