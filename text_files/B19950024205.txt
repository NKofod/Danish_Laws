 I medfør af § 38, stk. 1, § 43 og § 72, stk. 2, i lov nr. 279 af 6. juni  

 1984 om apoteksvirksomhed, som ændret ved lov nr. 451 af 1. juni 1994,  

 fastsættes:
§ 1.  Ved dosisdispensering forstås, at et lægemiddel  

 på apotek eller sygehusapotek påfyldes en doseringsbeholder, som er tilpasset  

 lægemidlets konkrete anvendelse.
Doseringsbeholderen kan indeholde en eller  

 flere doseringer af et eller flere lægemidler.
De enkelte doseringer skal  

 være klart adskilt fra hinanden.
Til dosisdispensering må kun anvendes  

 færdigpakkede farmaceutiske specialiteter.
Stk. 2.  Et apotek eller sygehusapotek kan bryde  

 færdigvarepakningen til en farmaceutisk specialitet for at foretage  

 dosisdispensering til en person, institution eller virksomhed, der som led i  

 patientbehandling, redningstjeneste e.l. anvender lægemidler med henblik på  

 indgift i patienter.
Den indre emballage til sterile lægemidler og ikke  

 doserede lægemidler må dog ikke brydes.
 § 2.  Dosisdispensering må kun foretages efter  

 forskrift fra en person, der i henhold til bekendtgørelse om recepter er  

 berettiget til at ordinere eller rekvirere de pågældende lægemidler.  

 Dosisdispensering skal foretages i overensstemmelse med oplysningerne i  

 forskriften.
 Stk. 2.  Der må ikke foretages dosisdispensering, hvis  

 der findes en færdigvarepakning af en farmaceutisk specialitet, som er egnet  

 til den påtænkte konkrete anvendelse af lægemidlet.
 § 3.  Forskrifter om dosisdispensering skal ekspederes  

 efter reglerne om ekspedition af medicinrekvisitioner i bekendtgørelse om  

 recepter.
 § 4.  Doseringsbeholderen skal mærkes med lægemidlets  

 navn (særnavn), styrke og lægemiddelform, anvendelsesmåde, kontrolnummer, jf.  

 stk. 2, udløbsdato for doseringsbeholderen og apotekets eller  

 sygehusapotekets navn.
 Stk. 2.  Kontrolnummeret, der tildeles af apoteket eller  

 sygehusapoteket, skal sikre, at doseringsbeholderen kan identificeres helt  

 frem til modtageren, og at et dosisdispenseret lægemiddel kan opspores ud fra  

 dets batchnummer.
Stk. 3.  Udløbsdatoen skal anføres som »Anvendes  

 inden ...« eller »Anvendes før ...«.
Udløbsdatoen skal  

 tilpasses lægemidlets eller lægemidlernes holdbarhedstid efter  

 dosisdispenseringen.
Udløbsdatoen på doseringsbeholderen må under ingen  

 omstændigheder overstige udløbsdatoen for den eller de færdigvarepakninger,  

 der er blevet anvendt ved dosisdispenseringen.
Stk. 4.  Apoteket eller sygehusapoteket skal udarbejde  

 dokumentation for hver enkelt færdigvarepakning, der brydes i forbindelse med  

 dosisdispensering.
Dokumentationen skal opbevares på apoteket i mindst 2 år  

 og være tilgængelig for Sundhedsstyrelsen.
§ 5.  Dosisdispensering skal foretages forsvarligt og  

 omhyggeligt.
Det skal herunder sikres, at der ikke sker fejl i forbindelse  

 med dosisdispenseringen.
 § 6.  De i § 2, stk. 1, nævnte forskrifter skal  

 opbevares på apoteket eller sygehusapoteket i mindst 2 år efter udlevering af  

 de pågældende dosisdispenserede lægemidler.
 § 7.  Sundhedsstyrelsen kan dispensere fra  

 bestemmelserne i denne bekendtgørelse, hvis ganske særlige grunde taler for  

 det.
 § 8.  Med bøde straffes den, der overtræder §§ 2-6.
 Stk. 2.  Hvis overtrædelsen begås af staten, en kommune  

 eller et kommunalt fællesskab, jf. § 60 i lov om kommunernes styrelse, kan  

 der i henhold til apotekerlovens § 72, stk. 3, pålægges staten, kommunen  

 eller det kommunale fællesskab bødeansvar.
 § 9.  Bekendtgørelsen træder i kraft den 1. maj 1995.
