Skriftlig fremsættelse (29. november 2017) Kulturministeren (Mette Bock):
 Herved tillader jeg mig for Folketinget at fremsætte:
Forslag til lov om beskyttelse af kulturværdier i tilfælde af væbnet konflikt (Lovforslag nr.
L 112) Danmark har tradition for at samarbejde med andre lande om at beskytte vores kulturværdier. 2. protokol af 26. marts 1999 til UNESCO-konventionen af 14. maj 1954 om beskyttelse af kulturværdier i tilfælde af væbnet konflikt er en af de få internationale retsakter på kulturbevaringsområdet, som Danmark endnu ikke har tiltrådt.
Hovedformålet med lovforslaget er at skabe grundlag for dansk tiltrædelse af UNESCO-konventionens 2. protokol, herunder skabe det nødvendige lovgivningsmæssige grundlag for at opfylde protokollens krav om strafansvar og udlevering.
Med lovforslaget vil Danmark kunne retsforfølge eller udlevere personer, der har gjort sig skyldige i visse overtrædelser rettet mod kulturværdier under væbnet konflikt, herunder angreb, ødelæggelse, tyveri, plyndring, hærværk, uretmæssig anvendelse mv.
Lovforslaget fastsætter en strafferamme på bøde eller fængsel indtil 12 år for de i lovforslaget nærmere angivne overtrædelser.
 Dansk tiltrædelse af UNESCO-konventionens 2. protokol er således et vigtigt signal til omverdenen om, at vores fælles internationale kulturarv har en uerstattelig værdi.
Det foreslås, at kulturministeren fastsætter tidspunktet for lovens ikrafttræden.
Det er hensigten, at loven skal træde i kraft samtidig med, at konventionens 2. protokol træder i kraft for Danmark.
Forventeligt medio 2018.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
