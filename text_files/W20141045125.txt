Afgørelse af klage - Rateudbetaling - tilskud til landskabs- og biotopforbedrende beplantninger Resumé NaturErhvervstyrelsen traf afgørelse om at nedsætte anden og sidste rateudbetaling i medfør af tilsagn om tilskud til landskabs- og biotopforbedrende beplantninger.
 Ifølge den gældende bekendtgørelse, der gjaldt for ansøgningen, skulle ansøger på ansøgningstidspunktet tage endelig stilling til, om tilskuddet skulle udbetales i to rater eller som en samlet udbetaling.
Fødevareministeriets Klagecenter fastholdt afgørelsen.
Klagecenteret fandt, at det ikke var muligt at ændre den valgte udbetalingsmåde efter ansøgningstidspunktet, da der ikke var hjemmel til dette i den bekendtgørelse, som regulerede tilskuddet.
I den forbindelse fastholdt Klagecenteret, at valg af udbetalingsmåde ikke er en del af projektet og derfor ikke kan ændres efter de regler, som regulerer projektændringer.
Som konsekvens heraf skulle udgifter til eget arbejde og andre naturalydelser fratrækkes i forbindelse med den enkelte rateudbetaling.
Klagecenteret lagde vægt på, at rateudbetalingen skete på baggrund af de faktisk afholdte udgifter og ikke som en forskudsbetaling.
Afgørelse om udbetaling af tilskud til landskabs- og biotopforbedrende beplantninger Fødevareministeriets Klagecenter fastholder NaturErhvervstyrelsens afgørelser af 31. januar 2014 og 22. april 2014. Det betyder, at du ikke kan få ændret bestemmelsen i dit tilsagn om rateudbetaling.
 Du har klaget den 22. april 2014 over styrelsens afgørelse om, at tilskud i medfør af dit tilsagn om tilskud til landskabs- og biotopforbedrende beplantninger udbetales i to rater med den konsekvens, at udbetalingen af 2. rate kan nedsættes som følge af eget arbejde.
Begrundelse Det er ikke muligt at ændre dit valg om, at dit tilskud til landskabs og biotopforbedrende beplantninger skal udbetales i to rater til en samlet udbetaling.
Det skyldes, at der ikke er hjemmel til en sådan ændring i de regler, som regulerer tilskudsordningen1).
Reglerne giver mulighed for at ændre i selve projektet, men åbner ikke mulighed for at ændre i udbetalingsmåden.
Valg af, hvordan tilskuddet skal udbetales, betragtes ikke som en del af projektet.
 Vi skal i den forbindelse gøre opmærksom på, at det er ansøger, som vælger, om tilskud til landskabs og biotopforbedrende beplantninger skal udbetales i rater i forbindelse med ansøgning om tilsagn2).
Et samlet projekt med selvstændige udbetalingsanmodninger Hver udbetalingsanmodning skal behandles separat i følge de EU-regler, som regulerer dit tilskud3). NaturErhvervstyrelsen har således ikke opdelt dit projekt i to selvstændige projekter i forbindelse med udbetalingen af 1. rate, men behandler udbetalingsanmodningen for hver rate separat, sådan som styrelsen er forpligtet til.
Udgifter til eget arbejde Udgifter til eget arbejde og andre naturalydelser skal fratrækkes i forbindelse med udbetaling af tilskud.
Ved udbetalingen af den enkelte rate fastslår NaturErhvervstyrelsen om de enkelte støttebetingelser er overholdt4), herunder at der ikke udbetales tilskud for udgifter til egne maskiner og eget arbejde, som derfor fratrækkes tilsagnsgrundlaget for den enkelte rateudbetaling5).
 Som du påpeger i din klage til os, fremgår det af EU-reglerne, at offentlige ELFUL-medfinansierede udgifter, der bidrager til en operation, som omfatter naturalydelser, ikke må overstige de samlede støtteberettigede udgifter ved operationens afslutning, eksklusiv bidrag i naturalydelser6).
 Vi finder ikke grundlag for at tilsidesætte NaturErhvervstyrelsens fortolkning af, at denne bestemmelse skal vurderes i forbindelse med den enkelte udbetaling og ikke samlet i forbindelse med udbetalingen af sidste rate, når projektet er afsluttet.
Det skyldes, at der er tale om en rateudbetaling på baggrund af faktisk afholdte udgifter og ikke en forskudsbetaling.
Vi har lagt vægt på, at NaturErhvervstyrelsen som udbetalingsorgan for EU er forpligtet til at sikre, at alle betingelser for udbetaling af tilskud er overholdt på udbetalingstidspunktet.
Vejledningspligt Vi finder, at NaturErhvervstyrelsen har opfyldt sin vejledningspligt.
Vi har tillagt det vægt, at det fremgår af side 7 i Vejledning om tilskud til landskabs- og biotopforbedrende beplantning fra marts 2012, at der ikke udbetales tilskud for naturalydelser, som fratrækkes tilsagnsgrundlaget for den enkelte udbetaling.
Du er også blevet informeret om dette i forbindelse med, at du indgik dit tilsagn.
Det fremgår af side 2 i Afgørelse om ansøgning om tilskud til landskabs- og biotopforbedrende beplantninger af 23. juni 2012.
NaturErhvervstyrelsen er som offentlig myndighed forpligtet til at vejlede generelt om bl.a. ansøgning om tilsagn.
Vejledningspligten indebærer dog ikke, at myndigheden skal udføre konsulentlignende opgaver for borgere eller virksomheder.
 Det følger af forvaltningsloven7), at myndighederne har en almindelig pligt til at vejlede borgerne inden for de sagsområder, der varetages af myndigheden, hvis borgeren retter henvendelse.
 Vi vurderer, at NaturErhvervstyrelsen har opfyldt sin vejledningspligt ved at udgive Vejledning om tilskud til landskabs- og biotopforbedrende beplantning, som var tilgængelig på NaturErhverv-styrelsens hjemmeside.
Forvaltningsretlig afgørelse NaturErhvervstyrelsens afgørelse af 31. januar 2014 er en forvaltningsretlig afgørelse8), der fastsætter din ret til det udbetalte tilskud og kan ikke sidestilles med en udbetalingsspecifikation.
Der er således ikke tale om faktisk forvaltningsvirksomhed, sådan som NaturErhvervstyrelsen anfører i deres afgørelse af 22. april 2014. Dette uanset at en væsentlig del af afgørelsen omhandler vejledning om det videre projektforløb herunder de forpligtelser, som påhviler dig som tilsagnshaver, og hvilke muligheder du har for at få slutudbetalingen (2. rate).
Oplysninger i sagen  Afgørelsen er truffet på grundlag af  De oplysninger der lå til grund for NaturErhvervstyrelsens afgørelse af 31. januar 2014 om udbetaling af tilskud til individuel beplantning  1. rate.
  NaturErhvervstyrelsens afgørelse af 31. januar 2014.
  De oplysninger der lå til grund for NaturErhvervstyrelsens afgørelse af 22. april 2014 om afslag på anmodning om ændring til samlet projektudbetaling.
  NaturErhvervstyrelsens afgørelse af 22. april 2014.
  Din klage af 22. april 2014.
  NaturErhvervstyrelsens bemærkninger til sagen af 28. maj 2014.
*** Vi gør opmærksom på, at du ikke kan klage over Klagecentrets afgørelse til anden administrativ myndighed.
Venlig hilsen Birgitte Stensgaard Madsen Fuldmægtig, cand.jur.
 1) § 13, stk. 1, sammenholdt med kapitel 4 om betingelser for tilsagn i bekendtgørelse nr. 118 af 21. februar 2011 om landskabs og biotopforbedrende beplantninger.
 2) Punkt N i ansøgning om tilskud af 1. maj 2012.
 3) Artikel 30, stk. 1, 2. afsnit, i Kommissionens forordning (EF) nr. 65/2011 af 27. januar 2011.
 4) Artikel 30, stk. 1, 2. afsnit, i Kommissionens forordning (EF) nr. 65/2011 af 27. januar 2011 og artikel 9, stk. 1, litra a, punkt i, i Rådets Forordning (EF) nr. 1290/2005 af 21. juni 2005.
 5) Artikel 54, stk. 2, i Kommissionens forordning (EF) nr. 1974/2006 af 15. december 2006.
 6) Artikel 54, stk. 2, i Kommissionens forordning (EF) nr. 1974/2006 af 15. december 2006.
 7) § 7 stk. 1, i forvaltningsloven, lovbekendtgørelse nr. 988 af 9. oktober 2012 (nu: § 7, stk. 1, i lovbekendtgørelse nr. 433 af 22. april 2014) og Justitsministeriets vejledning nr. 11740 af 4. december 1986 om forvaltningsloven, punkt 29 og 30.
 8) Hans Gammeltoft-Hansen m.fl.: Forvaltningsret, 2. udgave, 2002, side 43.
