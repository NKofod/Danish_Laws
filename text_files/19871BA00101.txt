Nr BSF 101 Forslag til folketingsbeslutning om landbrugets gældsproblemer Fremsat af Larsen-Ledet (RV) Marianne Jelved (RV) Ole Vig Jensen (RV)  

 Bilgrav-Nielsen (RV) Niels Helveg Petersen (RV) den 29. januar 1988 Follketinget pålægger regeringen med henblik på vedtagelse i indeværende folketingsår at fremsætte lovforslag - som sætter ind over for akutte gældsproblemer i landbruget, - som mere langsigtet modvirker belastningen af erhvervet fra det høje renteniveau især fra 1978 til 1982, og - som udformes sådan, at der ikke sker stigninger i ejendomspriserne.
Bemærkninger til forslaget Det Radikale Venstre finder det utilfredsstillende, at regeringen ikke vil give tilsagn om at fremsætte lovforslag i dette folketingsår, der kan medvirke til at lempe landbrugets store gældsproblemer.
Der er ikke behov for at lade landbrugets finansieringsforhold indgå i et særligt udvalgsarbejde.
Derfor ønsker Det Radikale Venstre, at regeringen pålægges at udarbejde lovforslag, der kan medvirke til at afdæmpe virkningerne af den alvorlige gældssituation, dansk landbrug befinder sig i.
Regnskabsstatistikken - således som denne foreligger fra Jordbrugsøkonomisk Institut - peger klart i retning af, at problemerne må forventes at blive yderligere forværret i de kommende år.
Som medvirkende årsag hertil skal nævnes de reguleringer og begrænsninger, som udspringer af EFs landbrugspolitik, samt de indenlandske omkostningsstigninger.
Det må forventes, at antallet af økonomiske sammenbrud i landbruget igen vil blive forøget som følge af såvel de seneste års udvikling som den forventede økonomiske udvikling for erhvervet.
Med sigte på at omfanget af økonomiske sammenbrud ikke accelererer til et uønsket niveau, hvilket samfundsmæssigt set også vil være uacceptabelt, har forslagsstillerne fundet grundlag for dette forslag om et folketingsinitiativ.
I forbindelse med et sådant initiativ spiller også tidsfaktoren en betydelig rolle.
Det er forslagsstillernes opfattelse, at såvel mere kortsigtede som mere langsigtede foranstaltninger er påkrævede.
Kortsigtede foranstaltninger a) Som den mest kortsigtede foranstaltning vil en genoplivning af gældssaneringsordningen kunne gennemføres forholdsvis hurtigt med baggrund i, at skemamateriale og procedure er etableret i Kongeriget Danmarks Hypotekbank.
b) Som en kortsigtet foranstaltning - selv om virkningerne rækker nogle år ind i fremtiden - skal endvidere peges på en forlængelse af det åremål, hvori rentesaneringsydelsen holdes på det maksimale niveau, det vil sige en forlængelse ud over de allerede vedtagne 4 år.
En sådan forlængelse er administrativt relativ enkel.
Muligvis skal der knyttes visse forudsætninger til en sådan forlængelse, herunder for eksempel, at alle ejendomme fortsat er i drift som oprindelig forudsat.
Forslagsstillerne er af den opfattelse, at en genoplivning af gældssaneringsordningen og en forlængelse af rentesaneringsordningen kan vedtages meget hurtigt og administrativt sættes i værk i løbet af foråret 1988.
Langsigtede ordninger Dansk landbrug optog i årene 1978-82 realkreditlån til et kontantbeløb på godt 23 mia. kr.
I samme tidsrum optog erhvervet yderligere K-lån for et kontantbeløb i størrelsesordenen 4 mia.
 kr.
 Markedsrenteniveauet på 30-årige realkreditlån var:
Lånene er optaget til fast rente, og der er langt overvejende tale om 30 års løbetid.
Det betyder, at låntagerne i hele løbetiden hænger på den relativt meget høje rente.
Forslagsstillerne er af den opfattelse, at det alvorligt bør overvejes efter nærmere fastlagte regler og forudsætninger at medvirke til en nedsættelse af renten i hvert fald for en del af de lån, som blev optaget i den nævnte periode.
Blandt de muligheder, som umiddelbart påkalder sig den største interesse, skal nævnes:
a) Vedtagelse af realrenteskattefrihed på pensionskasser og forsikringsselskaber m.v. ved erhvervelse af nominelt forrentede realkreditobligationer (grønne obligationer).
Forslagsstillerne skønner, at låntagerne herigennem kan opnå en rentenedsættelse på i størrelsesordenen op til 5 pct.point.
b) Tilsvarende bør alternativt overvejes en K-låneordninglignende refinansieringsordning.
En sådan ordning indebærer, at Kongeriget Danmarks Hypotekbank optager udenlandske lån til videreudlån gennem et eller flere realkreditinstitutter med henblik på en rentesænkning.
Forslagsstillerne skønner, at der også herigennem kan opnås en rentesænkning af en størrelsesorden på 5 pct.point afhængigt af, hvilken valuta det udenlandske lån optages i.
I forbindelse med indplacering af nye lån (grønne obligationer, K-lån) skal der optages forhandlinger med samtlige efterstående panthavere, som eventuelt alene vil acceptere indplacering af nye lån på visse betingelser.
Blandt andet i lyset af de vanskeligheder, som den egentlige omprioritering indebærer, er forslagsstillerne af den opfattelse, at de mere kortsigtede foranstaltninger må påkalde sig betydelig interesse.
Hertil kommer, at den rentenedsættelse, som de nævnte omprioriteringer afstedkommer i deres virkning på landbrugsbedriften, i mange tilfælde ikke umiddelbart vil fremstå som tilstrækkelig til at løse problemerne.
Det skal i denne forbindelse nævnes, at den største nedsættelse af rentebetalingerne vil kunne opnås gennem en omprioritering af eksisterende nominallån til indekslån.
Denne mulighed eksisterer allerede for samtlige landbrugsbedrifter og kan indebære en rentenedsættelse af en størrelsesorden på 8 pct.point.
Da jordbrugslånene kun er anvendt i begrænset omfang, bør det overvejes, om der er grundlag for at se nærmere på betingelserne for at opnå jordbrugslån.
