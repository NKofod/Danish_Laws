Orientering om ophævelse af midlertidige besøgsrestriktioner på sociale tilbud indført af hensyn til medarbejdere i en risikogruppe (Til alle kommuner, sociale tilbud samt øvrige relevante myndigheder og organisationer m.v.) Efter § 4 i bekendtgørelse nr. 1386 af 23. september 2020 om mulighed for lokalt at fastsætte midlertidige besøgsrestriktioner på anbringelsessteder og botilbud m.v. på socialområdet i forbindelse med håndtering af Coronavirussygdom 2019 (COVID-19), kan ledelsen på et socialt tilbud lokalt beslutte at fastsætte midlertidige besøgsrestriktioner på tilbuddet.
 Sådanne restriktioner kan indføres, hvis dette er nødvendigt for at minimere risiko for smitte med Coronavirussygdom 2019 (COVID-19) for en eller flere borgere eller medarbejdere på tilbuddet på grund af et konkret smitteudbrud på tilbuddet, eller hvis en eller flere borgere eller medarbejdere på tilbuddet tilhører en risikogruppe.
 Derudover er der i en række kommuner med bekendtgørelsens § 8 indført generelle midlertidige besøgsrestriktioner for sociale tilbud med borgere eller medarbejder på tilbuddet, som tilhører en risikogruppe.
 I relation til medarbejdere følger det imidlertid også af sundhedsmyndighedernes retningslinjer, at der skal tages hensyn til medarbejdere i øget risiko for et alvorligt sygdomsforløb med COVID-19. Følgende fremgår af Sundhedsstyrelsens pjece Gode råd til dig, der er i øget risiko af 15. september 2020:
 Styrelsen for Patientsikkerhed har oplyst, at det vil være hensigtsmæssigt at ændre reglerne om besøgsrestriktioner på socialområdet sådan, at restriktioner ikke begrundes med hensynet til medarbejdere.
På den baggrund har Social- og Indenrigsministeriet besluttet at ændre reglerne sådan, at der fremadrettet alene kan indføres besøgsrestriktioner for borgere på sociale tilbud, hvis dette er nødvendigt for at minimere risiko for smitte med Coronavirussygdom 2019 (COVID-19) for en eller flere borgere på tilbuddet på grund af et konkret smitteudbrud på tilbuddet, eller hvis en eller flere borgere på tilbuddet tilhører en risikogruppe.
Ministeriet har derfor udstedt bekendtgørelse nr. 1493 af 18. oktober 2020 om ændring af bekendtgørelse om mulighed for lokalt at fastsætte midlertidige besøgsrestriktioner på anbringelsessteder og botilbud m.v. på socialområdet i forbindelse med håndtering af Coronavirussygdom 2019 (COVID-19).
 Hensynet til beskyttelse af medarbejdere i en risikogruppe varetages således fremadrettet udelukkende via sundhedsmyndighedernes retningslinjer og arbejdsmiljølovgivningen.
