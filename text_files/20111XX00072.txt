Skriftlig fremsættelse (21. november 2011) Skatteministeren (Thor Möger Pedersen) Herved tillader jeg mig for Folketinget at fremsætte:
Forslag til lov om ændring af aktieavancebeskatningsloven, selskabsskatteloven og forskellige andre love (Nedsættelse af grænsen for finansielle aktiver i forbindelse med succession ved overdragelse af aktier og justering af rentefradragsbegrænsningsreglerne) (Lovforslag nr.
L 30) Lovforslaget er en del af aftalen om finansloven for 2012 mellem regeringen (Socialdemokraterne, Radikale Venstre og Socialistisk Folkeparti) og Enhedslisten.
 Efter lovforslaget nedsættes grænsen for finansielle aktiver i forbindelse med succession ved overdragelse af aktier (pengetankreglen). Formålet er at få passive kapitalanbringelser kanaliseret over i erhvervsmæssige investeringer, som kan bidrage til vækst, arbejdspladser og velfærd.
Efter de gældende regler kan aktierne i en virksomhed overdrages til nære familiemedlemmer, medarbejdere m.v. med succession.
Dermed udskydes beskatningen, indtil aktierne overdrages til personer, som ikke er successionsberettigede.
Det er bl.a. en betingelse, at den enkelte overdragelse ikke er en såkaldt pengetank.
Der er tale om en pengetank, hvis 75 pct. af selskabets indtægter vedrører passiv pengeanbringelse i finansielle aktiver eller udlejning af fast ejendom.
Det foreslås, at procentgrænsen sættes ned til 25 pct.
Efter lovforslaget strammes tillige rentefradragsbegrænsningsreglerne.
Dette er et af de elementer i aftalen om finansloven for 2012, som vedrører multinationale selskaber.
Formålet er bl.a. at bidrage til et robust skattegrundlag i forhold til selskaber.
 Efter de gældende rentefradragsbegrænsningsregler kan beskæringen højst nedsætte indkomstårets fradragsberettigede nettofinansieringsudgifter til et grundbeløb på 21,3 mio. kr. (2010-niveau). Grundbeløbet reguleres årligt efter personskattelovens § 20. Denne regulering er dog suspenderet til og med indkomståret 2013. Det foreslås at afskaffe den årlige regulering permanent.
 Forslaget om at nedsætte grænsen for finansielle aktiver i pengetankreglen skønnes at medføre et varigt merprovenu på ca. 60 mio. kr. årligt efter tilbageløb.
 Forslaget om at stramme rentefradragsbegrænsningsreglerne skønnes at medføre et varigt merprovenu på ca. 250 mio. kr. årligt efter tilbageløb.
Lovforslaget sendes i høring samtidig med fremsættelsen.
Det har af tidsmæssige årsager grundet forslagets tilknytning til finanslovsaftalen 2012 ikke været muligt at sende forslaget i høring forud for fremsættelsen.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
