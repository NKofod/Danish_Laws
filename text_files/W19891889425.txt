Ved sammenlægning af 2 andelsmejerier, hvor det ophørende mejeri ikke  

 blev likvideret, var for de andelshavere, der blev optaget i det fortsættende  

 mejeri, aftalt en merbetaling pr. kg leveret mælk.
Dette beløb blev anset for  

 almindelig indkomstskattepligtigt, da der ikke var tale om udlodning af  

 likvidationsprovenu.
 Gårdejer A klagede over, at amtsligningsrådet havde forhøjet hans  

 selvangivne indkomst for 1986 med 38.909 kr. hidrørende fra udbetaling i  

 forbindelse med mejerisammenslutning.
Det fremgik af sagens oplysninger, at klageren havde været leverandør af  

 mælk til og andelshaver i andelsmejeriet B indtil mejeriets sammenlægning i  

 april 1986 med C Mejeriselskab.
I forbindelse hermed var aktiver og passiver  

 i andelsmejeriet B overført til C Mejeriselskab, ligesom andelshaverne i  

 andelsmejeriet B kunne optages som andelshavere i C Mejeriselskab.
Af den i  

 forbindelse med sammenslutningen udarbejdede overenskomst fremgik af punkt 4,  

 at C Mejeriselskab betalte kontant til de af andelsmejeriet B's andelshavere,  

 som blev andelshavere i C Mejeriselskab, 10 øre pr. kg, beregnet på  

 indvejningen i 1984/85. Beløbet skulle afregnes efter underskrift af  

 medlemsbevis.
Derudover skulle betales 6 øre pr. kg pr. år i 2 år, beregnet  

 på indvejningen i oktoberårene 1986/87 og 1987/88.
 Af overenskomstens punkt 5 fremgik, at de andelshavere, der ikke ønskede  

 at blive andelshavere i C Mejeriselskab, skulle udmelde sig i henhold til  

 andelsmejeriet B's vedtægter.
Overenskomstens punkt 6 bestemte, at afregning for den leverede mælk  

 skulle baseres på den pris, der betaltes til C Mejeriselskabs andelshavere.  

 Derudover skulle betales konsummælkstillæg (3 øre/kg). Konsummælkstillægget  

 ville være gældende, så længe der blev aftappet konsummælk på B Mejeri, dog  

 mindst 5 år.
C Mejeriselskabs efterbetaling for året 1985/86 skulle betales  

 til de af andelsmejeriet B's andelshavere, som blev andelshavere i C  

 Mejeriselskab, beregnet på indvejningen i oktoberåret 1985/86.
 Klageren havde i henhold til overenskomsten fået udbetalt 38.909 kr.  

 Klagerens revisor påstod beløbet omfattet af aktieavancebeskatningslovens §  

 1, stk. 3, og dermed skattefrit, da klageren havde været ejer af  

 andelsbeviserne i mere end 3 år.
Amtsligningsrådet havde ved den påklagede ansættelse henvist til, at det  

 udbetalte beløb efter rådets opfattelse ikke kunne anses som en  

 likvidationsudlodning, idet der ifølge sammenlægningsoverenskomsten ikke  

 skete likvidation af det produktionsmæssigt ophørende mejeri.
Udbetalingen  

 måtte anses som en merpris for mælk, der var skattepligtig almindelig  

 indkomst, jf. statsskattelovens § 4. Subsidiært måtte beløbet anses som en  

 udlodning, der var skattepligtig efter ligningslovens § 16 A.
 Efter de foreliggende oplysninger - herunder at det af overenskomstens  

 ordlyd fremgik, at der ikke i forbindelse med sammenslutningen var sket en  

 likvidation af andelsmejeriet B fandt Landsskatteretten, at det til klageren  

 som følge af hans fortsættelse som medlem i C Mejeriselskab udbetalte beløb  

 ikke kunne anses som udlodning af likvidationsprovenu.
Landsskatteretten fandt endvidere, at den udbetaling, klageren havde  

 modtaget, måtte anses for en merpris for mælk, der skulle medregnes ved  

 opgørelsen af den almindelige skattepligtige indkomst, jf. statsskattelovens  

 § 4 a.
Det bemærkedes i denne forbindelse, at C Mejeriselskab også havde  

 behandlet beløbet som en driftsomkostning og ikke som en formueudlodning, der  

 nedbragte egenkapitalen.
 Den påklagede ansættelse blev herefter stadfæstet.
