Bekendtgørelse om Konkurrence- og Forbrugerstyrelsens virksomhed i henhold til konkurrenceloven I medfør af § 14, stk. 3, i konkurrenceloven, jf. lovbekendtgørelse nr. 23 af 17. januar 2013, fastsættes:
Kapitel 1 Konkurrence- og Forbrugerstyrelsen § 1. Konkurrence- og Forbrugerstyrelsen stiller sekretariatsbistand til rådighed for Konkurrencerådet og har ansvaret for administrationen af konkurrenceloven og regler udstedt i medfør heraf.
 Stk. 2. Konkurrence- og Forbrugerstyrelsen er ved administrationen af konkurrenceloven som sekretariat for Konkurrencerådet uafhængig af erhvervs- og vækstministeren.
Stk. 3. Konkurrence- og Forbrugerstyrelsen ledes af en direktør.
I direktørens fravær fungerer en vicedirektør som stedfortræder for direktøren.
Kapitel 2 Kompetence § 2. Konkurrence- og Forbrugerstyrelsen forelægger Konkurrencerådet de sager, som det efter §§ 5-7 i rådets forretningsorden påhviler rådet at behandle og afgøre, eller som styrelsen i øvrigt finder bør forelægges rådet.
 Stk. 2. Konkurrence- og Forbrugerstyrelsen udfører Konkurrencerådets beslutninger og holder det orienteret om den daglige administration af konkurrenceloven.
§ 3. Konkurrence- og Forbrugerstyrelsen træffer på Konkurrencerådets vegne afgørelse i sager, der ikke er omfattet af § 2, stk. 1, i overensstemmelse med rådets praksis og anvisninger.
Endvidere træffer Konkurrence- og Forbrugerstyrelsen på Konkurrencerådets vegne afgørelse til brug for forberedelsen af sager, der er omfattet af § 2, stk. 1.
 Stk. 2. Direktøren kan herudover sammen med Konkurrencerådets formand træffe afgørelse i sager, der ikke kan afvente et rådsmøde.
 Stk. 3. Beretning om Konkurrence- og Forbrugerstyrelsens afgørelser efter stk. 1 og 2 afgives af direktøren på det næste møde i Konkurrencerådet.
 § 4. Konkurrence- og Forbrugerstyrelsen står for offentliggørelsen af de dokumenter, afgørelser, domme, bødevedtagelser, redegørelser mv., som efter konkurrencelovens § 13 kan offentliggøres.
 § 5. Ved klager til Konkurrenceankenævnet over Konkurrencerådets afgørelser udarbejder Konkurrence- og Forbrugerstyrelsen skriftlige indlæg og varetager en eventuel mundtlig procedure.
 § 6. Konkurrence- og Forbrugerstyrelsens direktør beslutter, om der skal rettes henvendelse til anklagemyndigheden med henblik på, at der rejses tiltale for overtrædelse af konkurrenceloven med samtidig anbefaling vedrørende sanktionen, jf. konkurrencelovens § 23.
 Stk. 2. Konkurrence- og Forbrugerstyrelsens direktør beslutter, om der, jf. konkurrencelovens § 22, skal pålægges virksomheder daglige eller ugentlige tvangsbøder.
 Stk. 3. Konkurrence- og Forbrugerstyrelsens direktør beslutter, om der skal rettes henvendelse til anklagemyndigheden med henblik på indhentelse af samtykke til et administrativt bødeforelæg samt anklageskrift, jf. konkurrencelovens § 23 b.
Kapitel 3 Afgørelser § 7. Konkurrence- og Forbrugerstyrelsens afgørelser skal meddeles skriftligt og indeholde oplysning om de forhold og synspunkter, som har været bestemmende for afgørelsen.
 Stk. 2. Afgørelser, som kan påklages, skal være ledsaget af en vejledning om klageadgangen med angivelse af klageinstans og oplysning om fremgangsmåden ved indgivelse af klage, herunder om eventuel tidsfrist.
Kapitel 4 Anmeldelser § 8. Anmeldelser i henhold til konkurrenceloven indgives til Konkurrence- og Forbrugerstyrelsen.
Kapitel 5 Oplysninger § 9. Konkurrence- og Forbrugerstyrelsen kan i henhold til konkurrencelovens § 17 på Konkurrencerådets vegne kræve alle oplysninger, herunder regnskaber, regnskabsmaterialer, udskrift af bøger, andre forretningspapirer og elektronisk lagrede data, som styrelsen skønner nødvendige for rådets virksomhed eller til afgørelse af, om et forhold er omfattet af konkurrenceloven.
Kapitel 6 Kontrolundersøgelser § 10. Konkurrence- og Forbrugerstyrelsen forestår kontrolundersøgelser i virksomheder efter § 18 i konkurrenceloven.
Kapitel 7 Tavshedspligt § 11. Ansatte i Konkurrence- og Forbrugerstyrelsen er underlagt tavshedspligt efter forvaltningslovens regler herom.
Kapitel 8 Ikrafttræden § 12. Bekendtgørelsen træder i kraft den 1. marts 2013.
 Stk. 2. Bekendtgørelse nr. 671 af 19. juni 2007 om Konkurrencestyrelsens virksomhed i henhold til konkurrenceloven ophæves.
