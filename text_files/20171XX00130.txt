Skriftlig fremsættelse (11. oktober 2017) Økonomi- og indenrigsministeren (Simon Emil Ammitzbøll):
 Herved tillader jeg mig for Folketinget at fremsætte:
Forslag til lov om ændring af lov om frikommunenetværk (Yderligere forsøgsmuligheder for frikommunenetværkene) (Lovforslag nr.
L 61) Frikommuneforsøget har til formål at give udvalgte kommuner, organiseret i frikommunenetværk, frihed til at afprøve nye og mere effektive måder at løse deres opgaver på.
Hensigten hermed er at skabe ny viden og praktiske erfaringer, der kan bane vejen for en bedre opgaveløsning til gavn for borgerne gennem effektiviseringer, regelforenklinger og bedre styring i alle kommuner.
På baggrund af den samlede opfølgning på frikommuneforsøgene vil resultater og erfaringer blive vurderet med sigte på generelle regelændringer.
 Ved lov om frikommunenetværk (lov nr. 658 af 8. juni 2017), der trådte i kraft den 1. juli 2017, blev de generelle rammer for Frikommuneforsøg 2016-2020 etableret, ligesom loven hjemlede en række af de forsøg, som frikommunenetværkene havde ansøgt om i frikommuneforsøgets 1. ansøgningsrunde.
Med dette lovforslag ønsker regeringen at give de eksisterende otte frikommunenetværk yderligere muligheder for forsøg.
De i lovforslaget indeholdte hjemler er baseret på ansøgninger indsendt af frikommunenetværkene i 2. ansøgningsrunde, som havde frist den 1. maj 2017, samt fra enkelte ansøgninger fra 1. ansøgningsrunde, der har været under afklaring.
Der etableres således hjemmel til:
- Deleboliger/kollektive bofællesskaber i ungdomsboliger - Deleboliger/kollektive bofællesskaber for enlige mødre i familieboliger - Udlejning af ældre- og ungdomsboliger som udslusningsboliger - Udvidet anvendelse af kommunal anvisning til private udlejningsboliger - Vederlagsfri udlån af kommunale grunde til etablering af skæve boliger - Oprettelse af startboliger på kommunalt initiativ - Oprettelse af inklusionsboliger på kommunalt initiativ - Funktionsbaserede tilgængelighedskrav for nybyggeri og ombygning af eksisterende bygninger - Etablering af midlertidige boliger - Indretning af kollektivt bofællesskab i familieboliger - Tværkommunale akutfunktioner: Delegering af ansvar for tildeling af hjemmesygepleje til andre frikommuner samt fravigelse af regler vedrørende oplagring og udlevering af lægemidler - Fleksible læringsmiljøer (holddannelse) i folkeskolen - De kreative fag som driver (inddragelse af personer med særlige musiske eller kunstneriske kvalifikationer i folkeskolen) - Psykologbehandling i jobcenterindsatsen Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
