Landbrugsejendom Reference:
 EBL § 6 C, jf. § 6 A, stk. 1, litra a og c.
 A klagede for indkomståret 1995 bl.a. over, at  

 skatteankenævnet havde anset ham for skattepligtig af fortjeneste ved  

 delsalg af ejendom.
 Det fremgik af sagen, at klageren havde erhvervet en ejendom den 1.  

 februar 1995. Den 15. februar 1995 havde han solgt bygningerne og 68.562 m²  

 af jordtilliggendet, mens han havde beholdt restarealet på 390.987 m².  

 Ved delsalget havde klageren opnået en fortjeneste opgjort efter  

 ejendomsavancebeskatningslovens regler på 157.918 kr.
 Klageren havde ved opgørelsen af sin skattepligtige indkomst for  

 indkomståret 1995 genanbragt fortjenesten i anskaffelsessummen for den  

 ikke solgte del af ejendommen, hvilket den kommunale skattemyndighed havde  

 nægtet at godkende ved kendelse af 17. marts 1997. Under henvisning til  

 Landsskatterettens kendelse af 15. juni 1998 (TfS 1998.699) havde  

 skatteankenævnet den 21. december 1998 stadfæstet  

 afgørelsen med den begrundelse, at avancen ved bortsalg af  

 bygningsparcellen på en nyerhvervet ejendom ikke kunne genanbringes i  

 anskaffelsessummen for restejendommen.
 Skatteankenævnet havde endvidere nægtet at efterkomme  

 klagerens anmodning om, at avancen i stedet skulle genanbringes i  

 medfør af ejendomsavancebeskatningslovens § 6 C i ombygningsudgifter  

 der var afholdt i 1996 på klagerens anden landbrugsejendom.  

 Skatteankenævnet havde begrundet afslaget med, at bestemmelsen i  

 ejendomsavancebeskatningslovens § 6 A, stk. 1, litra c, ikke var opfyldt,  

 idet anmodningen om genanbringelse senest skulle have være indgivet  

 sammen med rettidig indsendelse af selvangivelse for indkomståret  

 1996.
 Klagerens repræsentant havde nedlagt påstand om, at den ved  

 delsalget opnåede avance blev godkendt genanbragt i anskaffelsessummen  

 for ombygningen af den anden landbrugsejendom,  der var afholdt i 1996 med i  

 alt 154.627 kr.
Repræsentanten havde til støtte for påstanden henvist  

 til en ikke offentliggjort kendelse fra Landsskatteretten af 21. oktober 1998  

 (j.nr. 671-1803-0513), der vedrørte genanbringelse af branderstatning  

 efter ejendomsavancebeskatningslovens § 6 B.
Landsskatteretten havde udtalt,  

 at der inden udløbet af indkomståret efter skadeåret var  

 afholdt genopførelsesudgifter, der havde oversteget ejendomsavancen.  

 Endvidere var det rettens opfattelse, at ejendomsavancebeskatningslovens § 6  

 B ikke indeholdt nogen selvstændig fristregel, bortset fra fristen for  

 genopførelse, idet henvisningen i § 6 B til reglerne i § 6 A alene var  

 en henvisning til de materielle betingelser i § 6 A.
Der fandtes derfor ikke  

 at være tilstrækkeligt klare holdepunkter i loven, dennes  

 forarbejder eller cirkulæret for at antage, at tidsfristen i § 6 A,  

 stk. 1, litra c, også fandt anvendelse i tilfælde omfattet af § 6  

 B.
 Det var med støtte i den anførte kendelse gjort  

 gældende, at genanbringelse efter ejendomsavancebeskatningslovens § 6 C  

 på samme måde som genanbringelse efter § 6 B kunne ske uanset  

 manglende overholdelse af fristen for anmodning om genanbringelse i § 6 A,  

 stk. 1, litra c, idet der heller ikke i § 6 C var henvist direkte til denne  

 regel.
 Repræsentanten havde endvidere anført, at der på  

 tidspunktet for aflevering af selvangivelsen for 1996 (1/7 1997) ikke havde  

 været grund til at anmode om genanbringelse i de foretagne  

 investeringer i dette indkomstår, da klageren måtte formode, at  

 genanbringelse var foretaget i anskaffelsessummen for restejendommen,  

 så længe der ikke forelå en afgørelse, der klart  

 nægtede dette.
Landsskatterettens bemærkede, at det måtte lægges til  

 grund, at klageren havde afholdt ombygningsudgifter på ejendommen i  

 indkomståret 1996, som var det indkomstår, der fulgte efter det  

 indkomstår, hvor avancen ved delsalget af den anden ejendommen var  

 indvundet.
Den tidsmæssige betingelse for genanbringelse af avancen,  

 jf. ejendomsavancebeskatningslovens § 6 C, jf. § 6 A, stk. 1, litra a, var  

 dermed opfyldt.
 Med hensyn til den formelle fristregel i ejendomsavancebeskatningslovens §  

 6 A, stk. 1, litra c, var det rettens opfattelse, jf. den af klagerens  

 repræsentant påberåbte kendelse, at der ikke var  

 tilstrækkeligt klare holdepunkter i loven, dennes forarbejder eller  

 cirkulæret for at antage, at tidsfristen i § 6 A, stk. 1, litra c,  

 også fandt anvendelse i tilfælde omfattet af § 6 C.
 Klageren kunne herefter i henhold til ejendomsavancebeskatningslovens § 6  

 C nedsætte anskaffelsessummen for ombygningen i 1996 med avance  

 opnået ved delsalg af den anden ejendom i indkomståret 1995.
