 I medfør af § 24 e i arveloven, jf. lovbekendtgørelse nr. 584 af 1.  

 september 1986, som senest ændret ved lov nr. 384 af 22. maj 1996,  

 fastsættes:
§ 1.  Før skifteretten træffer afgørelse om henstand,  

 indhentes erklæring fra den umyndige arvings værge og, hvis den umyndige er  

 fyldt 15 år, tillige fra denne selv.
Er den efterlevende ægtefælle værge for  

 den umyndige, beskikkes der en særlig værge til at afgive erklæring.
 § 2.  Såfremt den umyndige er afdødes særbarn, og den  

 efterlevende ægtefælle ikke bekoster den umyndiges underhold eller  

 uddannelse, må henstand kun indrømmes, når ganske særlige omstændigheder  

 taler derfor.
 § 3.  Henstand skal betinges af den efter forholdene  

 bedst mulige sikkerhed i fast ejendom, løsøre eller værdipapirer, herunder  

 efter omstændighederne en livsforsikring på ægtefællens liv, garanti fra  

 bank, sparekasse eller forsikringsselskab eller anden lignende sikkerhed.  

 Henstand bør derimod kun i ganske særlige tilfælde gives alene mod kaution.
 Stk. 2.  Er sikkerheden ikke betryggende, må henstand  

 kun indrømmes, såfremt nægtelse heraf ville stride mod livsarvingernes tarv.
 Stk. 3.  Omfatter henstanden arv til flere umyndige, bør  

 der gives disse sideordnet sikkerhed.
 Stk. 4.  Værgen bestemmer, i hvilken af de godkendte  

 forvaltningsafdelinger aktiverne efter § 5 skal bestyres, jf. værgemålslovens  

 § 35, stk. 3. Skifteretten underretter forvaltningsafdelingen om indrømmelsen  

 af henstand og om vilkårene herfor.
§ 4.  Indrømmes henstand mod sikkerhed i fast ejendom  

 eller løsøre, udstedes der pantebrev til den umyndige under bestyrelse af den  

 godkendte forvaltningsafdeling, som værgen har anvist.
Det skal af  

 pantebrevet fremgå, at pantebrevet er udstedt i medfør af denne  

 bekendtgørelse, at pantebrevets vilkår er godkendt af skifteretten, og at  

 pantebrevet forfalder ved ejerskifte, herunder tvangsauktion.
Pantebrevet,  

 der skal udstedes med oprykkende prioritet og indeholde bestemmelse om  

 fordringens forrentning, jf. § 6, udformes i øvrigt i overensstemmelse med  

 vilkårene i Justitsministeriets pantebrevsformular med de ændringer og  

 tilføjelser, som følger af denne bekendtgørelse og eventuelle særlige vilkår,  

 som er godkendt af skifteretten.
Stk. 2.  Ved indrømmelse af henstand mod anden sikkerhed  

 udstedes der særligt gældsbrev til den umyndige under bestyrelse af den  

 godkendte forvaltningsafdeling, som værgen har anvist.
Gældsbrevet skal  

 indeholde oplysning om forrentning og betaling af fordringen, om sikkerheden  

 samt om, hvorledes der skal forholdes med eventuelt udbytte og provenu af  

 aktiver, der er stillet som sikkerhed, jf. § 8.
 § 5.  Gældsbreve, pantebreve, obligationer, aktier,  

 andelsbeviser, livsforsikringspolicer, garantierklæringer eller andre  

 dokumenter, hvortil fordringen eller sikkerheden er knyttet, indleveres til  

 den godkendte forvaltningsafdeling, som værgen har anvist.
§ 6.  Arven forrentes med mindst 8 pct. p.a.
Så længe  

 den efterlevende ægtefælle bekoster den umyndiges underhold eller uddannelse,  

 svares ikke rente, medmindre skifteretten skønner, at renten vil overstige  

 rimelige udgifter til disse formål.
§ 7.  Skifteretten kan fastsætte, at ægtefællen skal  

 udbetale arven eller en nærmere angivet del af denne i passende beløb ad  

 gangen til dækning af udgifterne ved arvingens underhold eller uddannelse  

 indtil vedkommendes 18. år.
Statsamtet kan senere fritage ægtefællen herfor,  

 såfremt ændringer i arvingens forhold gør udbetalingen upåkrævet.
 Stk. 2.  Statsamtet kan i særlige tilfælde tillade, at  

 fordringen mod ægtefællen nedskrives med beløb, som denne anvender til bedste  

 for arvingen.
 Stk. 3.  I øvrigt vil eventuelle afdrag, så længe  

 arvingen er umyndig, være at indbetale til den forvaltningsafdeling, der  

 bestyrer fordringen.
Stk. 4.  Når arvingen bliver myndig, kan den pågældende  

 fordre arven eller resten af denne udbetalt.
De dokumenter, hvortil  

 fordringen eller sikkerheden er knyttet, udleveres til arvingen, medmindre  

 andet aftales.
Med undtagelse af pantebrev eller gældsbrev for arvingens  

 fordring bør dokumenterne dog ikke udleveres, før forvaltningsafdelingen så  

 vidt muligt har meddelt ægtefællen med 14 dages varsel, at udlevering vil  

 finde sted.
 § 8.  Kontante midler, der fremkommer ved indfrielse,  

 udtrækning eller lignende af aktiver, der tjener som sikkerhed for arvingens  

 krav, anvendes til fyldestgørelse af dette, medmindre andet er fastsat af  

 skifteretten eller senere tillades af statsamtet.
 § 9.  Henstanden bortfalder, hvis ægtefællen afgår ved  

 døden, eller ægtefællens bo tages under konkursbehandling.
 Stk. 2.  Statsamtet kan til enhver tid fordre arven  

 udbetalt, såfremt der er sket en væsentlig forringelse af sikkerheden, eller  

 såfremt den efterlevende ægtefælle ikke længere bekoster arvingens underhold  

 eller uddannelse.
 Stk. 3.  Statsamtet kan afkræve ægtefællen alle  

 oplysninger, der er nødvendige til bedømmelse af, om sikkerheden er  

 forringet.
 § 10.  Ændringer i sikkerheden kan tillades af  

 statsamtet.
 § 11.  Bekendtgørelsen træder i kraft den 1. februar  

 1997.
 Stk. 2.  Samtidig ophæves bekendtgørelse nr. 77 af 25.  

 februar 1986 om ydelse af hen-stand med udbetaling af umyndige livsarvingers  

 arv.
