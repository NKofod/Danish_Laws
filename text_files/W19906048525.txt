 Meddelt afslag på ansøgning om dispensation fra bopælspligten på  

 landbrugsejendom på lille ø, uanset at ejendommen ikke kan danne grundlag for  

 bæredygtig bedrift, at jorderne næppe kan frastykkes, og at øen har  

 trafikforbindelser, der ikke muliggør supplerende beskæftigelse.
I skrivelse af 12. februar 1990 har De på vegne af Leif Berg påklaget den  

 af Jordlovsudvalget i skrivelse af 26. januar 1990 trufne afgørelse, hvorved  

 der meddeltes afslag på ansøgning om dispensation fra bopælspligten på  

 landbrugsejendommen matr. nr. 1 7a m.fl.
Bågø By, Bågø af areal 28,5578 ha.
I klageskrivelsen har De bl.a. anført, at en fortsat fastholdelse af  

 bopælspligten på Bågø vil medføre, at de nuværende ejere af  

 landbrugsejendomme på øen vil blive stavnsbundne.
De har endvidere anført, at  

 det ikke vil være muligt at fastholde Bågø som et egentligt bysamfund, og et  

 forsøg herpå vil være en forgæves kamp mod den naturlige udvikling.
De har i forbindelse hermed fremhævet, at der på Bågø ialt er 64  

 selvstændige ejendomme, hvoraf de 20 er landbrugsejendomme, der drives af  

 bosiddende på øen, og de 4 er landbrugsejendomme, der drives af ikke  

 bosiddende.
De resterende ejendomme er parcel- og sommerhuse.
De har  

 endvidere fremhævet, at indbyggertallet ifølge Assens kommunes oplysninger  

 pr. 1. januar 1989 er 46, mens indbyggertallet pr. 1. januar 1980 var 73, og  

 at skolen, købmanden og smeden er nedlagt i samme periode.
 I forbindelse med klageskrivelsen har De fremsendt erklæringer fra 19  

 ejere af landbrug på Bågø, der uden forbehold går ind for Leif Bergs salg af  

 den omhandlede landbrugsejendom til en ikke fastboende på øen.
 Ved skrivelse af 4. april 1990 har Jordlovsudvalget udtalt, at udvalget  

 ikke finder, at der er fremkommet nye oplysninger, der kan begrunde en  

 ændring af den trufne afgørelse.
På et møde den 25. april 1990 i Landbrugsministeriet har Erik Clausen  

 og Leif Berg fremlagt sagen, herunder bl.a. fremført, at ejendommen i sig  

 selv ikke kan danne grundlag for en bæredygtig bedrift, da kun ca. 8 ha af  

 ejendommens jorder er dyrkbare, og at supplerende beskæftigelse skal findes  

 på Fyn.
I denne forbindelse blev fremført, at færgeforbindelsen fra Bågø til  

 Assens kun vanskeligt tillader et fuldtidsarbejde på Fyn.
Det blev tillige  

 fremført, at ejendommen har været ubeboet igennem nogle år, og den dyrkbare  

 jord er bortforpagtet til en nabo.
Der blev endeligt fremført, at det ikke  

 har været muligt at afhænde ejendommen til en landmand, og at Erik Clausen er  

 villig til at sælge den dyrkbare jord eller mageskifte den med yderligere  

 strandenge eller vådområder.
 Erik Clausen fremførte, at han kun er villig til at erhverve ejendommen,  

 såfremt der gives en længerevarig dispensation fra bopælspligten.
Landbrugsministeriet skal i denne anledning meddele, at man finder at der  

 ikke er grundlag for at ændre den af Jordlovsudvalget trufne afgørelse.  

 Landbrugsministeriet lægger i denne forbindelse særlig vægt på, at der kun i  

 ganske særlige tilfælde meddeles tilladelse efter landbrugslovens § 18, stk.  

 4, nr. 4, til at fravige bopælskravet.
Der henvises til § 55 i  

 Landbrugsministeriets cirkulære nr. 38 af 8. marts 1990 om lov om  

 landbrugsejendomme.
 Landbrugsministeriet stadfæster hermed det af Jordlovsudvalget meddelte  

 afslag på Deres ansøgning om tilladelse til, at Erik Clausen erhverver  

 landbrugsejendommen matr. nr. 1 7a Bågø By, Bågø m.fl. uden at tage fast  

 bopæl på ejendommen.
 P.M.V.
 e.b.
