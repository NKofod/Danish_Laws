Nr LSF 121 Forslag til Lov om ændring af lov om arbejdsformidling og  

 arbejdsløshedsforsikring m.v. (Udvidet dagpengeret for unge under 25 år) Fremsat af Lilli Gyldenkilde (SF) Carsten Andersen (SF) Tommy Dinesen (SF)  

 Ole Henriksen (SF) Stillinger (SF) Ebba Strange (SF) den 21. januar 1986 § 1 I lov om arbejdsformidling og arbejdsløshedsforsikring m.v., jfr.
lovbekendtgørelse nr. 407 af 3. september 1985, som ændret ved lov nr. 575 af 19. december 1985, foretages følgende ændring:
 § 53, stk. 1, affattes således:
»Ret til dagpenge opnås for medlemmer under 25 år efter 6 måneders og for øvrige medlemmer efter 1 års medlemskab af en anerkendt arbejdsløshedskasse.« § 2 Loven træder i kraft den 1. april 1986.
BEMÆRKNINGER TIL LOVFORSLAGET Adgangen for unge under 25 år til at komme ind under arbejdsformidlings- og arbejdsløshedsloven skal forbedres, dels for at de unge kommer ind i det bedste system, hvor der kan skaffes dem arbejde og dermed en fast tilknytning til arbejdsmarkedet, dels for at de kan modtage dagpenge i tilfælde af arbejdsløshed.
Der sker det glædelige for tiden, at ungdomsarbejdsløsheden ikke stiger.
Dette betyder også, at forslaget om at stille de unge lidt bedre i henseende til at komme i A-kasse ikke vil blive særlig dyrt at gennemføre.
Til gengæld er det meget vigtigt at være i AF-systemet i stedet for i det sociale system.
Der er ingen, der kan være i tvivl om, at AF-systemet er det bedste til at skaffe de unge arbejde.
I AF-systemet kommer de unge fast til kontrol, og dette betyder også, at de unge kan vejledes dels om arbejdsmuligheder, dels om uddannelsesmuligheder, der kan forbedre mulighederne for dem for at få nyt arbejde.
Dette sker ikke i særlig høj grad i det sociale system.
Det har tidligere været gældende lov, at berettigelsen til dagpenge kunne opnås efter et halvt års medlemskab af en A-kasse.
Det er blot en tilbageføring, der her foreslås.
For fuldstændighedens skyld skal det nævnes, at forslagsstillerne gerne så loven tilbageført for alle, men realistisk set er dette nok ikke muligt for nærværende.
Lovforslaget gælder derfor i første omgang unge under 25 år og er i øvrigt et led i SFs bestræbelse på at gøre en særindsats for de unge, der i disse år har vanskelige vilkår på mange områder.
