Skriftlig fremsættelse (11. november 2020) Transportministeren (Benny Engelbrecht):
 Herved tillader jeg mig for Folketinget at fremsætte:
 Forslag til lov om ændring af lov om offentlige veje m.v. og jernbaneloven (Implementering af VVM-direktivet for statslige vej- og jernbaneprojekter).
(Lovforslag nr.
L84) Lovforslaget har som følge af Kommissionens åbningsskrivelse nr. 2019/2221 af 10. oktober 2019 til formål at tilrette implementeringen af VVM-direktivet i vejloven, for så vidt angår statslige vejanlæg og dertil knyttede projekter, og i jernbaneloven, for så vidt angår statslige jernbaneanlæg og dertil knyttede projekter.
 Hovedparten af lovforslagets foreslåede ændringer i lovene indebærer en videreførelse af gældende ret, da der alene er tale om sproglige præciseringer af bestemmelsernes ordlyd, således at disse følger direktivets ordlyd samt krydshenvisninger.
Definitionen af begrebet »offentligheden« og bestemmelserne om information og høring foreslås ændret således, at disse er i overensstemmelse med direktivet.
Definitionen af »offentligheden« foreslås udvidet, og tidspunktet for, hvornår oplysninger vedrørende miljøkonsekvensvurdering af et konkret vej- eller jernbaneanlægsprojekt skal stilles til rådighed for bl.a. offentligheden rykkes som udgangspunkt til før høring, i stedet for samtidig med høring.
Ved lovforslaget tillægges transportministeren også kompetence til  i de tilfælde, hvor et statsligt anlægsprojekt varetages af et statsligt selskab som f.eks.
Sund & Bælt  at bemyndige statslige selskaber til at udøve samtlige beføjelser, som Vejdirektoratet og Banedanmark er tillagt som bygherrer efter miljøvurderingskapitlerne i de to love.
Desuden tillægges bygherren kompetence til at anmode om, at et konkret vej- eller jernbaneanlægsprojekt omfattet af lovenes bilag 2 skal undergå en miljøkonsekvensvurdering uden at Trafik-, Bygge- og Boligstyrelsen har truffet screeningsafgørelse herom.
Endelig foreslås VVM-direktivets artikel 2, stk. 4, implementeret i lovene, hvilket giver mulighed for, at et konkret projekt i undtagelsestilfælde kan fritages fra bestemmelserne om miljøkonsekvensvurdering, hvormed det sikres, at kravene om miljøkonsekvensvurderinger ikke er til hinder for, at f.eks.
Banedanmark hurtigst muligt kan udbedre skader på jernbaneinfrastrukturen efter en oversvømmelse eller lignende ekstraordinær begivenhed.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
