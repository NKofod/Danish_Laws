Ankestyrelsens principafgørelse O-70-94 om kontanthjælp - tilbagebetaling - bodeling - forventet overskud Resume:
I en sag om tilbagebetaling af kontanthjælp, som ansøger havde fået udbetalt i forbindelse med, at hun fraflyttede sin ægtefælle, fandt Ankestyrelsen, at betingelserne herfor ikke var opfyldt.
Ankestyrelsen lagde ved afgørelsen vægt på, at der på udbetalingstidspunktet ikke var sikre holdepunkter for, at der ved bodelingen ville komme midler til udbetaling.
Ankestyrelsen lagde desuden vægt på, at bodelingen på udbetalingstidspunktet ikke var nært forestående.
 Ankestyrelsen fandt det uden betydning for tilbagebetalingsspørgsmålet, at ansøger ikke havde rettet henvendelse til fogeden om hjælp til at få udbetalt et aftalt bodelingsbeløb.
 Love:
Lov om social bistand - lovbekendtgørelse nr. 829 af 1. oktober 1992 - § 26, stk. 1, nr. 1 Lov om aktiv socialpolitik - lovbekendtgørelse nr. 1460 af 12. december 2007 - § 93, stk. 1, nr. 7 Vejledninger:
Socialministeriets cirkulære nr. 140 af 15. august 1975 om bistandslovens almindelige bestemmelser - pkt. 36 3) Sagsfremstilling:
Ansøger fraflyttede i april måned 1988 sin ægtefælle.
I maj måned fik hun udbetalt kontanthjælp med ialt 8.742 kr. til underhold og bolig.
Hjælpen blev ydet mod tilbagebetaling i henhold til bistandslovens § 26, stk. 1, nr. 3.
 I tilbagebetalingserklæringen henvistes der til, at beløbet skulle tilbagebetales, dersom der ved separation eller skilsmisse blev et nettoprovenu.
 Ved behandling af spørgsmålet om fastsættelse af hustrubidrag i oktober 1988 lagde statsamtet bl.a. til grund, at ægtefællen havde et underskud på 500.000 kr. i sin virksomhed i 1987/88, og der blev på denne baggrund ikke fastsat hustrubidrag.
Fællesboet blev delt den 25. maj 1989, og der blev truffet aftale om, at ansøger skulle have udbetalt 20.000 kr.
Beløbet kom dog ikke til udbetaling.
 Ankenævnet tiltrådte kommunens afgørelse, hvorefter hjælpen skulle tilbagebetales i henhold til bistandslovens § 26, stk. 1, nr. 3. Afgørelsen var begrundet med, at der forelå en forventning om, at ansøger ved den forestående bodeling ville få udbetalt et større kontant beløb.
Nævnet lagde ved afgørelsen vægt på, at ansøger ikke havde rettet henvendelse til fogeden med henblik på inddrivelse af det beløb, som hun var tillagt ved bodelingen.
Sagen blev behandlet i principielt møde til afklaring af, om tilbagebetalingskravet kunne opretholdes i en situation som den fore liggende, herunder om tilbagebetalingskravet kunne opretholdes alene, fordi ansøger ikke havde forsøgt at få beløbet, hun var tillagt ved bodelingen, inddrevet ved fogedens hjælp.
 Afgørelse:
 Ankestyrelsen fandt, at der ikke var grundlag for at kræve tilba gebetaling af kontanthjælpen.
 Ankestyrelsen lagde til grund, at der ikke på udbetalingstidspunktet forelå forhold, der viste, at ansøger i løbet af kortere tid ville være i stand til at tilbagebetale hjælpen.
 Ankestyrelsen lagde ved afgørelsen vægt på, at der på udbetalings tidspunktet ikke var sikre holdepunkter for, at ansøger i forbindelse med bodelingen ville komme i besiddelse af midler, der kunne gøre det muligt for hende at tilbagebetale hjælpen, jf. underskuddet i ægtefællens virksomhed.
 Ankestyrelsen lagde desuden vægt på, at bodelingen ikke var nært forestående, da ansøger søgte om hjælp i 1988.
 Ankestyrelsen fandt det uden betydning for vurderingen af tilba gebetalingskravet, at ansøger ikke havde rettet henvendelse til fogeden om inddrivelse af det ved bodelingen tillagte beløb.
 Ankestyrelsen ændrede således ankenævns afgørelse.
