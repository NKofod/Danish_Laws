Betænkning afgivet af By- og Boligudvalget den 26. februar 2013 Betænkning over Forslag til lov om ændring af lov om almene boliger m.v., lov om leje af almene boliger og lov om boligbyggeri (Fremrykket underretning om boligsocialt anviste lejere, midlertidig genhusning, forenkling vedrørende skillevægsarbejder og udbetaling af ungdomsbidrag m.v.) [af ministeren for by, bolig og landdistrikter (Carsten Hansen)]:
1. Ændringsforslag Der er stillet 6 ændringsforslag til lovforslaget, herunder også om deling af lovforslaget.
Ministeren for by, bolig og landdistrikter har stillet ændringsforslag nr. 2-6. Venstres medlemmer af udvalget har stillet ændringsforslag nr. 1.
2. Udvalgsarbejdet Lovforslaget blev fremsat den 10. januar 2013 og var til 1. behandling den 22. januar 2013. Lovforslaget blev efter 1. behandling henvist til behandling i By- og Boligudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og ministeren for by, bolig og landdistrikter sendte den 26. november 2012 dette udkast til udvalget, jf.
BYB alm. del  bilag 20. Den 10. januar 2013 sendte ministeren for by, bolig og landdistrikter de indkomne høringssvar og et notat herom til udvalget.
Den 17. januar 2013 sendte ministeren for by, bolig og landdistrikter supplerende høringssvar og et notat herom.
Spørgsmål Udvalget har stillet 20 spørgsmål til ministeren for by, bolig og landdistrikter til skriftlig besvarelse, som denne har besvaret.
 3 af udvalgets spørgsmål til ministeren for by, bolig og landdistrikter og ministerens svar herpå, er optrykt som bilag 2 i betænkningen.
3. Indstillinger og politiske bemærkninger Et flertal i udvalget (S, RV, SF, EL og KF) vil stemme for ændringsforslag nr. 1 om deling af lovforslaget.
Flertallet indstiller de under A og B nævnte lovforslag til vedtagelse uændret og det under C nævnte lovforslag til vedtagelse med de stillede ændringsforslag.
Et mindretal i udvalget (V, DF og LA) vil stemme for ændringsforslag nr. 1 om deling af lovforslaget.
Mindretallet indstiller det under B nævnte lovforslag til vedtagelse uændret og det under C nævnte lovforslag til vedtagelse med de stillede ændringsforslag.
Mindretallet indstiller det under A nævnte lovforslag til forkastelse ved 3. behandling.
Venstres medlemmer af udvalget er tilfredse med, at lovforslaget bliver delt, således at det afspejler de tre forskellige elementer, som lovforslaget består af, dvs. udmøntning af regeringens finanslovaftale med Enhedslisten, udmøntning af satspuljeforliget med alle Folketingets partier undtagen Enhedslisten samt en række små forslag.
Det er almindelige forligsregler, at når der indgås et forlig, så sikrer regeringen, at alle forligsparter kan være med i udmøntningen af forliget til lov.
Derfor er det positivt, at lovforslaget nu bliver delt i tre dele.
Venstre støtter ikke skattestigninger og kan derfor ikke stemme for det under A nævnte lovforslag, der er udmøntningen af penge fra skattestigninger.
Venstre stemmer for det under B nævnte lovforslag, der er udmøntningen af satspuljemidler til Center for Boligsocial Udvikling (CFBU), som Venstre selv har været med til at grundlægge.
Venstre stemmer også for det under C nævnte lovforslag, der indeholder øvrige initiativer angående regelforenkling.
Efter Dansk Folkepartis opfattelse er flere af intentionerne i lovforslaget gode.
DF vil meget gerne hjælpe borgere, der kan risikere udsættelse.
DF har allerede taget en række initiativer gennem boligaftalen for 2010 (omkring boligsocial indsats) og satspuljeaftaler og om forebyggelse af udsættelser af lejere, hvor formålet er at nedbringe antallet af udsættelser af lejere, der ikke betaler deres husleje.
Der tilsigtes en varig positiv ændring af lejernes økonomiske og i nogle tilfælde personlige forhold.
Samtidig er løbedagene også blevet ændret.
I marts 2011 blev der sat gang i en fremskudt og forebyggende indsats for at nedbringe antallet af lejere, der sættes ud af deres bolig, fordi huslejen ikke er betalt.
Det skete med tildeling af støtte til fire konkrete rådgivningsprojekter.
 I 2012 er der af satspuljen afsat yderligere 38,8 mio. kr. over 4 år til en ansøgningspulje med henblik på at igangsætte forsøg med fremskudt rådgivning af udsættelsestruede lejere i udvalgte almene boligområder.
 Forsøget er af forebyggende karakter, og det skal gennemføres i tæt samarbejde med kommunerne, så chancen for, at hjælpen kommer tidsnok, forbedres.  Indsatsen skal fortrinsvis ske ved etablering af mulighed for rådgivning i områder, der er belastet af forholdsvis mange lejere i huslejerestance samt udsættelsesforretninger.
DF er skeptisk med hensyn til over borgernes retssikkerhed.
Vi henviser til høringsvaret fra Lejernes  Landsorganisation: »Lejernes LO kan ikke støtte de foreslåede tilføjelser til § 59. Der er tale om en uheldig indgriben i den personlige frihed og en sammenblanding af et udlejer/lejerforhold og en persons forhold til kommunens interesser.
Forslaget indebærer, at lejeren i tilfælde af huslejerestance skal stå standret ved kommunen.« I ministerens lovforslag var dele af regeringens finanslov med Enhedslisten blandet sammen med en del af udmøntningen af satspuljen, som DF er med i et bredt forlig om og derfor gerne vil stemme for.
Ministeren ønskede ikke at dele lovforslaget op, hvilket er stærkt beklageligt.
Regeringen lever bestemt ikke op til god regeringsførelse, som der står i regeringsgrundlaget, at den vil.
DF er tilfreds med, at udvalget vil stemme for en deling af lovforslaget.
Efter ønske fra DF er ministerens svar på spørgsmål nr. 5, 9 og 10 optrykt i betænkningen.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringforslag med bemærkninger Ændringsforslag a Ændringsforslag om deling af lovforslaget Af et mindretal (V), tiltrådt af et flertal (det øvrige udvalg):
 1) Lovforslaget deles i tre lovforslag med følgende titler og indhold:
 A. »Forslag til lov om ændring af lov om almene boliger m.v. (Fremrykket underretning om boligsocialt anviste lejere)« omfattende § 1, nr. 10 og 11, og § 4, stk. 1.
 B. »Forslag til lov om ændring af lov om almene boliger m.v. (Landsbyggefondens medfinansiering af Center for Boligsocial Udvikling)« omfattende § 1, nr. 19, og § 4, stk. 1.
 C. »Forslag til lov om ændring af lov om almene boliger m.v., lov om leje af almene boliger og lov om boligbyggeri (Midlertidig genhusning, forenkling vedrørende skillevægsarbejder og udbetaling af ungdomsboligbidrag m.v.)« omfattende § 1, indledningen, nr. 1-9, 12-18 og 20-27, og §§ 2-4.
[Forslag om deling af lovforslaget] b Ændringsforslag til det under C nævnte lovforslag Til § 1 Af ministeren for by, bolig og landdistrikter, tiltrådt af udvalget:
 2) Efter nr. 2 indsættes som nyt nummer:
»01. I § 20, stk. 5, ændres »§ 86, stk. 1« til: »§ 86, stk. 2«.« [Konsekvens af ændringsforslag nr. 6] Af ministeren for by-, bolig- og landdistrikter, tiltrådt af udvalget:
 3) I den under nr. 7 foreslåede ændring af § 51, stk. 7, ændres »1 og 2« til: »1-3«.
[Konsekvens af ændringsforslag nr. 6] 4) I den under nr. 21 foreslåede affattelse af § 115, stk. 7, ændres »samt ungdomsboliger tilhørende« til: »og ledige ungdomsboliger tilhørende«.
[Præcisering af opgørelsesgrundlaget] Til § 2 5) I den under nr. 1 foreslåede ændring af § 23, stk. 2, ændres »stk. 3 og 4« til: »stk. 5 og 6«.
[Konsekvens af ændringsforslag nr. 6] 6) Nr. 3-5 udgår, og i stedet indsættes:
 »3. § 86, stk. 1, ophæves, og i stedet indsættes:
»Kan en lejer opsiges efter § 85, stk. 1, nr. 1, skal udlejeren tilbyde lejeren en erstatningsbolig.
Udlejer og lejer kan aftale, om erstatningsboligen skal være permanent, jf. stk. 2, eller midlertidig, jf. stk. 3. I tilfælde af uenighed træffer udlejer dog beslutning herom.
Stk. 2. Har udlejeren efter stk. 1 besluttet, at genhusningen skal være permanent, skal udlejeren opsige lejeren.
Udlejeren skal herefter uden unødigt ophold tilbyde lejeren at leje en anden bolig i kommunen.
Boligen skal være af passende størrelse, beliggenhed og kvalitet og med passende udstyr.
Boligen har en passende størrelse, når den enten har et værelse mere end antallet af husstandsmedlemmer eller samme værelsesantal som husstandens tidligere bolig.
Boligen kan være beliggende uden for kommunen, hvis lejeren er indforstået hermed.
Udlejeren skal samtidig tilbyde at dække lejerens rimelige og dokumenterede flytteudgifter i forbindelse med flytning til en anden bolig.
Udlejeren og kommunalbestyrelsen kan aftale, at kommunalbestyrelsen overtager udlejerens forpligtelser efter 2. pkt.
Stk. 3. Har udlejer efter stk. 1 besluttet, at genhusningen skal være midlertidig, skal udlejer uden unødigt ophold tilbyde lejeren, at lejeren midlertidigt kan overtage en anden bolig.
Varer ombygningen i mere end 12 måneder, har lejeren dog ret til genhusning efter stk. 2. Hvis lejeren er midlertidigt genhuset, og hvis lejemålet ikke bliver beboeligt senest efter 12 måneder, kan lejeren vælge enten at få anvist den midlertidige erstatningsbolig som permanent erstatningsbolig, at få anvist en anden permanent erstatningsbolig eller at fortsætte den midlertidige genhusning.
Udlejeren og kommunalbestyrelsen kan aftale, at kommunalbestyrelsen overtager udlejerens forpligtelser efter 1. pkt.« Stk. 2-6 bliver herefter stk. 4-8.
4. I § 86, stk. 4, der bliver stk. 6, ændres »stk. 2 og 3« til: »stk. 4 og 5«.« [Præcisering vedrørende genhusningsform] Bemærkninger Til nr. 1 Med ændringsforslaget foreslås en opdeling af lovforslaget, sådan at den del af lovforslaget, der vedrører fremrykket underretning til kommunen om boligsocialt anviste lejeres restancer udskilles som selvstændigt lovforslag (del A). Dette lovforslag er en konsekvens af finanslovsaftalen med EL.
Den del af lovforslaget, der vedrører Landsbyggefondens medfinansiering af Center for Boligsocial Udvikling, udskilles ligeledes som et selvstændigt lovforslag (del B). Dette lovforslag hænger sammen med satspuljeaftalen for 2013. Den sidste del af lovforslaget (del C), omfatter de elementer, der ikke indgår i et af de to ovenfor nævnte selvstændige lovforslag, og som ikke er forligsbundne.
Til nr. 2 og 3 Ændringerne vedrører tekniske konsekvenser af de foreslåede ændringer i ændringsforslag nr. 6 til § 2.
Til nr. 4 Der er tale om en sproglig ændring.
Efter den formulering, der findes i lovforslaget, skal der ved opgørelsen af ledige boliger indgå »det samlede antal ledige almene familie- og ungdomsboliger samt ungdomsboliger tilhørende en selvejende institution, hvortil der er meddelt tilsagn om offentlig støtte efter denne lovs eller tidligere love om boligbyggeri.« Med den foreslåede ændring sker der en præcisering af, at også ungdomsboliger tilhørende selvejende institutioner skal være ledige for at indgå i opgørelsen.
Til nr. 5 Ændringerne vedrører tekniske konsekvenser af de foreslåede ændringer i ændringsforslag nr. 6.
Til nr. 6 Det præciseres i det foreslåede § 86, stk. 1, at udlejer, når betingelserne for opsigelse af lejemålet efter § 85, stk. 1, nr. 1, er opfyldt, men før lejeren er opsagt, skal tage stilling til, om lejeren skal anvises midlertidig eller permanent erstatningsbolig.
Udlejeren og den enkelte lejer skal efter forslaget kunne aftale enten permanent eller midlertidig genhusning uanset den forventede længde af ombygningsperioden.
Udlejeren må i forbindelse med forhandlingerne med lejerne orientere dem om, hvor lang tid ombygningsperioden forventes at blive, så lejerne får et rimeligt grundlag for deres stillingtagen.
 Kan parterne ikke blive enige, beslutter udlejeren efter forslaget  under hensyntagen til afdelingens økonomi m.v.  om lejeren skal genhuses midlertidigt eller opsiges og genhuses permanent.
 Det præciseres i det foreslåede § 86, stk. 2, at udlejeren skal opsige lejeren i de tilfælde, hvor lejeren skal anvises en permanent erstatningsbolig.
 Det præciseres i det foreslåede § 86, stk. 3, at udlejeren ikke skal opsige lejeren i de tilfælde, hvor lejeren skal anvises en midlertidig erstatningsbolig.
 Den foreslåede ændring af § 86, stk. 4, er en konsekvens af henvisninger.
Bjarne Laustsen (S) Jan Johansen (S) Jens Joel (S) Mette Reissmann (S) fmd.
Simon Kollerup (S) Sophie Hæstorp Andersen (S) Thomas Jensen (S) Liv Holm Andersen (RV) Lone Loklindt (RV) Linda Kristiansen (RV) Sanne Rubinke (SF) Pernille Vigsø Bagge (SF) Özlem Sara Cekic (SF) Lars Dohn (EL) Rosa Lund (EL) Louise Schack Elholm (V) Martin Geertsen (V) Jane Heitmann (V) Preben Bang Henriksen (V) Michael Aastrup Jensen (V) Karen Jespersen (V) nfmd.
Karsten Lauritzen (V) Kim Andersen (V) Karina Adsbøl (DF) Alex Ahrendtsen (DF) Mette Hjermind Dencker (DF) Dennis Flydtkjær (DF) Joachim B.
Olsen (LA) Benedikte Kiær (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 114 Bilagsnr.
Titel Oversigt over spørgsmål og svar vedrørende L 114 Bilag 2 3 af udvalgets spørgsmål til ministeren for by, bolig og landdistrikter og dennes svar herpå Spørgsmål og svar er optrykt efter ønske fra DF.
 Spørgsmål nr. 5:
Kan ministeren bekræfte, at Kommunalbestyrelsen straks skal behandle spørgsmål om hjælp, jf. § 5, når kommunen modtager fogedrettens underretning om, at en borger udsættes af et lejemål, og der er børn eller unge under 18 år i husstanden, eller kommunen er i besiddelse af oplysninger om borgeren, som sandsynliggør, at borgeren har behov for hjælp.
Tilsvarende gælder, når kommunen modtager en boligorganisations underretning om, at en anmodning om en borgers udsættelse af et lejemål på grund af betalingsmisligholdelse indgives til fogedretten, jf. reglerne om udlejerens underretning til kommunen i lov om leje af almene boliger? Svar:
 Jeg kan bekræfte, at kommunalbestyrelsen efter retssikkerhedslovens § 5 a straks skal vurdere lejerens behov for hjælp, når kommunen modtager en underretning som beskrevet.
 Spørgsmål nr. 9:
 Ministeren bedes uddybe, hvorledes de meromkostninger, lovforslaget medfører for kommunerne, skal finansieres.
 Svar:
De forventede kommunale merudgifter på 5,3 mio. kr. i 2013 og 7,0 mio. kr. i 2014 og de efterfølgende år vedrører boligorganisationernes underretning af kommunerne om boligsocialt anviste lejere i restance samt kommunernes opfølgende samtaler med disse lejere.
Der er på finansloven afsat midler til finansiering heraf.
 Spørgsmål nr. 10:
 Idet lovforslaget udmønter 2 forskellige politiske aftaler med forskellige aftaler parter bedes ministeren oplyse, om han vil tage initiativ til en opdeling af lovforslaget i en del, som indeholder udmøntning af den seneste finanslovaftale med Enhedslisten og en del, der omfatter elementerne fra den seneste aftale om satspuljen.
 Svar:
 Jeg finder ikke grundlag for at foretage en opdeling af lovforslaget.
 Finansieringen af centerets drift har hidtil været delt ligeligt mellem staten og Landsbyggefonden.
 Ved aftale af 26. oktober 2012 om satspuljen på det social- og integrationspolitiske område 2013-2016 blev der af satspuljen afsat 19,5 mio. kr. til dækning af statens andel af finansieringen af CFBU's fortsatte drift i perioden 2013-2016. Den fornyede statslige bevilling til centeret er hjemlet på finansloven, jf. konto 14.51.50. Der er afsat 2,7 mio. kr. i 2013 og 5,6 mio. kr. (2013-PL) i årene 2014-2016.
 I forlængelse heraf foreslås i lovforslagets § 1, nr. 19, at give Landsbyggefonden mulighed for en tilsvarende medfinansiering af CFBU.
Der er tale om en lille ændring af almenboligloven.
Jeg har derfor vurderet, at forslaget ikke kunne bære et selvstændigt lovforslag.
I betragtning af, at der samtidigt skulle fremsættes forslag til en række andre ændringer af almenboligloven, er forslaget derfor indarbejdet i L 114.
