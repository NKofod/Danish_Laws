Bekendtgørelse om offentligt udbud af  

 tilladelser til etablering og drift af offentlige digitale 2. generations  

 mobilnet I medfør af § 9 og § 18a i lov nr. 468 af 12. juni 1996  

 om offentlig mobilkommunikation, som ændret ved lov nr. 396 af 10. juni  

 1997 om ændring af lov om offentlig mobilkommunikation og lov nr. 1096  

 af 29. december 1999 om ændring af lov om radiokommunikation og  

 tildeling af radiofrekvenser og lov om offentlig mobilkommunikation, og  

 § 6 og § 37, stk. 2 i lov nr. 394 af 10. juni 1997 om  

 radiokommunikation og tildeling af radiofrekvenser, som ændret ved lov  

 nr. 1096 af 29. december 1999 om ændring af lov om radiokommunikation  

 og tildeling af radiofrekvenser og lov om offentlig mobilkommunikation,  

 fastsættes:
Kapitel 1 Formål § 1. Formålet med udstedelse af tilladelser  

 til etablering og drift af offentlige digitale 2. generations mobilnet er at  

 styrke konkurrencen på mobilmarkedet og herigennem sikre slutbrugerne  

 et forbedret udbud af mobiltjenester med hensyn til både pris og  

 kvalitet.
Kapitel 2 Anvendelsesområde og definitioner § 2. Bekendtgørelsen fastsætter  

 rammerne for Telestyrelsens gennemførelse af et offentligt udbud af  

 tilladelser til etablering og drift af offentlige digitale 2. generations  

 mobilnet.
 Stk. 2. Udbudet omfatter landsdækkende tilladelser.
 § 3. Ved digitale 2. generations mobilnet  

 forstås mobilkommunikationsnet, der bygger på GSM-teknologien og  

 på GSM900- og GSM1800-standarder fra European Telecommunications  

 Standards Institute (ETSI), eller andre digitale  

 mobilkommunikationsteknologier, der bygger på tilsvarende standarder  

 eller specifikationer.
 Stk. 2. Ved offentlige digitale 2. generations mobilnet som  

 nævnt i § 2 forstås net som nævnt i stk. 1, der  

 etableres og drives med sigte på at stille disse net til rådighed  

 for en ikke på forhånd afgrænset kreds af slutbrugere eller  

 net- eller tjenesteudbydere.
Stk. 3. Ved en fysisk eller logisk roaming- og  

 samtrafikgrænseflade forstås i denne bekendtgørelse en  

 teknisk grænseflade i telenettet, der udgør afgrænsningen  

 af og en grænseflade for, hvor i nettet en udbyder af telenet eller  

 teletjenester kan anmode om at få stillet samtrafikadgang til  

 rådighed.
Visse fysiske eller logiske grænseflader kan være  

 sammenfaldende med nettermineringspunkter.
 Stk. 4. Ved en landsdækkende tilladelse forstås en  

 tilladelse til etablering og drift af et digitalt 2. generations mobilnet i  

 hele landet.
Kapitel 3 Rammer for det offentlige udbud § 4. Telestyrelsen forestår det offentlige  

 udbud af offentlige digitale 2. generations mobiltilladelser.
Det offentlige  

 udbud gennemføres i 2 runder, heraf en interessetilkendegivelsesrunde  

 og en tilbudsrunde.
Stk. 2. Det offentlige udbud omfatter to forskellige  

 frekvenskategorier i henholdsvis 900 MHz-båndet og 1800  

 MHz-båndet, jf. bekendtgørelse nr. 215 af 28. marts 2000 om  

 ændring af frekvensplanen, iværksættelse af  

 frekvensadministrative metoder og udstedelse af særlige tilladelser i  

 frekvensbånd afsat til etablering og drift af offentlige digitale 2.  

 generations mobilnet.
Der påtænkes som udgangspunkt udbudt to  

 landsdækkende tilladelser inden for 900 MHz-båndet og to  

 landsdækkende tilladelser inden for 1800 MHz-båndet.
 Stk. 3. Inden tilbudsrunden kan antallet af tilladelser inden  

 for hver enkelt frekvenskategori ændres, jf. § 6.
Stk. 4. Der kan af en potentiel tilbudsgiver afgives en samlet  

 interessetilkendegivelse vedrørende begge frekvenskategorier.
Hvis der  

 angives interesse for flere alternative tilladelser eller kombinationer  

 heraf, skal disse prioriteres.
 Stk. 5. Bindende tilbud kan kun afgives, hvis tilbudsgiveren  

 har afgivet interessetilkendegivelse, og hvis tilbudsgiveren har betalt  

 gebyr, jf. § 5, stk. 6-8. Bindende tilbud kan afgives også  

 vedrørende andre dele af frekvensressourcerne, end de der var omfattet  

 af tilbudsgiverens interessetilkendegivelse.
 Stk. 6. Bindende tilbud afgives separat for hver af de to  

 frekvenskategorier.
Stk. 7. Tidsplanen for det offentlige udbud af digitale 2.  

 generations mobiltilladelser fremgår af bilag 1. Tidsplanen er  

 vejledende for Telestyrelsens gennemførelse af udbudet.
Telestyrelsen  

 orienterer forskningsministeren, hvis der kan forudses væsentlige  

 overskridelser af tidsplanen.
Interessetilkendegivelsesrunden § 5. I interessetilkendegivelsesrunden indhenter  

 Telestyrelsen på grundlag af et foreløbigt udbudsmateriale  

 interessetilkendegivelser og oplysninger om eventuelle afgørende  

 forudsætninger for afgivelse eller indhold af tilbud fra potentielle  

 udbydere af offentlige digitale 2. generations mobilnet.
Stk. 2. Det foreløbige udbudsmateriale udarbejdes af  

 Telestyrelsen.
Materialet skal i videst muligt omfang udformes, således  

 at interesserede tilbudsgivere på grundlag heraf kan vurdere grundlaget  

 for det offentlige udbud af 2. generations mobiltilladelser og for den  

 efterfølgende etablering og drift heraf, jf. stk. 3.  

 Udbudsmaterialet skal samtidig udformes med sigte på indhentelse af  

 tilkendegivelser fra interesserede tilbudsgivere om eventuelle  

 afgørende forudsætninger for afgivelse eller indhold af  

 efterfølgende tilbud, jf. stk. 4.
 Stk. 3. Det foreløbige udbudsmateriale skal som minimum  

 indeholde følgende oplysninger til brug for potentielle tilbudsgiveres  

 udarbejdelse af interessetilkendegivelser:
 1)	Oplysninger om det overordnede sigte med gennemførelse af det  

 offentlige udbud, jf. § 1, herunder sigtet med at gennemføre  

 udbudet i to runder.
 2)	Oplysninger om de foreløbigt fastlagte udvælgelses- og  

 evalueringskriterier for tilbudene, jf. kapitel 3, procedure for  

 tilbudsrunden, jf. §§ 7-9, og evalueringsproceduren, jf. § 11,  

 stk. 1.
 3)	Foreløbige oplysninger om, hvilke frekvensressourcer der  

 påtænkes stillet til rådighed, hvordan disse  

 påtænkes fordelt på de enkelte tilladelser, samt antallet  

 af tilladelser, jf. § 4, stk. 2-4.
 4)	Oplysninger om, at tilbudene skal indeholde en beskrivelse af det  

 planlagte digitale offentlige 2. generations mobilnet med vægt på  

 blandt andet nettets kvalitet og udbredelse.
 5)	Oplysninger om, at tilbudene, såfremt de indeholder tilbud om  

 slutbrugerprodukter, blandt andet skal indeholde en beskrivelse af det  

 påtænkte udbud af tjenester og faciliteter, herunder priser  

 herfor.
 6)	Oplysninger om, at tilbudene, såfremt de indeholder tilbud om  

 national roamingtrafik og samtrafik, skal indeholde en beskrivelse af den  

 planlagte roaming- og samtrafikgrænseflade, herunder en beskrivelse af  

 det påtænkte udbud af nationale roamingprodukter og  

 samtrafikprodukter til andre net- eller tjenesteudbydere, herunder den  

 tekniske platform, der danner grundlag herfor, med vægt på blandt  

 andet åbne grænseflader over for andre net og ud imod  

 slutbrugeren (åbenhed) og nettets evne til at fungere som  

 bærertjeneste for en lang række avancerede tjenester og  

 faciliteter, som udbydes af flere udbydere (robustheden af den fysisk eller  

 logiske grænseflade), og de tilbudte priser og vilkår for adgang  

 til de nævnte nationale roamingprodukter og samtrafikprodukter.
 7)	Oplysninger om, at tilbudene om nationale roamingprodukter og  

 samtrafikprodukter, jf. nr. 6, skal indeholde oplysning om, hvorvidt  

 tilbudene omfatter eksisterende mobilinfrastruktur.
 8)	Oplysninger om krav til indhold og opstilling af tilbudene.
 9)	Oplysninger om de regulatoriske rammer for udformning af tilladelser  

 og vilkår heri.
 10)	Oplysninger om gældende og planlagt telelovgivning.
 11)	Foreløbige oplysninger om de minimumskrav, Telestyrelsen  

 påtænker at stille i det endelige udbudsmateriale.
 12)	Foreløbige oplysninger om tilladelsernes forventede  

 varighed.
 Stk. 4. Det foreløbige udbudsmateriale skal være  

 udformet med henblik på indhentelse af tilkendegivelser fra eventuelle  

 tilbudsgivere blandt andet om følgende forhold:
 1)	Foreløbige indikationer vedrørende det tilbud, som  

 tilbudsgiveren eventuelt påtænker at afgive, blandt andet  

 omfattende de i stk. 3, nr. 4-7, nævnte forhold.
 2)	Hvilken tildeling af frekvensressourcer, herunder tildelingens  

 størrelse og sammensætning, tilbudsgiveren finder er en  

 forudsætning for et eventuelt tilbud på en tilladelse, inden for  

 en eller begge de to omhandlede frekvenskategorier, jf. stk. 3, nr.  

 3.
 Stk. 5. Tilbudsgiverne kan udover tilkendegivelser  

 vedrørende de i stk. 2 nævnte forhold, kommentere alle  

 øvrige dele af det foreløbige udbudsmateriale.
 Stk. 6. Det foreløbige udbudsmateriale skal af alle  

 interesserede kunne rekvireres hos Telestyrelsen mod forudgående  

 betaling af gebyr, jf. stk. 7. Det endelige udbudsmateriale vil  

 automatisk blive udsendt til alle, som har rekvireret det foreløbige  

 udbudsmateriale.
 Stk. 7. Gebyret for et sæt udbudsmateriale (omfattende  

 foreløbigt og endeligt udbudsmateriale) fastsættes til kr.  

 50.000 eksklusiv moms.
 Stk. 8. Gebyret for indgivelse af interessetilkendegivelse  

 fastsættes til kr. 70.000 eksklusiv moms.
§ 6. Af § 9a, stk. 1 i lov om offentlig  

 mobilkommunikation og § 6a, stk. 1 i lov om radiokommunikation og  

 tildeling af radiofrekvenser fremgår, at Telestyrelsen inden  

 tilbudsrunden eller anvendelse af lov om offentlig mobilkommunikation  

 § 9a, stk. 3, og lov om radiokommunikation og tildeling af  

 radiofrekvenser § 6a, stk. 3, på grundlag af de afgivne  

 interessetilkendegivelser forelægger forskningsministeren en  

 indstilling 1)	om eventuel ændring af de enkelte tilladelsers  

 frekvensmæssige størrelse og dermed det samlede antal  

 tilladelser, som der er mulighed for at udstede, i det omfang  

 interessetilkendegivelserne efter Telestyrelsens vurdering indeholder forslag  

 om ændringer i forhold til det foreløbige udbudsmateriale,  

 og 2)	eventuelle andre overordnede spørgsmål, som  

 interessetilkendegivelsen har givet anledning til.
 Stk. 2. Af § 9a, stk. 2 i lov om offentlig  

 mobilkommunikation og § 6a, stk. 2 i lov om radiokommunikation og  

 tildeling af radiofrekvenser fremgår, at forskningsministeren på  

 grundlag af Telestyrelsens indstilling fastsætter de endelige rammer  

 for udbudsforretningen jf. stk. 1. Forskningsministeren kan ved  

 fastsættelsen af de endelige rammer fravige Telestyrelsens indstilling.  

 På baggrund heraf gennemføres udbudsrunden, jf. dog lov om  

 offentlig mobilkommunikation § 9a, stk. 3, og lov om  

 radiokommunikation og tildeling af radiofrekvenser § 6a,  

 stk. 3.
Tilbudsrunden § 7. I tilbudsrunden indhenter Telestyrelsen  

 på grundlag af et endeligt udbudsmateriale bindende tilbud fra  

 potentielle udbydere af offentlige digitale 2. generations mobilnet.
Stk. 2. Telestyrelsens udarbejdelse af det endelige  

 udbudsmateriale sker blandt andet på grundlag af de af  

 forskningsministeren fastsatte endelige rammer for udbudsforretningen, jf.  

 § 6, stk. 2, og på grundlag af de afgivne  

 interessetilkendegivelser.
Det endelige udbudsmateriale kan eventuelt  

 udformes som et supplement til det foreløbige udbudsmateriale.
 Stk. 3. Det endelige udbudsmateriale skal blandt andet  

 indeholde det endelige grundlag for afgivelse af tilbud for så vidt  

 angår de i § 5, stk. 3, nævnte punkter.
Afbrydelse af udbudsproceduren § 8. Af § 9a, stk. 3 i lov om offentlig  

 mobilkommunikation og § 6a, stk. 3 i lov om radiokommunikation og  

 tildeling af radiofrekvenser fremgår, at udbudsforretningen indstilles,  

 hvis Telestyrelsen, efter forskningsministerens fastsættelse af de  

 endelige rammer efter lov om offentlig mobilkommunikation § 9a,  

 stk. 2, og lov om radiokommunikation og tildeling af radiofrekvenser  

 § 6a, stk. 2, konstaterer, at den samlede efterspørgsel  

 på radiofrekvenser til den pågældende tjeneste eller det  

 pågældende system ikke er mere omfattende, end at den kan  

 imødekommes inden for det antal tilladelser, der er afsat til  

 gennemførelse af udbudsforretningen.
Umiddelbart herefter udstedes  

 tilladelser til den eller de parter, der har afgivet en  

 interessetilkendegivelse eller et tilbud, jf. lov om radiokommunikation og  

 tildeling af radiofrekvenser § 14, stk. 1.
 Stk. 2. Indstilling at udbudsforretningen som nævnt i  

 stk. 1, kan ske separat for de to frekvenskategorier, jf. § 4,  

 stk. 2, 1. punktum.
Udpegning af tilladelsesindehavere § 9. Telestyrelsen foretager efter  

 ansøgningsfristens udløb evalueringen af de indkomne tilbud og  

 sammenfatter resultaterne heraf i en evalueringsrapport.
 § 10. Telestyrelsen udpeger de kommende  

 tilladelsesindehavere og varetager eventuelle drøftelser med  

 tilladelsesindehaverne med henblik på udstedelsen af tilladelser.
Kapitel 4 Kriterier for udpegning af tilladelsesindehavere § 11. Evalueringen af de indkomne tilbud opdeles i  

 to faser.
I første fase, jf. stk. 2, foretages der en indledende  

 evaluering baseret på en række af Telestyrelsen opstillede  

 minimumskrav vedrørende tilbudene, jf. stk. 2. Kun tilbud, som  

 opfylder minimumskravene, får adgang til evalueringens anden fase, jf.  

 dog stk. 3.
Stk. 2. Telestyrelsen kan fastsætte minimumskrav for  

 deltagelse i anden fase af evalueringen af tilbud, jf. stk. 1.  

 Sådanne minimumskrav skal være udtømmende offentliggjort  

 af Telestyrelsen i det endelige udbudsmateriale.
Minimumskrav som nævnt  

 kan blandt andet omhandle følgende forhold:
 1)	At tilbudene skal være i overensstemmelse med formkravene i  

 det endelige udbudsmateriale, herunder krav til omfang, struktur,  

 forudsætnings- og beregningsgrundlag, attestationer, oplysninger,  

 erklæringer m.v.
 2)	At tilbudsgiveren skal opfylde visse nærmere definerede  

 minimumskrav til soliditet og egenkapital.
 3)	At tilbud om net skal opfylde fastlagte minimumskrav til  

 udbredelse.
 4)	At tilbudene skal være i overensstemmelse med tekniske  

 minimumskrav.
 5)	At tilbud skal opfylde fastlagte frister for påbegyndt  

 kommerciel anvendelse af nettet.
Stk. 3. Tilbudsgivere, hvis tilbud i den første fase af  

 evalueringen ikke lever op til de fastsatte minimumskrav (formkrav), jf.  

 stk. 2, nr. 1, vil uanset bestemmelsen i § 11, stk. 1, sidste  

 punktum få mulighed for med en uges frist at fremkomme med supplerende  

 oplysninger med henblik på at opfylde disse formkrav.
Tilbud, der  

 herefter fortsat ikke opfylder formkravene, vil ikke få adgang til at  

 deltage i evalueringens anden fase.
 § 12. De tilbud, der opfylder minimumskravene i  

 den indledende evaluering, vil herefter blive underkastet en evaluering  

 på grundlag af følgende sideordnede  

 vurderingskriterier:
 1)	Det påtænkte udbud af slutbrugerprodukter, herunder  

 udbudet af tjenester og faciliteter, og priser herfor.
 2)	Det påtænkte udbud af nationale roamingprodukter og  

 samtrafikprodukter til andre net- eller tjenesteudbydere, herunder den  

 tekniske platform, der danner grundlag for roaming- og samtrafikprodukterne,  

 med vægt på blandt andet åbne grænseflader over for  

 andre net og ud imod slutbrugeren (åbenhed) samt nettets evne til at  

 fungere som bærertjeneste for en lang række avancerede tjenester  

 og faciliteter, som udbydes af flere udbydere (robustheden af den fysisk  

 eller logiske roaming- og samtrafikgrænseflade), samt priser og  

 vilkår for de nævnte nationale roamingprodukter og  

 samtrafikprodukter.
3)	I hvilket omfang tilbudet samlet set styrker konkurrencen på  

 mobilmarkedet, og herigennem sikrer slutbrugerne et forbedret udbud af  

 mobiltjenester.
I vurderingen heraf skal blandt andet indgå, hvilken  

 udbredelse de påtænkte net vil have inklusive tilbudsgiveres  

 eksisterende digitale 2. generations mobilnet.
 Stk. 2. Som supplement til de i stk. 1 nævnte  

 vurderingskriterier vil følgende kriterier indgå med lavere  

 prioritet:
 1)	Det påtænkte nets kvalitet.
 2)	Kompetence og erfaring på telekommunikationsmarkedet.
 3)	Finansielle forhold i relation til den fremlagte  

 forretningsplan.
 Stk. 3. Den endelige udpegning af tilladelsesindehavere vil  

 endvidere afhænge af, i hvilket omfang tilbudsgiveren gennem tilbudet,  

 herunder ved fremlæggelse af en sammenhængende forretningsplan,  

 påvisning af tilstrækkeligt økonomisk grundlag,  

 teleteknisk og anden kunnen har sandsynliggjort, at tilbudet kan  

 efterleves.
 § 13. Evalueringen i henhold til § 12 vil ske  

 separat for hver af de to frekvenskategorier.
Stk. 2. Telestyrelsen skal til brug for sammenligning af  

 tilbud på priser om national roamingtrafik og samtrafik med tilbud om  

 slutbrugerprodukter, jf. § 12, stk. 1, nr. 1-2, udarbejde og i  

 udbudsmaterialet offentliggøre omregningsfaktorer mellem de to typer  

 tilbud.
Omregningsfaktorerne skal sikre en margin mellem på den ene  

 side prisen på nationale roamingprodukter og samtrafikprodukter og  

 på den anden side prisen på slutbrugerprodukter, der er  

 tilstrækkelig til at slutbrugerprodukter, der udbydes på grundlag  

 af de tilbudte nationale roamingpriser og samtrafikpriser, kan udbydes  

 på konkurrencedygtige vilkår.
 Stk. 3. Til brug for Telestyrelsens vurdering af forhold som  

 nævnt i § 12, stk. 1, nr. 3, indhentes en udtalelse fra  

 Konkurrencestyrelsen.
 Stk. 4. Der kan på grundlag af udbudet maksimalt  

 udstedes én landsdækkende tilladelse indenfor hver af de to  

 frekvenskategorier, jf. § 4, stk. 2, pr. udbyder af offentlige  

 digitale 2. generations mobilnet.
 § 14. Som led i evalueringens anden fase kan  

 Telestyrelsen anmode tilbudsgiverne om at præcisere eller dokumentere  

 oplysninger i tilbudet.
Kapitel 5 Forkastelse af tilbud og iværksættelse af  

 udbud § 15. Hvis Telestyrelsen vurderer, at enkelte  

 eller alle indkomne tilbud ikke lever op til forudsætningerne bag  

 udbudsforretningen, kan Telestyrelsen forkaste sådanne tilbud og i  

 nødvendigt omfang anmode forskningsministeren om at bemyndige  

 Telestyrelsen til at iværksætte et supplerende eller eventuelt et  

 nyt udbud.
Kapitel 6 Ikrafttræden § 16. Bekendtgørelsen træder i kraft  

 den 8. april 2000.
Forskningsministeriet, den 28. marts  

 2000 Birte Weiss /Jane Eis Larsen Bilag I Tidsplan for udbud af tilladelser til etablering og drift  

 af offentlige digitale 2. generations mobilnet April 2000 Der afholdes et informationsmøde om udbudet med potentielle  

 ansøgere.
April 2000 Foreløbigt udbudsmateriale udsendes.
April-maj 2000 Potentielle ansøgere, der har rekvireret foreløbigt  

 udbudsmaterialet, kan inden for en nærmere afgrænset del af denne  

 periode stille spørgsmål skriftligt.
Juni 2000 Frist for indgivelse af interessetilkendegivelser fra potentielle  

 ansøgere udløber.
Juli 2000 Telestyrelsen udsender endeligt udbudsmateriale.
September-oktober 2000 Potentielle ansøgere, der har indgivet interessetilkendegivelse,  

 kan inden for en nærmere afgrænset del af denne periode stille  

 spørgsmål skriftligt November 2000 Ansøgningsfristen udløber.
December 2000   januar 2001 Skriftlig dialog med ansøgerne på baggrund af eventuelt  

 identificerede mangler i forhold til minimumskravene eller andre oplysninger,  

 der måtte mangle.
December 2000   februar 2001 Endelig evaluering af ansøgerne påbegyndes og resultaterne af  

 evalueringen sammenfattes senere i en evalueringsrapport.
Februar 2001 Vinderne udpeges Marts 2001 Tilladelserne udstedes.
