Nr BTL 233 Betænkning over Forslag til lov om ændring af lov om kommunal udligning og  

 generelle tilskud til kommuner og amtskommuner (Tilskudsregulering og  

 frigivelse af deponerede beløb)   

 Nr L 233 1989-90, 1. samling Afgivet af Kommunaludvalget Afgivet: 19900518 Udvalget har behandlet lovforslaget i to møder.
 Der er af 2 mindretal stillet ændringsforslag, hvorom henvises til de  

 ledsagende bemærkninger.
 Herefter indstiller et mindretal (udvalget med undtagelse af  

 Socialdemokratiets, Socialistisk Folkepartis og Fremskridtspartiets  

 medlemmer) lovforslaget til vedtagelse uændret.
 Et andet mindretal (Socialdemokratiets medlemmer af udvalget)  

 indstiller lovforslaget til vedtagelse med det under nr. 1 stillede  

 ændringsforslag.
Mindretallet beklager, at regeringen fortsætter sin nedskæringspolitik  

 over for kommunerne.
De lempelser, lovforslaget indeholder, er ikke  

 tilstrækkelige til at fastholde det nuværende serviceniveau.
Kommunerne skal  

 finde meget store besparelser i deres driftbudgetter.
Det vil ramme bredt,  

 men især børnefamilier, og de socialt mest udsatte grupper vil blive hårdt  

 ramt.
En sådan politik kan Socialdemokratiet ikke støtte.
Mindretallet finder,  

 at der i den meget vanskelige og anstrengte situation, som kommunerne  

 generelt befinder sig i, skulle have været ydet en mere perspektivrig og  

 samfundsøkonomisk hensigtsmæssig hjælp til kommunerne.
 Dette kunne f.eks. have været:
 1. En imødekommelse af de kommunale ønsker om større kommunalt engagement  

 i udviklingen af det lokale erhvervsliv.
 2. Ændrede refusionsregler, så statens bidrag til kontanthjælpen forhøjes  

 fra 50 pct. til 75 pct., og således at kommunerne kommer til at betale f.eks.  

 25 pct. af udgifterne til førtidspension.
 3. En større kommunal andel af selskabsskatten.
 Mindretallet har stillet forslag om, at hele det beløb, kommunerne har  

 måttet deponere i Nationalbanken, tilbagebetales senest 1. november 1990.
 I en situation, hvor kommunerne generelt har svært ved at klare de  

 økonomiske forpligtelser, er det helt urimeligt at fastholde deponeringen.
Ligeledes synes de foreslåede forhøjelser af de generelle tilskud  

 utilstrækkelige.
Dette har mindretallet dog ikke haft mulighed for at gå  

 nærmere ind i.
Et tredje mindretal (Socialistisk Folkepartis medlemmer af  

 udvalget) kan stemme for de stillede ændringsforslag, men kan i øvrigt ikke  

 medvirke til lovforslagets vedtagelse, idet mindretallet har valgt at se  

 vedtagelsen af lovforslaget som en godkendelse af aftalen mellem  

 amtskommuner/kommuner og regeringen.
Selv om både Kommunernes Landsforening  

 og Amtsrådsforeningen har godkendt lovforslaget, ønsker SF ikke at tage  

 medansvar for amtskommunernes og kommunernes økonomi i 1991 og for det  

 udgangspunkt, som denne aftale har.
Der er ingen tvivl om, at amtskommuner og  

 kommuner intet valg har haft, ikke engang imellem pest og kolera.
Regeringen  

 har sat dagsordenen for det kommunale selvstyres vilkår på trods af de  

 gentagne hyldesttaler til det kommunale selvstyre, som ikke mindst  

 indenrigsministeren med stor glæde holder ved utallige lejligheder.
 Det kommunale selvstyre set med indenrigsministerens øjne og set med SF's  

 øjne har kun sammenfald for så vidt angår den måde, ordene staves, ikke i det  

 konkrete indhold.
Mindretallet har dog valgt at stille 2 ændringsforslag for at prøve at  

 bøde på egentlige uretfærdigheder i lovforslaget.
Derfor foreslår SF, at  

 Københavns Kommune stadig skal have det ekstraordinære tilskud på 250 mio.  

 kroner.
SF har endvidere sammen med Socialdemokratiet stillet ændringsforslag  

 om, at de deponerede penge, som kommunerne blev tvunget til at deponere på  

 grund af tidligere aftaler om den kommunale økonomi, frigives, først og  

 fremmest fordi det er kommunernes penge, men også fordi aftalen, som nu er  

 indgået, er så stram, at kommunerne i allerhøjeste grad trænger til en  

 saltvandsindsprøjtning.
I mange tilfælde betød kravet om deponeringen, at  

 kommuner blev nødt til at træffe beslutninger, som på længere sigt var mindre  

 gode, med det resultat, at økonomien ikke blev bedre, tværtimod blev det  

 faktisk dyrere.
 Firserne har vel lært os alle, at ved hurtige opbremsninger ved man  

 sjældent, hvad der sker, og at det er sjældent, det går godt.
 Et fjerde mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling, idet  

 mindretallet ikke ønsker at bidrage til gennemførelse af aftalen mellem  

 regeringen og kommunerne og amtskommunerne om den kommunale økonomi i 1991.
 Mindretallet finder ikke, at der er indgået den langsigtede aftale, som  

 der allerede i regeringens plan om ny vækst og fremgang blev lagt op til i  

 maj 1989. Ifølge denne plan skulle lettelsen af de kommunale skatter over 4  

 år finansieres gennem en stram kommunal udgiftspolitik, og der var regnet med  

 besparelser på 7,5 mia. kr., således at de kommunale skatter kunne nedsættes  

 med 2 procentpoint.
De aftaler, regeringen nu indgår med amtskommunerne og kommunerne,  

 indeholder ingen skattelettelser, og der er ikke tale om offentlige  

 besparelser af betydning.
Fremskridtspartiet kan ikke se, at aftalen som  

 anført af indenrigsministeren skulle være den strammeste aftale nogen sinde.  

 Det underskud, kommunerne og amtskommunerne har nu og også vil have i 1991,  

 burde dækkes ind gennem besparelser og ikke ved, at der bevilges yderligere  

 tilskud.
Fremskridtspartiet finder, at kommunernes og amtskommunernes økonomi  

 er af væsentlig betydning, hvorfor et eventuelt politisk indgreb fra  

 regeringens side havde været bedre end den alt for løse aftale, der nu ligger  

 på bordet.
Fremskridtspartiet kan ikke støtte, at der gives omkring en  

 milliard kroner til forbedringer af kommuner og amtskommuners økonomi, uden  

 at dette medfører en eneste skattelettelse for borgerne.
Fremskridtspartiet  

 finder, at det er en bjørnetjeneste, der gøres kommunerne, når man allerede i  

 juli 1991 kan få frigjort store dele af de 1,5 mia. kr., der er deponeret på  

 grund af tidligere overforbrug.
Når 85 pct. af amtskommuners og kommuners udgifter går til lønninger, vil  

 væsentlige besparelser på budgetterne være betinget af en reduktion af  

 personalet.
Alene de sidste 5 år er antallet af ansatte i kommuner og  

 amtskommuner steget med over 32.000. Da kommuner og amtskommuner ikke har  

 villet efterleve regeringens krav om større reduktioner af personalet, burde  

 der gribes hårdere ind i 1991. Det er derfor en stor mangel ved aftalen, at  

 denne overhovedet ikke indeholder reelle krav om personalereduktioner.
Heller ikke de øvrige udgiftsrammer er præciseret i aftalen på trods af,  

 at likviditeten i kommunerne er faldende.
De sidste 5 år er  

 kassebeholdningerne halveret, og der er optaget mange lån samt givet så mange  

 tillægsbevillinger, at mange kommuner allerede i år overskrider budgettet for  

 1990.
 Aftalen om amtskommunernes og kommunernes økonomi er kun lapperier, det  

 løser ikke problemerne at udbetale deponerede penge før tiden og at give  

 øgede bloktilskud.
 Med hensyn til Københavns Kommune mener Fremskridtspartiet specielt ikke,  

 at der bør gives øgede tilskud, da denne kommune har et langt højere  

 serviceniveau end andre kommuner.
Ændringsforslag Til § 1 Af et mindretal (S og SF):
 1) Nr. 2 affattes således:
 »2. Efter § 10 b indsættes:
»§ 10 c.
Indenrigsministeren frigiver pr. 1. november 1990 de  

 af kommunerne i henhold til § 10, stk. 17 og 24, indbetalte  

 beløb.«» Af et mindretal (SF):
 2) Efter nr. 4 indsættes som nyt nummer:
»01. I § 22 a, stk. 1, 1. pkt., ændres  

 »1986-90« til: »1986-91«, og i 3. pkt. udgår  

 ordene »i årene 1987-90«.' Bemærkninger Til nr. 1 Formålet med ændringen er at sikre, at hele det deponerede beløb kommer  

 til udbetaling den 1. november 1990.
Til nr. 2 Ændringsforslaget vedrører forlængelse af særtilskuddet på 250 mio. kroner  

 til Københavns Kommune, således at dette tilskud også skal ydes for 1991.
