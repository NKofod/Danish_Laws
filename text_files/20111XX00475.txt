Skriftlig fremsættelse (28. marts 2012) Transportministeren (Henrik Dam Kristensen) Herved tillader jeg mig for Folketinget at fremsætte:
Forslag til lov om ændring af lov om godskørsel og lov om buskørsel (Forenkling af tilladelseskravet til gods- og buskørsel, kontrol med løn- og arbejdsvilkår for chauffører, ændring af Vejtransportrådets sammensætning og opgaver, mulighed for tilbageholdelse af motorkøretøjer m.v.) (Lovforslag nr.
L 135) Lovforslagets formål er først og fremmest administrative lettelser til gods- og buskørselserhvervet i forbindelse med ansøgninger om tilladelser.
Herudover tilsigtes det dels at sikre en bedre kontrol med om reglerne for løn- og arbejdsvilkår bliver fulgt, dels at give mulighed for at tilbageholde motorkøretøjer ved overtrædelser af områdets regelsæt.
Endvidere ændres Vejtransportrådets sammensætning og opgaver.
Med lovforslaget foreslås det at indføre én universaltilladelse i stedet for både en national tilladelse og en fællesskabstilladelse.
Det foreslås endvidere, at tilladelser får en gyldighed på op til 10 år i stedet for 5 år.
Godskørselslovens definition af firmakørsel foreslås herudover udvidet, så den også omfatter kørsel i et køretøj lejet uden fører.
Kravet om, at en udlejningsvirksomhed skal have en tilladelse til godskørsel for fremmed regning begrænset til udlejning til firmakørsel, vil derfor ikke længere være nødvendigt.
Det foreslås også, at der indsættes et krav om, at en vognmandsvirksomhed, som ikke har indgået overenskomst, efter påbud skal indsende dokumentation til Trafikstyrelsen for, at den følger gældende løn- og arbejdsvilkår.
Det foreslås i den forbindelse, at der indføres en sanktion i tilfælde af manglende indsendelse af materialet i form af ugentlige tvangsbøder.
 Endvidere foreslås det, at transportministeren i sager, hvor en af overenskomstparterne eller begge overenskomstparter udtaler, at bestemmelser om løn- og arbejdsvilkår for chauffører i de pågældende kollektive overenskomster ikke er fulgt, hører et Overenskomstnævn oprettet af arbejdsmarkedets parter over sagen.
 Det foreslås herudover, at Vejtransportrådet ændres, således at rådet fremover skal drøfte generelle og overordnede spørgsmål på transportområdet og komme med anbefalinger til transportministeren om regulering af rammevilkårene for transporterhvervet.
Der foreslås endvidere en hjemmel til, at politiet kan tilbageholde et motorkøretøj, der udfører godskørsel henholdsvis buskørsel i strid med EU-regler på gods- og buskørselsområdet.
Det foreslås i den forbindelse, at et motorkøretøj kan tilbageholdes, hvis det er nødvendigt for at sikre et krav på betaling af bøde, sagsomkostninger eller konfiskation, herunder værdikonfiskation, dog kun, indtil de nævnte beløb er betalt, eller der er stillet sikkerhed herfor.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
