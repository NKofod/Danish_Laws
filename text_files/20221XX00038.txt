Skriftlig fremsættelse (5. oktober 2022) Indenrigs- og boligministeren (Christian Rabjerg Madsen):
 Herved tillader jeg mig for Folketinget at fremsætte:
Forslag til lov om ændring af byggeloven (Betingede byggetilladelser m.v.) (Lovforslag nr.
L 31) Lovforslaget udmønter dele af den politiske aftale om Fonden for blandede byer  flere billige boliger og en vej ud af hjemløshed, der er indgået 26. november 2021 mellem regeringen (Socialdemokratiet), Dansk Folkeparti, Socialistisk Folkeparti, Enhedslisten og KristenDemokraterne.
Aftalen indebærer en række initiativer, som skal fremme byggeriet af almene boliger for at modvirke tendensen mod opdeling i byerne.
 Som del af den politiske aftale om Fonden for blandede byer  flere billige boliger og en vej ud af hjemløshed skal lovgivningen understøtte, at almene boliger kan opføres i samme takt som private boliger.
 Det foreslås på den baggrund, at byggelovens formålsbestemmelse udvides til også at indeholde et formål om at sikre realisering af almene boliger i områder, hvor der i en lokalplan er fastsat krav om almene boliger.
 Med lovforslaget foreslås det endvidere, at der indføres hjemmel i byggeloven til, at kommunerne kan betinge en byggetilladelse, ved at nægte den udstedt, før der foreligger en aftale mellem en eller flere almene boligorganisationer og en eller flere private grundejere om køb af et grundareal godkendt af kommunalbestyrelsen, som sikrer opfyldelse af en lokalplans bestemmelse.
Lovforslaget indeholder desuden øvrige mindre behovsmæssige justeringer af byggeloven.
Det drejer sig om:
 - Undtagelse for kundgørelse af tekniske specifikationer i Lovtidende.
 - Udvidet bemyndigelsesbestemmelse til fastsættelse af krav om mindsteafstand for bebyggelse mod vej.
 - Præcisering af to af byggelovens bestemmelser om markedsovervågning.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
