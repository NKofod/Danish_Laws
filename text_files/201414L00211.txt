Betænkning afgivet af Skatteudvalget den 26. november 2014 Betænkning over Forslag til lov om ændring af fondsbeskatningsloven, kildeskatteloven, kursgevinstloven, selskabsskatteloven og skatteforvaltningsloven (Lempelse af udbyttebeskatningen af visse unoterede porteføljeaktier) [af skatteministeren (Benny Engelbrecht)]:
1. Udvalgsarbejdet Lovforslaget blev fremsat den 30. oktober 2014 og var til 1. behandling den 11. november 2014. Lovforslaget blev efter 1. behandling henvist til behandling i Skatteudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og Skatteministeriet sendte den 3. september 2014 dette udkast til udvalget, jf. folketingsåret 2013-14, SAU alm. del  bilag 251. Den 30. oktober 2014 sendte skatteministeren de indkomne høringssvar og et notat herom til udvalget.
Spørgsmål Udvalget har stillet 1 spørgsmål til skatteministeren til skriftlig besvarelse.
Spørgsmålet forventes besvaret inden 2. behandling.
2. Indstillinger og politiske bemærkninger Et flertal i udvalget (udvalget med undtagelse af SF og EL) indstiller lovforslaget til vedtagelse uændret.
 Et mindretal i udvalget (SF) vil redegøre for deres indstilling ved 2. behandling.
Socialistisk Folkepartis medlemmer af udvalget bemærker, at en vedtagelse af lovforslaget vil indebære, at udbyttebeskatningen af unoterede porteføljeaktier nedsættes, uanset om det aktieudstedende selskab skattemæssigt er hjemmehørende i et skattely og det pågældende selskab ikke betaler selskabsskat.
Efter SFs opfattelse skal der ikke gives skattelettelser for investeringer i skattely, og det er efter partiets opfattelse en fejl, at der er indført skattefrihed for aktieavance på unoterede porteføljeaktier udstedt af selskaber i skattely.
Derfor vil SFs medlemmer af udvalget stille et ændringsforslag til 3. behandling gående ud på, at lempelsen af udbyttebeskatningen i lovforslagets § 4, nr. 1, kun finder anvendelse på skattefri porteføljeaktier, der er udstedt af selskaber, der skattemæssigt er hjemmehørende i en fremmed stat, der er medlem af EU eller EØS, på Færøerne, i Grønland eller i en stat, som har en dobbeltbeskatningsoverenskomst med Danmark, der omfatter udbyttebeskatning.
Efter SFs opfattelse vil lovforslaget uden dette ændringsforslag sende et helt forkert signal i forhold til de internationale bestræbelser, der er, for at modvirke udnyttelse af skattely.
Selskaber i skattely betaler normalt ikke selskabsskat eller betaler en meget beskeden selskabsskat.
Lovforslagets nedsættelse af selskabers beskatning af udbytte på unoterede porteføljeaktier bygger på den forestilling, at der er tale om udbytte fra selskaber, hvor grundlaget for udbyttet  selskabets indtjening  er beskattet i selskabets hjemland, og at udbyttet vil blive beskattet, når det udloddes til de ultimative personaktionærer m.v.
Når det selskab, som der investeres i, ikke betaler selskabsskat,  er der efter SFs opfattelse ingen begrundelse for, at der skal ske en nedsættelse af det danske investorselskabs udbytte fra dette selskab.
SF er klar over, at dette ændringsforslag ikke løser problemerne med skattely, men det er et lille og nødvendigt supplement til de initiativer, som regeringen i forbindelse med finanslovsaftalen har taget i kampen mod udnyttelse af skattely.
 Et andet mindretal i udvalget (EL) indstiller lovforslaget til forkastelse ved 3. behandling.
 Enhedslistens medlemmer af udvalget bemærker, at partiet  ud over generelt at være imod denne skattelettelse til investorer  undrer sig over, at forslaget indebærer, at denne lettelse også kan gives, selv om det selskab, der er investeret i, er placeret i et skattely.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Ane Halsboe-Jørgensen (S) Astrid Krag (S) Pernille Rosenkrantz-Theil (S) John Dyrby Paulsen (S) Jesper Petersen (S) Simon Kollerup (S) Thomas Jensen (S) Nadeem Farooq (RV) Camilla Hersom (RV) Andreas Steenberg (RV) Lisbeth Bech Poulsen (SF) Trine Mach (SF) Frank Aaen (EL) Stine Brix (EL) Nikolaj Villumsen (EL) Hans Andersen (V) Jacob Jensen (V) Thomas Danielsen (V) Kristian Pihl Lorentzen (V) Jan E.
Jørgensen (V) Torsten Schack Pedersen (V) Troels Lund Poulsen (V) Mads Rørvig (V) fmd.
Dennis Flydtkjær (DF) Mikkel Dencker (DF) Hans Kristian Skibby (DF) Karina Adsbøl (DF) Ole Birk Olesen (LA) nfmd.
Brian Mikkelsen (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
Bilag 1 Oversigt over bilag vedrørende L 40 Bilagsnr.
