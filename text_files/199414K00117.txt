Nr BTL 117 Betænkning over Forslag til lov om ændring af lov om social bistand  

 (Amtskommunalt ansvar for stofmisbrugsbehandling)   

 Nr L 117 1994-95, 1. samling Afgivet af Socialudvalget Afgivet: 19950504 Udvalget har behandlet lovforslaget i nogle møder og har herunder stillet  

 spørgsmål til socialministeren, som denne har besvaret skriftligt.
 Endvidere har udvalget modtaget skriftlige henvendelser fra  

 Amtsrådsforeningen i Danmark og Kommunernes Landsforening.
 Nogle af udvalgets spørgsmål til socialministeren og dennes besvarelse  

 heraf er optrykt som bilag til betænkningen.
 Der er af et mindretal stillet et ændringsforslag, hvorom henvises til de  

 ledsagende bemærkninger.
 Herefter indstiller et mindretal (Socialdemokratiets, Det Radikale  

 Venstres og Centrum-Demokraternes medlemmer af udvalget) lovforslaget til  

vedtagelse . Mindretallet vil redegøre for sin stilling til det  

 stillede ændringsforslag under 2. behandling.
 Et andet mindretal (Venstres medlemmer af udvalget) indstiller  

 lovforslaget til forkastelse ved 3. behandling.
 Venstre kan ikke støtte regeringens forslag, da det er Venstres  

 opfattelse, at kommunerne er de bedste til at løse en opgave af så individuel  

 karakter som narkobehandling.
Venstre mener, at der er brug for en målrettet indsats for at gøre  

 stofmisbrugere i stand til at leve en stoffri tilværelse.
Regeringens forslag  

 om at flytte ansvaret for behandlingen af stofmisbrugere fra kommunen til  

 amtet vil ikke betyde en mere målrettet indsats, tværtimod.
 I den kommunale socialforvaltning kender man stofmisbrugeren og kan -  

 sammen med vedkommende selv samt eventuelt den praktiserende læge - lægge en  

 behandlingsplan, der forhåbentlig kan resultere i en stoffri tilværelse.
 Regeringens lovforslag gør efter Venstres opfattelse den enkelte til  

 kastebold i systemerne, og udgifterne til det offentlige bureaukrati vil  

 vokse, uden at behandlingseffekten bliver tilsvarende bedre.
 Vedrørende det foreslåede § 96, stk. 4, om amternes mulighed for at indgå  

 aftaler med private institutioner er Venstre selvfølgelig enig i, at der skal  

 være mulighed for at købe pladser på private behandlingscentre, hvilket man  

 allerede kan efter gældende lov.
 Et tredje mindretal (Det Konservative Folkepartis medlemmer af  

 udvalget) vil redegøre for sin stilling til lovforslaget og det stillede  

 ændringsforslag ved 2. behandling.
 Et fjerde mindretal (Socialistisk Folkepartis og Enhedslistens  

 medlemmer af udvalget) indstiller lovforslaget til vedtagelse med det  

 stillede ændringsforslag.
Et mindretal inden for mindretallet (Enhedslistens medlem af udvalget)  

 bemærker, at Enhedslisten finder det vigtigt, at der kommer en større amtslig  

 og statslig deltagelse i løsning af opgaver med stofmisbrugere, herunder  

 deltagelse i de økonomiske byrder.
Det er vigtigt, at der kommer en øget  

 behandlingsindsats på dette område.
Enhedslisten finder det acceptabelt, at  

 lovforslaget åbner op for brug af private institutioner i behandlingsøjemed,  

 da det under alle omstændigheder må være resultaterne, der tæller, men  

 Enhedslisten finder det vigtigt, at der er et tilsyn med behandlingen.
Dette  

 behov for tilsyn skal ses i lyset af, at der ikke for nuværende findes  

 entydige resultater med hensyn til behandlingseffektivitet, heller ikke fra  

 de private institutioner.
Enhedslisten vil i øvrigt gerne understrege  

 betydningen af, at der findes en lang og forskelligartet række tilbud, som i  

 højere grad kan tage hensyn til den enkelte stofmisbruger.
Enhedslisten  

 finder også, at det er et fremskridt, at visitationskompetencen til metadon  

 bliver et amtskommunalt ansvar.
Enhedslisten har i øvrigt som politik, at  

 stofmisbrugerne skal kunne få deres stof som receptpligtig medicin efter en  

 forudgående visitering af fagkyndige.
Enhedslisten betragter ikke  

 stofordination, heller ikke metadonordination, som egentlig behandling.
 Et femte mindretal (Fremskridtspartiets medlem af udvalget)  

 indstiller lovforslaget til vedtagelse uændret.
 Det er vigtigt for mindretallet at tilkendegive, at mindretallet  

 naturligvis støtter lovforslaget, da det er et vigtigt skridt i retning af  

 bedre hjælp til narkomaner og dermed en hjælp til hele samfundet.
 Men mindretallet finder, at centraliseringen af ansvaret hos amterne skal  

 ses som en nødvendig overgangsperiode, og at dette ansvar for behandlingen af  

 narkomanerne med tiden igen bliver lagt ud til primærkommunerne.
Mindretallet støtter som nævnt lovforslaget, men havde gerne set, at  

 kommunerne havde en større andel af visitationskompetencen.
Det skal derfor  

 være mindretallets opfordring, at ministeren ved udformningen af vejledningen  

 gør sig umage med at give kommunerne så stor andel af visitationskompetencen  

 som muligt.
Når finansieringen af behandlingen af narkomanerne skal deles  

 lige mellem amter og kommuner, må det være rimeligt, at kommunerne så også  

 kan få deres narkomaner i behandling, når de beder om det.
Endelig skal mindretallet opfordre ministeren til at sørge for, at det  

 offentliges kontrol og tilsyn med de private behandlingsinstitutioner  

 begrænser sig til det nødvendige og ikke udvikler sig til en nidkær  

 petitessekontrol af ligegyldigheder.
Alle narkomaner er forskellige og har i  

 virkeligheden brug for individuel behandling.
Netop her gør de private  

 behandlingsinstitutioner deres gavn, idet de kan tilbyde forskelligartede  

 behandlinger - den mangfoldighed skal bevares.
 ÆndringsforslagAf et mindretal (SF), tiltrådt af et  

mindretal (EL):
 Til § 1 1) I det under nr. 3 foreslåede § 96, stk. 4,  

 indsættes efter 2. pkt. som nye punktummer:
»Amtsrådet, jf. 1. pkt., eller kommunalbestyrelsen, jf. 2. pkt.,  

 fører tilsyn med de private institutioner eller foreninger, der indgås aftale  

 med.
Socialministeren fastsætter nærmere regler om tilsynet.« Bemærkninger Til nr. 1 Med ændringsforslaget lovfæstes en generel tilsynsforpligtelse  

 med private tilbud.
Socialministeren fastsætter de nærmere regler om  

 tilsynet, som bl.a. skal omfatte offentlig indsigt i budget- og  

 regnskabsforhold og offentlig repræsentation i den private institutions eller  

 forenings bestyrelse.
Jørn Pedersen (S) Else Marie Mortensen (S) Jan Petersen (S) Peder Sass (S)  

 Grete Schødts (S) Villy Søvndal (SF) fmd.
Bjørn Elmquist (RV) Bruno Jerup  

 (EL) Sonja Albrink (CD) Erik Larsen (V) Else Winther Andersen (V) Flemming  

 Oppfeldt (V) Lars Løkke Rasmussen (V) Bendt Bendtsen (KF) Karen Højte Jensen  

 (KF) Jens Jørgensen (KF) Tom Behnke (FP) nfmd.
Bilag Udvalgets spørgsmål 1-3 og socialministerens besvarelse heraf Spørgsmål 1:
Er ministeren indstillet på at decentralisere ansvaret til kommunerne  

 igen, når problemet er kommet under kontrol? Svar:
En senere decentralisering efter en periode med amtskommunalt hovedansvar  

 vil på ethvert tidspunkt kunne tages op til fornyet overvejelse på baggrund  

 af indhøstede erfaringer.
Der vil endvidere kunne indarbejdes en særlig  

 revisionsbestemmelse i bistandsloven om efter et bestemt antal år at tage  

 loven op til revision ad dette spørgsmål.
I øvrigt åbner det foreliggende  

 lovforslag op for en aftalt decentralisering på et hvilket som helst  

 tidspunkt, amtet og kommunerne måtte finde det hensigtsmæssigt.
 Spørgsmål 2:
Hvordan kan kommunerne gives større kompetence, end lovforslaget lægger op  

 til, f.eks. således at amter og kommuner har samme adgang til at visitere? Svar:
 Om den parallelle visitation skal bemærkes, at en sådan ordning vil kunne  

 aftales mellem en amtskommune og en eller flere kommuner efter forslaget til  

 ny § 68 a, stk. 4.
 En lovfæstet generel adgang til visitation til egentlig behandling for  

 både amtskommuner og kommuner kan dels føre til en forflygtigelse af  

 ansvaret, dels medføre problemer med planlægningen af den samlede indsats i  

 amtet og vil kunne føre til en skævvridning af indsatsen i et amt, hvor en  

 særlig aktiv kommune vil kunne dræne de samlede midler, amtet har afsat til  

 stofmisbrugsbehandling.
Bistandslovens afsnit om revalideringsinstitutioner indeholder bestemmelse  

 om, at kommunerne kan drive beskyttede virksomheder m.v., som især er  

 beregnet for personer med bopæl i kommunen (§ 91, stk. 4), og en  

 visitationsbestemmelse om at kommunalbestyrelsen i vedkommende kommune selv  

 kan visitere egne borgere hertil (§ 94, 2. pkt.), hvor visitationsansvaret i  

 øvrigt påhviler amtsrådet ved optagelse på beskyttede værksteder.
Denne form  

 for parallel visitation anvendes kun i relativt mindre omfang af kommunerne i  

 forbindelse med enkeltpladser, men kan give problemer ved klager over afslag  

 på kommunale pladser.
En anden model for kommunal indflydelse på visitationskompetencen, som har  

 været overvejet i forbindelse med lovforslagets udformning, er amtslig  

 visitation på baggrund af en indstilling fra kommunalbestyrelsen.
Dette er  

 man imidlertid veget tilbage for at foreslå på grund af de problemer, der kan  

 være forbundet med et lovfæstet krav om kommunal indstilling.
Der kan f.eks.  

 være tale om, at sagens behandling i amtskommunen unødig længe må afvente en  

 kommunal indstilling, ligesom negative kommunale indstillinger især på dette  

 område vil kunne skabe uhensigtsmæssige forhold.
En ordning med kommunal  

 indstillingsret burde i givet fald suppleres med bindende retningslinjer om  

 indstillingsproceduren, herunder med tidsfrister for sagsbehandlingen.
 Der skal i øvrigt henvises til, at i tilfælde af uenighed mellem en  

 kommune og en amtskommune om de konkrete afgørelser om tilbud, amtsrådet  

 træffer, vil kommunen i medfør af bistandslovens § 15 a kunne indbringe  

 amtsrådets afgørelse for Den Sociale Ankestyrelse.
 Endelig er der, hvis der ikke kan opnås enighed amt og kommune imellem om  

 ansvaret på dette område, nu skabt mulighed for en forsøgsgodkendelse efter  

 forslag i henhold til § 138 e i lov nr. 86 af 8. februar 1995 om ændring af  

 lov om social bistand m.v. (styrkelse af indsatsen for socialt udstødte).  

 Efter en sådan godkendelse vil såvel forsyningsansvaret som  

 visitationsansvaret komme til at påhvile kommunalbestyrelsen, hvis  

 socialministeren skønner, at opgavevaretagelsen fagligt og økonomisk må anses  

 for bæredygtig inden for vedkommende lokalområde og i amtet.
 Spørgsmål 3:
Hvad forestiller ministeren sig, at der skal ske med de narkomaner, der  

 ikke vil eller kan afvænnes lige nu, og som ikke er interesseret i at indtage  

 metadon? Svar:
Narkomaner har ligesom andre borgere ret til tilbud efter bistandsloven og  

 anden lovgivning.
Når en narkoman ikke vil tage mod et behandlingstilbud,  

 herunder et tilbud om metadonbehandling, eller der ikke aktuelt er mulighed  

 for at give et behandlingstilbud, bør der fra kommunal side, evt. gennem den  

 forudsatte planlægningsfase med amtet, være opstillet nogle målsætninger for  

 indsatsen og fastlæggelse af serviceniveauet af de forskellige støttende  

 foranstaltninger.
Med den ovenfor nævnte ændring af bistandsloven er f.eks. skabt nye  

 muligheder for tilbud til gruppen af personer med særlige sociale  

 vanskeligheder, herunder stofmisbrugere.
En ny § 68 b indeholder således  

 tilbud til denne gruppe mennesker i bofællesskaber og andre boformer om en  

 særlig personlig støtte, hvorved de kan hjælpes med at fastholde boligen og i  

 øvrigt hjælpes til at fungere bedre.
Hertil kommer de nye muligheder for  

 væresteder, hvor der kan tilbydes aktivitets- og omsorgstilbud, som  

 pågældende bestemmelse også rummer.
 Hertil kommer en række projekter både i privat/frivilligt regi i vid  

 udstrækning støttet af socialministerielle puljemidler, som retter sig blandt  

 andet til gruppen af stofmisbrugere, jf. lovforslagets bemærkninger.
Med de nye puljemidler, jf.
Socialministeriets samtidige bemærkninger til  

 Amtsrådsforeningens henvendelse af 27. januar 1994 til Folketingets  

 Socialudvalg, vil muligheden for at tilbyde forskellige grupper af  

 stofmisbrugere støttende foranstaltninger blive yderligere forbedret.
Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde.
 Endvidere har udvalget modtaget mundtlig og skriftlig henvendelse fra 7  

 lokale partiforeninger på Vesterbro.
 Der er af socialministeren stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets, Det  

 Konservative Folkepartis, Socialistisk Folkepartis, Fremskridtspartiets, Det  

 Radikale Venstres, Enhedslistens og Centrum-Demokraternes medlemmer af  

 udvalget) lovforslaget til vedtagelse med de stillede ændringsforslag.
 Flertallet lægger vægt på, at der med ændringsforslag nr. 1 ikke lægges op  

 til, at tilsynet indskrænker behandlingsmetoderne, men alene sigter på en høj  

 kvalitet i behandlingen.
 Et mindretal inden for flertallet (Det Konservative Folkepartis medlemmer  

 af udvalget) finder, at der er behov for en styrket og helhedsorienteret  

 social indsats over for stofmisbrugere med det mål, at narkomanerne kommer ud  

 af deres misbrugsproblem.
 Mindretallet er tilfreds med, at det gennem lovforslaget præciseres, at  

 myndighederne kan indgå aftale med private institutioner eller foreninger om  

 stofmisbrugsbehandling.
 På sigt ønsker mindretallet ansvaret for behandlingen af narkomaner  

 tillagt primærkommunerne, men lægger vægt på, at der med socialministerens  

 ændringsforslag skabes mulighed for, at ministeren kan give en kommune  

 kompetence i de ganske særlige tilfælde, hvor et amt måtte blokere for en  

 kommune, der har såvel faglig som økonomisk kapacitet til at overtage  

 kompetencen.
 Hvad angår tilsynet med de private institutioner eller foreninger,  

 påhviler det grundlæggende de henvisende amter og kommuner at føre kontrol  

 med kvaliteten og økonomien.
 Et andet mindretal inden for flertallet (Fremskridtspartiets medlem af  

 udvalget) kan støtte de af ministeren stillede ændringsforslag, men skal  

 præcisere, at kontrollen efter ændringsforslag nr. 1 ikke må være så nidkær,  

 at det ødelægger de private behandlingsinstitutioners særegenhed, idet netop  

 denne mangfoldighed og forskellighed har vist sig at være særdeles egnet til  

 afvænning af mange narkomaner.
Narkomanerne er lige så forskellige mennesker som resten af befolkningen,  

 hvorfor der også er behov for forskellige behandlingstilbud.
Det er her, at  

 de forskellige private institutioner med deres forskellige behandlingsmetoder  

 har vist deres værdi.
 Med hensyn til ændringsforslag nr. 2 skal mindretallet understrege, at  

 metadonudlevering bestemt ikke skal være en permanent ordning, men at  

 metadonudlevering, både i de enkelte tilfælde og som  

 »behandlingsform« generelt, skal være af midlertidig karakter, til  

 det nødvendige antal afvænningspladser er tilvejebragt.
Endvidere finder mindretallet, at ministerens beføjelser desuden skal  

 kunne bruges i de tilfælde, hvor en kommune ikke kan få sine narkomaner i  

 behandling, fordi amtet stritter imod.
Hvis kommunen mener, at en narkoman  

 skal i behandling, skal det være en klar hovedregel, at amtet efterkommer et  

 sådant ønske.
Et mindretal (Venstres medlemmer af udvalget) indstiller  

 lovforslalget til forkastelse.
Mindretallet stemmer imod de stillede  

 ændringsforslag.
 ÆndringsforslagAf socialministeren, tiltrådt af et flertal  

 (udvalget med undtagelse af V):
 Til § 1 1) I det under nr. 3 foreslåede § 96, stk. 4,  

 indsættes efter 2. pkt. som nyt punktum:
»Socialministeren kan fastsætte nærmere regler om tilsyn med private  

 institutioner eller foreninger, der modtager stofmisbrugere i  

 behandling.« 2) Efter nr. 4 indsættes som nyt nummer:
 »01. I § 138 e indsættes efter stk. 1 som nyt stykke:
»Stk. 2. Under samme omstændigheder som nævnt i stk. 1 kan  

 socialministeren tillade, at tilbud om støtte i form af dag- eller døgnophold  

 til stofmisbrugere ydes af kommunalbestyrelsen, således at  

 kommunalbestyrelsen stilles, som om der var truffet aftale efter § 68, stk.  

 4.« Stk. 2 og 3 bliver herefter stk. 3 og 4.' Bemærkninger Til nr. 1 Med ændringen foreslås det, at socialministeren, hvis der skulle  

 vise sig behov for det, kan fastsætte sådanne regler om tilsyn med de private  

 behandlingstilbud, som findes nødvendige.
Baggrunden for anvendelse af private behandlingstilbud uden overenskomst  

 på linje med offentlige og private overenskomstdækkede er den bredde i det  

 samlede behandlingsudbud, der kan opnås hermed, herunder at drage nytte af de  

 større frihedsgrader, de private tilbud rummer.
Meget indgribende  

 kontrolforanstatninger i forhold til de private initiativer kan virke  

 hæmmende for deres udviklingsmuligheder.
Derfor må vægten lægges på den  

 kvalitet, der kan tilbydes i disse tilbud.
 Med den foreslåede ændrede finansiering af de private tilbud understreges  

 de henvisende myndigheders ansvar for, at midlerne anvendes så  

 hensigtsmæssigt som muligt i forhold til den enkelte misbruger og den samlede  

 behandlingsindsats.
 Amter og kommuner må således sikre sig gennem en indholdsmæssig vurdering  

 og kontrol, at tilbudet sammenholdt med prisen er af en forsvarlig kvalitet.  

 Dette kan gøres i forbindelse med de aftaler, myndighederne træffer med de  

 private tilbudsgivere, samt den opfølgning og kontrol af indsatsen, der er et  

 naturligt led i et sådant aftalesystem.
 Der vil således i sådanne aftaler kunne indgå tilsyns- og  

 kontrolelementer, der spænder lige fra kvalitetssikringsordninger til krav,  

 der kendes fra overenskomstsystemet.
Hvis udviklingen imidlertid skulle vise, at det er hensigtsmæssigt, at der  

 fastsættes generelle krav til et tilsyn på dette område, vil den foreslåede  

 bestemmelse kunne bringes i anvendelse.
Et sådant tilsyn vil i givet fald  

 kunne omfatte institutionernes personale, behandlingsmetoder samt  

 prisfastsættelse på behandlingstilbudene med henblik på at sikre kvaliteten.
Til nr. 2 Som det fremgår af lovforslagets bemærkninger, forudsættes der  

 gennemført en planlægningsfase amtskommuner og kommuner imellem, hvorunder  

 man drøfter samarbejdsmodeller for den samlede støttende indsats for  

 stofmisbrugerne med opstilling af overordnede målsætninger for indsatsen og  

 fastlæggelse af serviceniveauet.
Det kan under denne fase eller senere  

 aftales, at kommuner, der har en udbygget politik på området, bibeholder  

 visitationsansvaret gennem en delegation fra amtsrådet, jf. den i  

 lovforslaget foreslåede § 68, stk. 4. Det vil især dreje sig om de meget  

 store kommuner og enkelte andre, hvis indsats har høj kvalitet, og som har  

 særlige erfaringer med at tilrettelægge behandlingsindsatsen.
Socialministeren kan efter den foreslåede bestemmelse tillade, at kommunen  

 får visitationsansvaret.
Dette vil kunne ske, hvis det under forhandlingerne  

 om tilrettelæggelse af regionens behandlingsindsats eller senere skulle vise  

 sig, at en kommune, der ønsker at stå for behandlingsansvaret, ikke kan opnå  

 amtsrådets tilladelse til dette, og amtets modstand ikke er begrundet i  

 rimelige hensyn til den amtskommunale opgavevaretagelse.
Det vil imidlertid være en forudsætning for en sådan dispensation fra  

 reglerne i den foreslåede § 68 a, stk. 2 og 4, at der er en reel socialfaglig  

 baggrund for, at kommunen skønnes at kunne løse opgaven på en forsvarlig  

 måde.
Det er således en forudsætning, at der kan skabes en sammenhæng mellem  

 metadonbehandlingen under amtsligt ansvar og den kommunale  

 behandlingsindsats, at den kommunale behandlingsindsats mindst er på højde  

 med amtets indsats, samt at der trods en kommunal bibeholdelse af ansvaret  

 for behandlingsindsatsen ikke opstår større faglige eller økonomiske  

 forskelle mellem indsatsen i kommunen og i det øvrige amt.
Der bør således  

 selv ved kommunal overtagelse af ansvaret være en sådan helhed i det samlede  

 behandlingsudbud i amtet, at der ikke i forhold til de samlede amtslige  

 ressourcer på behandlingsområdet sker en urimelig forrykkelse til fordel for  

 denne kommune i forhold til de øvrige kommuner i amtet.
Jørn Pedersen (S) Else Marie Mortensen (S) Jan Petersen (S) Peder Sass (S)  

 Grete Schødts (S) Villy Søvndal (SF) fmd.
Bjørn Elmquist (RV) Bruno Jerup  

 (EL) Sonja Albrink (CD) Erik Larsen (V) Else Winther Andersen (V) Flemming  

 Oppfeldt (V) Lars Løkke Rasmussen (V) Bendt Bendtsen (KF) Karen Højte Jensen  

 (KF) Jens Jørgensen (KF) Tom Behnke (FP) nfmd.
