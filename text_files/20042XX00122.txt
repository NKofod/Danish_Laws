Skriftlig fremsættelse (16. marts 2005) Justitsministeren  

  

 (Lene Espersen):
 Herved tillader jeg mig for Folketinget at fremsætte:
 Forslag til lov om  

 voldgift.
(Lovforslag nr.
L 127).
 Lovforslaget indeholder forslag til en ny lov om voldgift,  

 som skal erstatte den gældende voldgiftslov fra 1972.
Voldgift er en alternativ tvistløsningsmetode, hvor parterne  

 ved aftale overlader til en eller flere tredjepersoner at løse en tvist med  

 bindende virkning for parterne.
Tvisten kan så ikke indbringes for  

 domstolene,  

 og voldgiftsafgørelsen har samme bindende virkning som en dom.
Den gældende voldgiftslov, der som nævnt stammer fra 1972,  

 blev udformet som en minimumslov.
I modsætning hertil foreslås  

 med  

 lovforslaget en ny, mere omfattende voldgiftslov, der som udgangspunkt  

 regulerer alle væsentlige spørgsmål, der kan opstå i forbindelse med  

 voldgift.  

 Dette indebærer bl.a., at grundlæggende principper af betydning for parternes  

 retssikkerhed i forbindelse med voldgift, der for nogles vedkommende i dag må  

 udledes af en sparsom retspraksis, lovfæstes.
Lovforslaget opstiller regler for behandling af voldgift,  

 som finder sted i Danmark, samt regler om anerkendelse og fuldbyrdelse af  

 også  

 udenlandske voldgiftskendelser.
Endvidere foreslås der regler om danske  

 domstoles bistand til voldgift, som finder sted i udlandet, eller hvor der  

 endnu ikke er taget stilling til, hvor voldgiften skal behandles.
Den foreslåede nye danske voldgiftslov følger de  

 internationale standarder på området, idet det må forventes at gøre det  

 lettere  

 for danske erhvervsvirksomheder, der opererer internationalt, at opnå aftaler  

 om anvendelse af voldgift her i landet.
Lovforslaget er på denne baggrund  

 udformet med udgangspunkt i FNs Kommission om Handelsrets  

 (UNCITRALs)  

 modellov om international handelsvoldgift fra 1985. Denne modellov har dannet  

 grundlag for national lovgivning om voldgift i et stort antal lande, herunder  

 Norge og Sverige.
 Lovforslaget er desuden udarbejdet under hensyntagen til en  

 redegørelse fra Advokatrådet om en reform af voldgiftsloven og  

 Retsplejerådets  

 udtalelse om Advokatrådets redegørelse.
 Den foreslåede lov skal fungere som en mulig ramme for  

 parter, som ønsker at løse retstvister ved voldgift, og de foreslåede  

 lovbestemmelser kan derfor i stor udstrækning fraviges ved aftale.
Lovforslaget indeholder en mere detaljeret og systematisk  

 lovregulering af voldgift end efter gældende ret.
Der foreslås detaljerede  

 regler om etablering af voldgiftsretten og sagsbehandlingen for  

 voldgiftsretten  

 og regler om afgørelsen af sagen.
Der foreslås endvidere udtømmende og  

 detaljerede regler om, hvornår en voldgiftskendelse kan tilsidesættes som  

 ugyldig.
Lovforslagets regler om anerkendelse og fuldbyrdelse af  

 voldgiftskendelser finder også anvendelse på udenlandske voldgiftskendelser.  

 Her foreslås der udtømmende og detaljerede regler om forhold, som er til  

 hinder  

 for anerkendelse og fuldbyrdelse.
Lovforslaget indeholder bestemmelser om de almindelige  

 domstoles opgaver i forbindelse med voldgift.
Det gælder f.eks. domstolenes  

 bistand i forbindelse med etablering af voldgiftsretten, bevisoptagelse og  

 prøvelse af voldgiftsrettens afgørelser om indsigelser mod en  

 voldgiftsdommers  

 habilitet og om voldgiftsrettens kompetence.
Lovforslaget indeholder som en vigtig ny regel et forbud mod  

 forudgående voldgiftsaftaler i forbrugerforhold.
Det foreslås, at i  

 forbrugerforhold skal en voldgiftsaftale, der er indgået før tvistens  

 opståen,  

 ikke være bindende for forbrugeren.
Forslaget er begrundet i hensynet til  

 forbrugerbeskyttelsen og i, at voldgift generelt må anses for bedst egnet til  

 tvistløsning i erhvervsforhold.
Voldgiftsområdet er præget af en omfattende international  

 regulering.
Danmark har bl.a. tiltrådt New York-konventionen fra 1958 om  

 anerkendelse og fuldbyrdelse af udenlandske voldgiftskendelser, og  

 lovforslaget  

 er udformet i overensstemmelse med Danmarks forpligtelser i henhold til denne  

 konvention.
Danmark har endvidere tiltrådt Genèveprotokollen fra 1923  

 vedrørende voldgiftsklausuler i handelskontrakter, Genèveoverenskomsten fra  

 1927 angående eksekution af voldgiftskendelser afsagt i udlandet, den  

 europæiske konvention fra 1961 om international handelsvoldgift og  

 Europarådsoverenskomsten fra 1962 om anvendelse af den europæiske konvention  

 om  

 international voldgift.
I modsætning til New York-konventionen anvendes disse  

 traktater imidlertid ikke længere i praksis, og regeringen agter derfor efter  

 en vedtagelse af lovforslaget at opsige Danmarks deltagelse heri.
 Formålet med lovforslaget er desuden ved en ændring af  

 straffeloven at kriminalisere bestikkelse af voldgiftsdommere. Ændringen vil  

 gøre det muligt for Danmark at ratificere en tillægsprotokol til Europarådets  

 strafferetskonvention om korruption (Europarådets korruptionskonvention).
 Idet jeg i øvrigt henviser til lovforslaget og de ledsagende  

 bemærkninger, skal jeg herved anbefale forslaget til Det Høje Tings  

 velvillige  

 behandling.
