Bekendtgørelse om ansøgninger m.v. til visse ordninger for landbrugere i Tast selv i 2023 I medfør af § 2, stk. 4, og § 19, stk. 1 og 2, i lov nr. 1590 af 28. december 2022 om administration af den fælles landbrugspolitik m.v., § 1 a, stk. 1 og 2, i lov om administration af Det Europæiske Fællesskabs forordninger om ordninger under Den Fælles Landbrugspolitik finansieret af Den Europæiske Garantifond for Landbruget m.v. (landbrugsstøtteloven), jf. lovbekendtgørelse nr. 115 af 6. februar 2020, § 2, stk. 1, og § 6, stk. 1 og 2, i lov om Landdistriktsfonden, jf. lovbekendtgørelse nr. 114 af 6. februar 2020, § 5, stk. 1-3, i lov nr. 316 af 31. marts 2007 om udvikling af landdistrikterne (landdistriktsloven), som ændret ved lov nr. 341 af 27. april 2011, jf. § 13, stk. 3, i lov om Landdistriktsfonden, jf. lovbekendtgørelse nr. 114 af 6. februar 2020, og § 16, stk. 1-3, i lov om visse landdistriktsrelaterede tilskudsordninger m.v., jf. lovbekendtgørelse nr. 34 af 4. januar 2017, fastsættes efter bemyndigelse og i henhold til § 5, stk. 1, nr. 1, 4, 5 og 31, i bekendtgørelse nr. 1273 af 27. november 2017 om Landbrugsstyrelsens opgaver og beføjelser:
Kapitel 1 Anvendelsesområde og definitioner § 1. Bekendtgørelsen finder anvendelse for indgivelse af ansøgninger i form af fællesskema og tilsagnsskema ved brug af Tast selv i 2023.
 Stk. 2. Videre finder bekendtgørelsen anvendelse for indgivelse af markkort og anmodning om ændringer til markblokke i Internet Markkort ved brug af Tast selv i 2023.
 § 2. I denne bekendtgørelse forstås ved:
 1) Afgrødekode: En kode med den afgrøde eller de opvækster, som kan angives for en mark eller et areal inden for marken i fællesskema, og som er opgjort i bilag 1.
 2) Internet Markkort: Et af Landbrugsstyrelsen udarbejdet geografisk it-system, der indeholder kort over Danmarks arealer, og hvori arealer kan indtegnes og registreres til brug for en ansøgning.
 3) Markblok: En geografisk sammenhængende enhed af arealer, der har varige ydre afgrænsninger, og som i korttemaet markblok og tilhørende korttemaer i Internet Markkort indeholder registrerede oplysninger om arealernes karakter og det maksimale tilskudsberettigede areal for de ordninger, hvortil der kan indgives en ansøgning eller indberetning.
 4) Markkort: Den geografiske afgrænsning i Internet Markkort af de marker, herunder arealer inden for markerne, som indgår i ansøgningen eller indberetningen.
Kapitel 2 Fællesskema § 3. Ansøgning i form af fællesskema og tilhørende markkort skal indgives i Tast selv senest den 21. april 2023.
 § 4. I markkortet skal ansøger indberette følgende:
 1) Alle bedriftens landbrugsarealer.
 2) Marker, med angivelse af marknummer for den enkelte mark.
 3) Småbiotoper inden for markerne, der omfattes af ansøgningen, og deres anvendelse for ansøgningen.
 Stk. 2. Arealer, som i Internet Markkort er registreret som beliggende inden for korttemaet synlig småbiotop, kan kun registreres som en småbiotop i markkortet.
 Stk. 3. Marker, jf. stk. 1, nr. 2, må ikke overskride grænserne for ansøgers eller andre ansøgeres marker.
 § 5. I fællesskema skal ansøger indberette følgende:
 1) Markens anvendelse for ansøgningen og alle dertil påkrævede oplysninger og erklæringer.
 2) Afgrødekoden for den afgrøde, der fremstår på marken i perioden fra 15. maj 2023 til 25. juli 2023, jf. bilag 1.
 3) Hvilke arealer der opfylder GLM 8, jf. § 13 i bekendtgørelse om konditionalitet for 2023, eller senere bestemmelse, der måtte afløse den nævnte bestemmelse.
 4) Adresser på ejendomme, der indgår i bedriften, herunder de områder, der drives af støttemodtager.
 § 6. Forsinket ansøgning i form af fællesskema og tilhørende markkort, eller ændringer til ansøgningen, skal indgives i Tast selv senest den 16. maj 2023, jf. dog § 7.
 § 7. Senest på fristen som angivet i § 8, kan ansøger ændre følgende i ansøgningen:
 1) Indtegningen af alle bedriftens landbrugsarealer som nævnt i § 4, stk. 1, nr. 1.
 2) Oplysningerne som nævnt i § 5, nr. 4.
 § 8. Ansøgningen kan trækkes helt eller delvist tilbage senest den 25. oktober 2023.
§ 9. Overskridelse af en af de i § 3 og § 6 nævnte frister kan i ganske særlige tilfælde dispenseres af Landbrugsstyrelsen.
Dispensation er dog betinget af, at ansøger konkret har været ude af stand til at opfylde fristen, under følgende dokumenterede omstændigheder:
 1) It-fejl, der skyldes et af Landbrugsstyrelsens it-systemer.
 2) Force majeure eller ekstraordinære omstændigheder, som omhandlet i artikel 3 i Europa-Parlamentets og Rådets forordning (EU) nr. 2021/2116 af 2. december 2021.
 Stk. 2. Dispensation i tilfælde af it-fejl, som nævnt i stk. 1, nr. 1, er betinget af, at ansøger skriftligt giver Landbrugsstyrelsen meddelelse om it-fejlen, og at ansøger opfylder fristen senest 7 arbejdsdage efter, fejlen er ophørt.
 Stk. 3. Dispensation i tilfælde af force majeure eller ekstraordinære omstændigheder, som nævnt i stk. 1, nr. 2, er betinget af, at ansøger har fremsendt skriftlig meddelelse herom med en fyldestgørende dokumentation herfor til Landbrugsstyrelsen senest 15 arbejdsdage fra det tidspunkt, hvor ansøgeren er i stand til at give en sådan meddelelse.
Kapitel 3 Tilsagnsskema § 10. Ansøgning i form af tilsagnsskema og tilhørende markkort skal indgives i Tast selv senest den 28. september 2023.
Stk. 2. I markkortet skal ansøger indberette de marker, der omfattes af ansøgningen.
Marker må ikke overskride grænserne for ansøgers eller andre ansøgeres marker.
 Stk. 3. I tilsagnsskema skal ansøger angive marknummer for markerne.
Kapitel 4 Internet Markkort § 11. Ansøger kan indgive ændringsforslag til registreringen af arealer i følgende korttemaer i Internet Markkort:
 1) Korttemaet for markblokke.
 2) Korttemaerne fradrag grundbetaling og fradrag Pleje af græs.
 3) Korttemaet synlig småbiotop.
 4) Korttemaet markkrat.
 5) Korttemaerne GLM søer og GLM fortidsminder.
 Stk. 2. Ændringsforslag til registreringen af arealer, som nævnt i stk. 1, der skal have virkning for ansøgning i fællesskema i 2023, skal indgives digitalt i Internet Markkort ved brug af Tast selv, senest den 24. april 2023.
 Stk. 3. Ændringsforslag til registreringen af arealer, som nævnt i stk. 1, der skal have virkning for ansøgning i tilsagnsskema i 2023, skal indgives digitalt i Internet Markkort ved brug af Tast selv, senest den 14. september 2023.
 Stk. 4. Ved indgivelse af ændringsforslag efter stk. 1 informeres ansøger digitalt i Tast selv om, hvorvidt ændringsforslaget kan godkendes.
 § 12. Ansøger kan indgive ændringsforslag til registreringen af arealer i følgende korttemaer i Internet Markkort:
 1) Korttema om tilskud i henhold til artikel 4, stk. 4, litra c), i Europa-Parlamentets og Rådets Forordning (EU) 2021/2115.
 2) Korttemaerne Permanent græs, GLM 9 forbud mod pløjning og omlægning, og Græs i 5 år.
 Stk. 2. Ændringsforslag til registreringen af arealer, som nævnt i stk. 1, der skal have virkning for ansøgning i fællesskema i 2023, skal indgives digitalt i en bemærkning i fællesskema ved brug af Tast selv, senest ved udløbet af fristen efter § 6.
 Stk. 3. Afgørelser, skriftlige partshøringer efter forvaltningslovens § 19 eller skriftlige referater af en telefonisk partshøring efter forvaltningslovens § 19 om, hvorvidt ansøgers ændringsforslag kan godkendes, sendes til ansøger via Tast selv.
 Stk. 4. Ansøgers besvarelse af skriftlige partshøringer efter forvaltningslovens § 19 og ansøgers besvarelse af Landbrugsstyrelsens skriftlige referater af telefoniske partshøringer efter forvaltningslovens § 19, der vedrører ændringsforslag som omhandlet i stk. 1, skal indgives via Tast selv.
 § 13. Ansøgning til et areal, der i Internet Markkort er registreret som beliggende uden for markblok i henhold til markbloktemaet, jf. § 11, stk. 1, nr. 1, eller som beliggende inden for korttemaerne som nævnt i § 11, stk. 1, nr. 2, er betinget af følgende:
 1) Ansøger har indgivet ændringsforslag til registreringen af arealet, jf. § 11.
 2) Ansøger har indberettet arealet efter § 4 og § 5.
 3) Ansøger har i en bemærkning i fællesskema anført, hvad arealet skal anvendes til.
 Stk. 2. Ansøgning til et areal, der i Internet Markkort er registreret som beliggende inden for korttemaet synlig småbiotop, og som i ansøgningen ikke skal indberettes som en småbiotop, jf. § 4, stk. 1, nr. 3, er betinget af følgende:
 1) Ansøger har indgivet ændringsforslag til registreringen af arealet, jf. § 11.
 2) Ansøger har indberettet arealet efter § 4 og § 5.
 3) Ansøger har i en bemærkning i fællesskema anført, hvad arealet skal anvendes til.
Kapitel 5 Fuldmagt § 14. Ansøger skal oprette en fuldmagt ved brug af Tast selv, hvis andre skal repræsentere ansøger ved indgivelse af ansøgninger og indberetninger i Tast selv, jf. dog stk. 2.
 Stk. 2. Fuldmagt kan indgives ved anvendelse af en særlig blanket, der er tilgængelig på Landbrugsstyrelsens hjemmeside eller kan rekvireres ved henvendelse til Landbrugsstyrelsen, hvis ansøger er forhindret i at oprette fuldmagten ved brug af Tast selv.
Kapitel 6 Ikrafttræden og overgangsbestemmelser § 15. Bekendtgørelsen træder i kraft den 31. januar 2023.
Stk. 2. Bekendtgørelse nr. 756 af 31. maj 2022 om markblok, elektronisk fællesskema og elektroniske tilsagnsskemaer ophæves.
Bekendtgørelsen finder dog fortsat anvendelse på ansøgninger indgivet for ansøgningsåret 2022.
 Stk. 3. § 19, stk. 3, i bekendtgørelse nr. 756 af 31. maj 2022 om markblok, elektronisk fællesskema og elektroniske tilsagnsskemaer finder fortsat anvendelse på ansøgninger indgivet før den 1. februar 2022.
