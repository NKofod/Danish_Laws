Cirkulære om aftrapning af tillæg i henhold til tjenestemandspensionslovens § 6, stk. 2 (Perst.nr. 033-01) 1. Indledning I henhold til tjenestemandspensionslovens § 6, stk. 2, skal de i bestemmelsen omhandlende krone-tillæg aftrappes med 20 kr. om året fra og med 2002.
2. Personkreds 2.1. Egenpension Egenpensioner for tjenestemænd, der fratræder senest med udgangen af december 2001, er omfattet af overgangsordningerne i tjenestemandspensionslovens §§ 40-42, og skal ikke aftrappes.
 Aftrapningen af tillægget gælder således for tjenestemænd, der er fratrådt med egenpension efter 1. januar 2002. Tillægget i henhold til § 6, stk. 2, udgør det lovbestemte uregulerede beløb fratrukket eventuelle nedsættelser i perioden 2002 til udbetalingstidspunktet.
2.2. Ægtefællepensioner Ægtefællepensioner, der baserer sig på tjenestemandens død i januar 2002 og senere, er omfattet af aftrapningen.
Da der imidlertid ydes efterindtægt i 3 måneder, vil ægtefællepensioner, for hvilke tillægget efter § 6, stk. 2, aftrappes, tidligst komme til udbetaling pr. 1. maj 2002. Tillægget i henhold til § 6, stk. 2, udgør det lovbestemte uregulerede beløb fratrukket eventuelle nedsættelser i perioden 2002 til udbetalingstidspunktet.
2.3. Registrerede opsatte pensioner Udbetaling af opsat pension til tjenestemænd, der er fratrådt senest den 31. december 2001 sker med tillæg efter § 6, stk. 2, med samme beløb, som det, der ville blive ydet til en egenpension, der kommer til udbetaling på samme tidspunkt.
Tillægget nedtrappes ikke.
Udbetaling af opsat pension til tjenestemænd, der er fratrådt pr. 1. januar 2002 eller senere sker ligeledes med tillæg efter § 6, stk. 2, med samme beløb, som det, der ville blive ydet til en egenpension, der kommer til udbetaling på samme tidspunkt.
Tillægget nedtrappes således på samme måde som for egenpension.
 Opsat ægtefællepension udgør 2/3 af den pension, hvortil den afdøde var berettiget.
3. Tidspunktet for påbegyndelse af aftrapningen Tidspunktet for den årlige aftrapning fastsættes i medfør af tjenestemandspensionslovens § 6, stk. 2, 4. punktum, til tidspunktet for den første procentregulering af pensioner i det enkelte kalenderår, sædvanligvis 1. april.
4. Hvordan skal aftrapningen af tillæggene ske Et på et givet pensioneringstidspunkt erhvervet aftrappet § 6, stk. 2-tillæg bevares ikke for livstid men skal successivt nedsættes i de følgende år, således at et tillæg på 4.000 kr. er nedtrappet til 0 kr. efter 20 år regnet fra 2002.
