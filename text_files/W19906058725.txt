En tv-reklame for en tankstation, hvoraf det fremgik at personalet  

 hjalp kunderne med forskellige mindre opgaver, blev anset for en almindelig  

 anprisning af tankstationens serviceniveau.
At der i nogle tilfælde kan opstå  

 situtationer, der ikke ganske svarer til de i reklameindslagene fremviste,  

 betyder ikke at reklamen er ulovlig.
Nævnet fandt dog anledning til at  

 bemærke, at enhver tankstation af den omhandlede beskaffenhed altid bør kunne  

 betjene handicappede og lignende.
I skrivelse af 11. maj 1990 har Gitte Hemmingsen, Søllested, der som følge  

 af en trafikulykke sidder i kørestol, klaget over at TV 2 Reklame A/S har  

 udsendt en reklame i strid med gældende regler.
Det anføres at reklamen er  

 vildledende, idet den giver et falsk billede af Texacos serviceniveau.
Texacos reklame består af en serie reklamer for forskellige sider af  

 Texacos virksomhed, alle med udgangspunkt i reklamesloganet »Texaco  

 tænker på dig«.
Af de to påklagede reklameindslag fremgår det at  

 Texaco-personalet hjælper med at åbne en motorhjelm, bærer varer ud til  

 kundens bil m.v.
Kunderne foretager dog selv påfyldning af benzin m.v.
 TV 2 Reklame A/S er i skrivelse af 22. maj 1990 blevet anmodet om en  

 udtalelse vedrørende klagen.
 I svarskrivelse af 8. juni 1990 anfører TV 2 Reklame A/S, at TV 2 Reklame  

 A/S ikke har skønnet at Texacos reklameindslag strider mod bekendtgørelse om  

 indholdet af reklameindslag, der bringes i TV 2. TV 2 Reklame A/S har i den  

 forbindelse forudsat, at Texacos reklamer udgør en sandfærdig beskrivelse af  

 en Texaco servicestation.
Texaco A/S anfører i supplerende skrivelser, at alle Texacos forhandlere  

 har fået forevist de omhandlede reklameindslag på fællesmøder og er blevet  

 foreholdt det vigtige i at leve op til reklamens standard.
Texaco erkender  

 dog, at der kan være perioder, hvor travlhed m.v. kan medføre ventetid for  

 folk der ønsker hjælp til tankningen af deres bil.
 Texaco oplyser desuden vedrørende den generelle bemanding på  

 tankstationerne, at der på større stationer, såsom den i reklamen viste  

 station, i aftentimerne vil være minimum to personer til at betjene kunderne.  

 På mindre stationer vil det derimod ofte forekomme, at der kun er en person  

 til at betjene kunderne i aftentimerne.
 Radio- og TV-Reklamenævnet har behandlet sagen og har truffet følgende  

 afgørelse:
Det påklagede reklameindslag tilsigter at bibringe seerne det indtryk, at  

 Texacos tankstationer har et højt seviceniveau, og at personalet er venligt  

 og omsorgsfuldt.
Dette må anses for en almindelig anprisning, og det ligger i  

 sagens natur, at betjeningen af den enkelte kunde må variere alt efter de  

 nærmere omstændigheder, såsom tidspunkt og tilstrømning.
At der i nogle  

 tilfælde kan opstå situationer, der ikke ganske svarer til de i  

 reklameindslagene fremviste, er således ikke ensbetydende med, at reklamen er  

 ulovlig.
 Nævnet finder herefter ikke grundlag for at rette påtale mod annoncøren,  

 uanset at det er nævnets opfattelse, at enhver tankstation af den omhandlede  

 beskaffenhed altid bør kunne betjene handicappede og lignende.
 Nævnets afgørelse er enstemmig.
 Ingen.
