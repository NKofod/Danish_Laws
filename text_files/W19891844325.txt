 En hovedaktionær blev - som selskabet - ikke anset skattepligtig af  

 kursgevinster på indkøbte pantebreve, medens kursgevinster på pantebreve,  

 modtaget som næringsdrivende i ejendomssektoren, i overensstemmelse med det  

 selvangivne var anset for indkomstskattepligtig.
 Direktør A klagede over, at de stedlige skattemyndigheder for  

 indkomstårene 1980 og 1981 havde anset ham for at være skattepligtig af  

 kursavancer på indkøbte pantebreve med henholdsvis 12.952 kr. og 157.961 kr.
Det var oplyst, at klageren i en årrække havde været næringsdrivende i  

 ejendomssektoren dels for egen regning og dels gennem de af ham dominerede  

 selskaber, og han havde herved erhvervet sælgerpantebreve for betydelige  

 beløb.
Kursgevinster på disse pantebreve var selvangivet som skattepligtig  

 indkomst.
Klageren havde endvidere haft interesser inden for skibsfart, og i  

 forbindelse med salg af et skib i 1980 havde han og hans selskab opnået et  

 provenu på ca. 52 mio. kr.
Klageren havde for sin andel af provenuet købt  

 pantebreve for ca. 10,5 mio. kr.
I 1981 havde klageren købt yderigere  

 nominelt ca. 7 mio. kr. pantebreve, som han havde indlagt ti sikkerhed for  

 optagne udlandslån.
I den af Landsskatteretten afsagte kendelse af samme dato (LSR 1981-1-483)  

 for det af klageren beherskede aktieselskab blev det med dissens fra et  

 retsmedlem statueret, at der ikke var tilstrækkelig grundlag for at beskatte  

 kursgevinster på en del af pantebrevsbeholdningerne, der var indkøbt på det  

 åbne marked.
Under sagernes behandling for Landsskatteretten var der mellem  

 selskabet og skattemyndighederne enighed om, at det foreliggende spørgsmål  

 burde afgøres ens for klageren og selskabet, hvilket Landsskatteretten kunne  

 tilslutte sig.
 Der blev herefter i nærværende sag voteret på samme måde som i selskabets  

 nævnte sag, således at de påklagede ansættelser blev nedsat med henholdsvis  

 12.952 kr. og 157.961 kr.
 LV 1988, E 5.3.2.
