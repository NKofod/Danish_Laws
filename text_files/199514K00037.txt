Nr BTL 37 Betænkning over Forslag til lov om ændring af lov om social bistand og lov  

 om social pension (Indførelse af ældreråd og af klageråd på  

 hjemmehjælpsområdet m.v.)   

 Nr L 37 1995-96, 1. samling Afgivet af Socialudvalget Afgivet: 19951207 Udvalget har behandlet lovforslaget i nogle møder og har herunder stillet  

 spørgsmål til socialministeren, som denne har besvaret skriftligt.
 Nogle af udvalgets spørgsmål og socialministerens svar herpå er optrykt  

 som bilag til betænkningen.
 Endvidere har udvalget modtaget skriftlige og/eller mundtlige henvendelser  

 fra:
Aktiv Centret, Dansk Blindesamfund, Dansk Blindesamfunds Ungdom, De Samvirkende Invalideorganisationer, De Samvirkende Invalideorganisationers Ungdom, Forbundet af Offentligt Ansatte, Mariager Kommune, Omsorgsorganisationernes Samråd, Scleroseforeningen og Ældremobiliseringen.
 Der er af socialministeren stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (udvalget med undtagelse af  

 Socialistisk Folkepartis og Fremskridtspartiets medlemmer) lovforslaget til  

vedtagelse med de stillede ændringsforslag.
Et mindretal inden for flertallet (Venstres medlemmer af udvalget)  

 tilslutter sig lovforslaget, da lovforslaget på en række områder indebærer,  

 at brugerne af hjemmehjælp generelt bliver stillet bedre.
Modtagerne vil i  

 fremtiden erhverve sig et bedre overblik over, hvilke kommunale ydelser de  

 får og har krav på.
Hjemmehjælpsområdet er en instans, hvor Venstre ønsker, at der føres en  

 fornuftig politik, der tilgodeser brugerne, således at en fornuftig  

 prioritering af samfundets ressourcer kan finde sted.
Venstre ser derfor med  

 tilfredshed på, at klagerådene ikke skal være egentlige ankeinstanser, men at  

 de alene skal have en rådgivende funktion.
Venstre er desuden særdeles tilfreds med, at handicappede får mulighed for  

 repræsentation i rådene.
Handicappede kan i langt højere grad være brugere af  

 hjemmehjælp end mange velfungerende ældre, hvorfor det er relevant, at de er  

 til stede i rådene.
 Venstre har valgt at tilslutte sig lovforslaget, fordi Venstre føler sig  

 tilgodeset, ikke mindst hvad angår kommunalbestyrelsernes mulighed for selv  

 at træffe beslutninger omkring valgprocedurerne til ældrerådene.
 Et andet mindretal inden for flertallet (Enhedslistens medlem af udvalget)  

 finder, at det foreliggende lovforslag med de stillede ændringsforslag  

 repræsenterer et fremskridt i forhold til de problemer, der i dag er på  

 hjemmehjælpsområdet.
Det er nu lovfæstet at indføre minimumsregler i forbindelse med visitering  

 til hjemmehjælp, og at ansøgeren/hjemmehjælpsmodtageren medinddrages.
Det er  

 med til at synliggøre og sammenligne praksis med kommunernes målsætninger.
 Enhedslisten har gennem ændringsforslagene fået garanti for, at et medlem  

 udpeget af invalideorganisationerne får sæde i klagerådene.
 Enhedslisten finder det fortsat problematisk, at der ikke indrømmes  

 klagerådene kompetence til at omgøre beslutninger, kommunen har truffet, men  

 Enhedslisten mener trods alt, at klagerådene er et skridt i den rigtige  

 retning.
 Enhedslisten vil nøje følge udviklingen på området, og såfremt de  

 pågældende klageråd ikke fører til en reelt forbedret retstilstand, men alene  

 bliver en syltekrukke, vil Enhedslisten ikke tøve med at fremsætte forslag om  

 at ændre retstilstanden.
Et mindretal (Socialistisk Folkepartis medlem af udvalget) vil ved  

 3. behandling stemme hverken for eller imod lovforslaget.
Mindretallet vil  

 dog stemme for de stillede ændringsforslag.
Mindretallet mener, at de ældres retsstilling er dårlig i dag, hvis de  

 ikke får en ordentlig behandling i forbindelse med hjemmehjælp og på andre  

 områder.
Regeringens forslag går ud på, at der i alle kommuner skal oprettes  

 ældreråd og klageråd, at der skal være skriftlighed i sagerne, og at der skal  

 anvendes et skema, der indeholder de aftalte punkter mellem kommunen og  

 hjemmehjælpsmodtageren.
Det afgørende er, at de nye klageråd ikke får  

 juridisk kompetence til at omgøre beslutninger, og at de ikke kan behandle  

 enkeltsager.
Dermed får de ældre efter SF's opfattelse ikke noget af det, de havde  

 ønsket.
SF foreslog i sidste folketingsår og har igen i indeværende  

 folketingsår fremsat foreslag om at tilgodese de ældres retsstilling ved at  

 sikre dem en ankemulighed, altså en juridisk sikkerhed for, at afgørelser kan  

 omgøres, og at enkeltsager kan behandles.
Forskellen på regeringens forslag og SF's forslag er følgende: Hvis  

 X-købing vil skære et millionbeløb af kommunens hjemmehjælp, er der ingen  

 retssikkerhed for de ældre ved det, regeringen foreslår.
Det er der i  

 SF-modellen.
Eller hvis den ældre i en enkelt sag får en dårlig behandling,  

 er der ingen sikkerhed i regeringsmodellen i modsætning til SF-forslaget.
Det  

 er, som om regeringens lovforslag er skrevet af Kommunernes Landsforening,  

 der af grunde, SF ikke forstår, har valgt altid at forsvare den kommune, der  

 vil blive ramt af et ankesystem, fordi den ikke tilbyder sine borgere en  

 ordentlig service.
Regeringen har til gengæld valgt ikke at lytte til SF.
Men regeringen har  

 også valgt at se væk fra de massive tilkendegivelser fra pensionisternes egne  

 organisationer, fra ældreorganisationerne, fra De Samvirkende  

 Invalideorganisationer osv.
SF er modstander af at lovgive om, hvordan det lokale demokrati skal  

 udfolde sig.
I en række kommuner har man i dag velfungerende ældreråd.
SF har  

 fået stribevis af henvendelser om at give dem lov til at fortsætte uændret.  

 SF har derfor foreslået, at man frit kunne vælge mellem en  

 »organisationsmodel« eller en »valgmodel«, altså at man  

 kunne fortsætte med den model, man lokalt ønskede.
SF har desværre ikke fået  

 medhold.
 SF konstaterer, at ministeren med et ændringsforslag har forsøgt at tage  

 højde for den kritik, der er rejst mod lovforslagets kunstige skel mellem  

 dem, der er over og under 60 i forhold til klagerådet.
 Et andet mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling.  

 Mindretallet vil dog stemme for de stillede ændringsforslag og bemærker, at  

 lovforslaget om nedsættelse af ældreråd og klageråd på hjemmehjælpsområdet er  

 en stor narresut, og det bliver der ikke rettet op på med ministerens  

 ændringsforslag.
 Ministerens ændringsforslag er dog gode og får Fremskridtspartiets støtte.  

 Specielt ændringsforslaget om, at de handicappede m.v. under 60 år får  

 mulighed for sæde i klagerådet.
Når Fremskridtspartiet fastholder at ville stemme imod lovforslaget,  

 skyldes det, at der fortsat er tale om en narresut, for de foreslåede  

 klageråd får overhovedet ikke nogen kompetence, hvorfor de reelt er uden  

 betydning.
Klagerådene bliver blot nogle hyggelige snakkeklubber, hvor man  

 kan diskutere tingene, men det er ikke muligt at omgøre kommunens afgørelser.
 Der er naturligvis flere gode ting i lovforslaget, og det er for så vidt  

 også en forbedring i forhold til i dag på en række punkter, men  

 Fremskridtspartiet vil ikke være med til at bilde befolkningen ind, at der nu  

 sker noget markant på hjemmehjælpsområdet ved nedsættelse af klageråd, når  

 klagerådene ikke får nogen reel kompetence.
Fremskridtspartiets politik er, at klagerådene skulle kunne omgøre de  

 trufne beslutninger, ellers er rådene uden betydning.
Fremskridtspartiet kan  

 allerede nu forudse de problemer, der vil opstå i fremtiden, hvor borgerne  

 vil fæste lid til, at klagerådene kan gøre noget ved deres klage, uden at det  

 er tilfældet.
Mange vil blive skuffede og stadig sidde tilbage med uforrettet  

 sag.
 ÆndringsforslagAf socialministeren, tiltrådt af udvalget:
 Til § 1 1) I den under nr. 2 foreslåede affattelse af §  

 53 indsættes efter 2. pkt. som nyt punktum:
»Dog kan der opkræves betaling for personaleudgifter til  

 madserviceordninger.« 2) I den under nr. 2 foreslåede affattelse af § 56 a,  

 stk. 4, indsættes efter 1. pkt. som nyt punktum:
»For hvert medlem vælges en stedfortræder.« 3) I den under nr. 2 foreslåede affattelse af § 56 b,  

 stk. 3, 1. pkt., indsættes efter »ældreråd«: », 1 medlem  

 udpeget af invalideorganisationerne i kommunen«.
 4) I den under nr. 2 foreslåede affattelse af § 56 b  

 indsættes efter stk. 3 som nyt stykke:
»Stk. 4. Det medlem, der udpeges af invalideorganisationerne  

 i kommunen, jf. stk. 3, skal modtage social pension og være under 60 år samt  

 have fast bopæl i kommunen.« Stk. 4 og 5 bliver herefter stk. 5 og 6.
Bemærkninger Til nr. 1 Baggrunden for ændringsforslaget er, at det bl.a. efter ønske  

 fra Kommunernes Landsforening findes hensigtsmæssigt, at de gældende regler  

 om, at kommunerne kan indregne personaleudgifter i forbindelse med  

 prisfastsættelse af madserviceordninger, præciseres.
Til nr. 2 Med henblik på at sikre størst mulig kontinuitet i arbejdet i  

 ældrerådet foreslås det præciseret, at der ved valget til ældrerådet også  

 skal vælges stedfortrædere for medlemmerne af ældrerådet.
Stedfortrædere  

 tænkes kun at indtræde for medlemmer, der udtræder af ældrerådet f.eks. ved  

 flytning.
Til nr. 3 og 4 Hensigten med ændringsforslagene er at sikre, at  

 førtidspensionister under 60 år kan blive repræsenteret i klagerådet.
Det  

 forudsættes, at den person, der udpeges i fællesskab af de lokale  

 invalideorganisationer, der er repræsenteret i kommunen, har fast bopæl i  

 kommunen.
Hvis de lokale invalideorganisationer ikke kan udpege en  

 førtidspensionist med bopæl i kommunen, kan klagerådet etableres uden et  

 sådant medlem.
Jørn Pedersen (S) Else Marie Mortensen (S) Jan Petersen (S) Peder Sass (S)  

 Grete Schødts (S) Villy Søvndal (SF) fmd.
Dorit Myltoft (RV) Bruno Jerup  

 (EL) Sonja Albrink (CD) Erik Larsen (V) Else Winther Andersen (V) Flemming  

 Oppfeldt (V) Lars Løkke Rasmussen (V) Karen Højte Jensen (KF) Lene Espersen  

 (KF) Jens Jørgensen (KF) Tom Behnke (FP) nfmd.
Dansk Folkeparti havde  

 ikke medlemmer i udvalget.
Bilag Nogle af udvalgets spørgsmål til socialministeren samt dennes svar herpå Spørgsmål nr. 3:
»Vil ministeren uddybe den under § 1, nr. 2, nævnte § 56 a?» Svar:
 Efter forslaget til § 56 a skal kommunalbestyrelsen etablere et ældreråd,  

 der skal rådgive kommunalbestyrelsen i ældrepolitiske spørgsmål og fungere  

 som kontaktorgan mellem borgere og kommunalbestyrelsen ved tilrettelæggelsen  

 af kommunalbestyrelsens ældrepolitik.
Lovforslaget indeholder ikke detaljerede regler om etablering og  

 samarbejde m.v.
Baggrunden herfor er, at det er tanken, at ældrerådene skal  

 oprettes og fungere med udgangspunkt i de lokale forhold i den enkelte  

 kommune.
Der henvises til socialministerens svar på spørgsmål 6, hvori der er  

 redegjort nærmere for tankerne bag forslaget om at oprette ældreråd og  

 tankerne bag reglerne om valg til ældrerådene.
 Efter forslaget til § 56 a, stk. 3, skal kommunalbestyrelsen sørge for, at  

 der afholdes valg mindst hvert fjerde år, og fastsætter i samarbejde med  

 ældrerådet regler for valgets afholdelse.
 Kommunalbestyrelsen og ældrerådet fastlægger således de nærmere procedurer  

 i forbindelse med valget.
 Der er eksempelvis mulighed for at afholde valg med kortere intervaller,  

 hvis det lokalt skønnes hensigtsmæssigt.
 Kommunalbestyrelsen og ældrerådet beslutter desuden i samarbejde, hvordan  

 valghandlingen rent praktisk skal tilrettelægges i den enkelte kommune.
 Det kan eksempelvis besluttes lokalt, om valghandlingen skal foregå ved et  

 møde, hvortil de ældre indkaldes f.eks. via lokalpressen, eller om der f.eks.  

 skal udsendes stemmesedler/valgkort til de ældre i kommunen, der er  

 stemmeberettigede.
 Det kan også besluttes lokalt, om opstilling til valg til ældreråd  

 eksempelvis skal ske via stillere.
Selve valghandlingen kan eventuelt tilrettelægges i forbindelse med valget  

 til kommunalbestyrelsen og følge den opdeling i distrikter, som man anvender  

 i denne sammenhæng.
Men valghandlingen kan som nævnt også ske på andre  

 tidspunkter og med andre opdelinger i distrikter, hvis dette findes mere  

 hensigtsmæssigt.
 Spørgsmål nr. 4:
»Hvilke overvejelser har ministeren gjort sig vedrørende det centrale  

 ældreråd?» Svar:
 Indledningsvis kan det oplyses, at forslaget om etablering af et centalt  

 kontaktorgan/forum på ældreområdet ikke indgår i behandlingen af L 37. I  

 forbindelse med de netop afsluttede politiske forhandlinger om satspuljen for  

 1996 er der således opnået enighed om at reservere en driftsbevilling på 3,7  

 mio. kr. i 1996 og 3,1 mio. kr. i 1997 og fremefter til dette organ.
 Der vil snarest muligt blive indledt nærmere forhandlinger med partierne  

 bag satspuljen om kommissiorium for og sammensætning af organet.
 Baggrunden for forslaget om at oprette et centralt kontaktorgan/forum for  

 ældre er et ønske om generelt at øge opmærksomheden om de ældres forhold og  

 at bidrage til forståelsen for betydningen af at se ældrepolitikken i større  

 sammenhæng, dvs. på tværs af sektorer både på lokalt og centralt niveau.
 Der sættes ofte lighedstegn mellem ældrepolitik og socialpolitik.  

 Kontaktorganet forudsættes derfor at bidrage til at øge den generelle viden  

 om den samlede ældregruppes forhold, og i den forbindelse forudsættes det  

 tydeliggjort, at de fleste ældres tilværelse ikke er baseret på eller  

 afhængig af serviceydelserne efter bistandsloven, men af de regler, tilbud  

 m.v., der er gældende for de fleste borgere i det danske samfund.
Kontaktorganet forudsættes også at skulle følge og vurdere den samlede  

 offentlige indsats og udviklingen i de ældres vilkår, herunder udviklingen af  

 de ældres behov.
Det er desuden tanken, at organet skal opsamle generel viden  

 om ældre med henblik på, at organet kan inddrages i alle overordnede  

 beslutninger, der vedrører ældre.
Det er således hensigten, at kontaktorganet  

 skal beskæftige sig med alle områder, der har betydning for de ældres vilkår  

 f.eks. på arbejdsmarkedet, bolig-, kultur-, fritids-, trafik- samt social- og  

 sundhedsområdet.
 Det er endvidere hensigten, at det centrale kontaktorgan skal opsamle og  

 koordinere viden, synspunkter m.v. fra de kommunale ældreråd og formidle  

 information.
 Organet tænkes sammensat af repræsentanter for de ældre og af  

 repræsentanter for flere sektorer.
