Skrivelse om ny bekendtgørelse om pasningsgaranti, kommunens tilskud til brug for dag-, fritids- og klubtilbud, forældrenes egenbetaling og indhentelse af børneattester m.v. (Dagtilbudsbekendtgørelsen) (Til samtlige kommuner m.fl.) Velfærdsministeriet fremsender en ny dagtilbudsbekendtgørelse, der træder i stedet for dagtilbudsbekendtgørelsen nr. 979 af 23. juli 2007. Bekendtgørelsen, som den er sendt til optagelse i lovtidende, vedlægges.
 Bekendtgørelsen træder i kraft den 1. januar 2009.
 Baggrunden for den nye bekendtgørelse er blandt andet:
 1)Vedtagelsen af lov nr. 1148 af 3. december 2008 om ændring af dagtilbudsloven (frokostmåltid i daginstitutioner m.v.).
Afledt af loven er der i dagtilbudsbekendtgørelsen blandt andet fastsat nye regler for varsel i forbindelse med kommunens ændring af tilskud og egenbetaling.
Ligesom der i bekendtgørelsen er indarbejdet særlige regler (overgangsbestemmelser) for de kommuner, der indfører mad i alle daginstitutioner i 2009.
 2) En ændring af reglerne om børneattester i lov om børneattester, Kulturministeriet, EU-lovgivning, ligesom der er tale om konsekvensændringer som følge af, at dagtilbudsområdet hører under Velfærdsministeriet.
 Ændringer som følge af lov nr. 1148 af 3. december 2008 om ændring af dagtilbudsloven (frokostmåltid i daginstitutioner):
Med ændringen af dagtilbudsloven, jf. lov nr. 1148 af 3. december 2008 om ændring af dagtilbudsloven (frokostmåltid i daginstitutioner m.v.), er der givet mulighed for at fastsætte tilskud og egenbetaling i løbet af året.
Før lovændringen kunne tilskud og egenbetaling kun fastsættes én gang årligt.
 Lovændringen indebærer følgende ændringer i dagtilbudsbekendtgørelsen:
§ 9 - Fastsættelse af tilskud og egenbetaling § 9, stk. 2 i den tidligere bekendtgørelse der nærmere regulerede fastsættelsen af tilskud og egenbetaling er udgået.
§ 31  Friplads beregning Kommuner, der indfører frokostmåltidet i 2009, skal anvende fripladsskalaen efter bilag 2. Fripladsen beregnes som en andel af forældrebetalingen.
 Fripladsskalaen svarer til de nuværende regler for friplads til klubtilbud.
 For fripladstilskud til en plads i privatinstitutioner og til en plads over kommunegrænse er den tilskudsberettigede egenandel særskilt defineret i bestemmelsen, jf. henholdsvis stk. 4 samt stk. 5 og 6.
§ 99 - Varsel ved ændring af tilskud og egenbetaling Stk. 1. Det tidligere varsel på 1 måned for at ændre tilskud og egenbetaling er ændret til 3 måneder, dog er varslet 1 måned, når ændringen sker i tilknytning til vedtagelsen af det kommende års budget.
 Stk. 2. Varsel for ændring i tilskud og egenbetaling for kommuner der indfører tilbud om mad i alle daginstitutioner med virkning senest den 1. april 2009. Varslet er for disse tilfælde fastsat til 1 måned.
 Ændringer i reglerne om børneattester:
§§ 102-106  Børneattester (tidligere §§ 105  109) I § 103 er der sket en række sproglige ændringer, med henblik på en forståelsesmæssig forbedring af bestemmelserne. Ændringerne har ikke indholdsmæssig karakter.
I § 104 er grænsen for, hvornår der skal indhentes børneattest ændret således, at der skal indhentes børneattest, hvis en person har været tilknyttet et tilbud i mere end 3 måneder og indenfor dette tidsrum har haft ansvar for børn under 15 år i en periode på mere end 1 uges varighed.
Tidligere gik grænsen ved 2 uger.
 Ligeledes er der i § 104 foretaget sproglige ændringer, som ikke har indflydelse på indholdet af bestemmelsen, men alene er sket med et forståelsesmæssigt sigte.
 Der er ikke ændret i §§ 102, 105 og 106.
 Øvrige ændringer i bekendtgørelsen:
§ 2  Tilbud omfattet af pasningsgarantien (tidligere § 2) Der er i stk. 1 foretaget sproglige ændringer med et forståelsesmæssigt sigte.
§ 5  Lukning af venteliste (tidligere § 5) § 5, stk. 1, er indholdsmæssigt ændret således, at kommunalbestyrelsen skal påvise og ikke som tidligere bevise, at den ikke vil kunne opretholde pasningsgarantien.
Ved den oprindelige indførelse af reglerne om venteliste for børn fra andre kommuner, var der krav om at kommunalbestyrelsen skulle påvise, at den ikke vil kunne opretholde pasningsgarantien.
Det har ikke været hensigten at skærpe kravene for, hvornår lukning af ventelisten kan ske.
Derfor bringes bestemmelsen i overensstemmelse med det oprindelige krav om påvisning.
§ 8  Skolestart (tidligere § 8) Bestemmelsen er sprogligt ændret for at præcisere, at definitionen af skolestart gælder i forhold til dagtilbudsområdet.
Der er ingen indholdsmæssig ændring i bestemmelsen.
§ 14  udbetaling af tilskud direkte til privatinstitution (tidligere § 22) Den tidligere § 22 om at tilskud udbetales direkte til privatinstitutionen, er flyttet til § 14. Der er ingen indholdsmæssige ændringer.
§ 16 - Udbetaling af tilskud direkte til institutionskommunen (tidligere § 24) Den tidligere § 24 om at opholdskommunens samlede tilskud til en plads i anden kommunen udbetales direkte til institutionskommunen er udgået, da § 16 nu regulerer dette spørgsmål.
Der er ingen indholdsmæssige ændringer.
§§ 18, 53 og 82  Søskendetilskud, søskendebegrebet (tidligere §§ 23, 54 og 84) Søskendebegrebet er defineret i bekendtgørelsen, jf. bestemmelsernes stk. 3. Definitionen er identisk med det eksisterende søskendebegreb, der fremgår af dagtilbudsvejledningen, og som tidligere var reguleret på bekendtgørelsesniveau, jf. den nu ophævede bekendtgørelse nr. 1114 af 6. november 2006.
§§ 22, 58 og 85 - Søskendetilskud til plads i anden kommune (tidligere §§ 23, 59, 87) Reglerne om søskendetilskud til plads i en anden kommune, jf. §§ 22, 58 og 85 er sprogligt ændret sådan, at formuleringen svarer til den korrekte beregningsmåde af søskendetilskud, som den fremgik af tilskudsbekendtgørelse nr. 1114 af 6. november 2006.
§ 24 - Økonomisk fripladstilskud (tidligere § 26, stk. 4) Reglen om økonomisk fripladstilskud i § 24, stk. 4, er indholdsmæssigt ændret sådan, at bestemmelsen svarer til hidtil gældende ret, hvor fripladstilskud alene kan gives til en plads i dagtilbud.
Ved en fejl var private pasningsordninger medtaget i bestemmelsen i den hidtidige bekendtgørelse.
Dette giver dagtilbudsloven ikke hjemmel til.
§ 26 - Indtægtsgrundlag (tidligere § 28) I § 26 om indtægtsgrundlaget for beregning af økonomisk fripladstilskud, er der i stk. 1, nr. 2 sket en indholdsmæssig ændring, således at det er udbytteindkomst op til 5.000 kr., der skal ses bort fra og ikke som tidligere udbytteindkomst op til 5.000 kr., hvori der er indeholdt endelig udbytteskat. Ændringen sker for at bringe bestemmelsen i overensstemmelse med gældende EU-ret.
 Tilsvarende ændring er foretaget i § 60 (fritidshjem) og § 88 (klubtilbud).
§§ 27, 62 og 90 - Indtægtsgrundlag (tidligere §§ 29, 64 og 92) Det er i bestemmelserne præciseret, at det er forælderens indtægt og en eventuel ægtefælles eller samlevers indtægt der indgår i indtægtsgrundlaget for beregning af fripladstilskud.
Tidligere fremgik det, at beregningsgrundlaget var husstandsindkomsten, hvilket fejlagtigt kunne forstås sådan, at det omfattede indtægter fra alle personer registreret på husstanden.
I bestemmelsernes stk. 3, er der foretaget en indholdsmæssig ændring, sådan at det skal vurderes, hvor barnet bor mest, og ikke som tidligere, hvor barnet har størst tilknytning.
Dette sker for at forenkle reglerne.
Kriteriet er i overensstemmelse med retssikkerhedslovens regler om opholdskommune.
§§ 30 og 64 - Økonomisk fripladstilskud til plads i dagtilbud i anden kommune (tidligere §§ 32 og 67) Det er i bekendtgørelsens §§ 30 og 64 præciseret, hvilken bruttodriftsudgift, der skal anvendes ved beregning af økonomisk fripladstilskud til plads i en anden kommune.
Der er tale om en forståelsesmæssig præcisering, som følge af at dagtilbudsloven ikke anvender begrebet bruttodriftsudgifter for en plads i et alderssvarende dagtilbud i opholdskommunen.
 Med ændringen svarer formuleringerne til bestemmelserne, som de fremgik af tilskudsbekendtgørelse nr. 1114 af 6. november 2006.
§§ 33-35, 67- 69 og 95- 98  Indtægtsgrundlag og vejledning Der er alene tale om sproglige ændringer og præciseringer.
Indholdsmæssigt er der ikke ændringer i bestemmelserne.
§§ 36-38  Overgangstilskud (tidligere §§ 37- 39) Bestemmelserne er opdateret til 2009.
§§ 42 og 72 - Behandlingsmæssigt fripladstilskud til plads i en anden kommune (tidligere § 16 og § 52) Den tidligere § 16 og § 52 om behandlingsmæssigt fripladstilskud til en plads i anden kommune er flyttet til § 42 og § 72, for at skabe bedre systematik, således at reglen optræder i samme afsnit som de øvrige regler om behandlingsmæssigt fripladstilskud.
I stk. 2, er der indsat en bestemmelse om behandlingsmæssigt fripladstilskud ved en halvtidsplads i en anden kommune.
Reglen var ved en fejl udgået af den tidligere bekendtgørelse.
Indholdsmæssigt svarer reglen i stk. 2, til reglerne for behandlingsmæssigt fripladstilskud til halvtidsplads i anden kommune, som de var gældende forud for bekendtgørelse nr. 979 af 23. juli 2007.
 Der er samtidig foretaget sproglige ændringer af bestemmelserne med henblik på at præcisere beregningsmetoden og lette forståelsen af bestemmelserne.
§§ 64 og 65 - Økonomisk fripladstilskud til en plads i privat fritidshjem og til en plads i fritidshjem i anden kommune Bestemmelserne er byttet om, så de svarer til systematikken i dagtilbudsdelen og klubtilbudsdelen af bekendtgørelsen.
Der er ingen indholdsmæssige ændringer i bestemmelserne.
Opkrævning og regulering (tidligere § 101) Den tidligere § 101, stk. 3 om privatinstitutioners opkrævning af forældrebetaling er udtaget af bekendtgørelsen, da dagtilbudslovens § 92 regulerer samme spørgsmål.
§ 108 - Mellemkommunale aftaler om brug af dagtilbud i anden kommune indgået før 1. januar 2004 (Tidligere § 110, stk.2) Bestemmelsen regulerer tilskud og egenbetaling for de mellemkommunale aftaler om brug af dagtilbud (herunder fritidshjem) der er indgået før 1. januar 2004 (før reglerne om frit valg af dagtilbud (herunder fritidshjem) over kommunegrænsen blev indført). Bestemmelserne er teknisk ændret således, at den rette hjemmel nu fremgår af bestemmelsen.
Hjemlen til at videreføre disse aftaler, herunder tilskud og egenbetaling for disse findes i § 2 i lov nr. 342 af 14. maj 2003.
§ 109 - Mellemkommunale aftaler om brug af klubtilbud i anden kommune indgået før 1. oktober 2005 (Ny bestemmelse) I forhold til de mellemkommunale aftaler om brug af klubtilbud indgået før 1. oktober 2005 (før reglerne om frit valg af klubtilbud over kommunegrænsen blev indført), har der ved en fejl ikke været reguleret tilsvarende på bekendtgørelsesniveau.
Dette på trods af, at det af § 2 i lov nr. 399 af 1. juni 2005 fremgår, at der for disse tilfælde skal gælde de hidtidige bestemmelser.
Det rettes der nu op på gennem § 109. For mellemkommunale aftaler om klubtilbud gælder således, tilsvarende som for dagtilbud, at forældrene betaler efter satserne i opholdskommunen, og at opholdskommunen afholder mer-/mindreudgifter i forhold til institutionskommunen, så længe tilsagnet om tilskud til en plads i klubtilbuddet i institutionskommunen gælder.
Hjemlen hertil findes i § 2 i lov nr. 399 af 1. juni 2005.
 Tidligere § 110, stk. 3, der omhandlede aftaler om tilskud til private klubordninger (puljeordninger) indgået før den 24. december 1993 er ikke videreført, da dagtilbudslovens § 101 og § 102 regulerer disse tilfælde.
§ 111 - Friplads ved brug af Skolefritidsordning (Tidligere § 112) Bestemmelsen er ændret formuleringsmæssigt.
Ingen indholdsmæssig ændring.
Bestemmelser om socialpædagogisk fripladstilskud Bestemmelserne om socialpædagogisk fripladstilskud (tidligere §§ 43, 74 og 101) er udgået af bekendtgørelsen, da dagtilbudslovens § 43, stk. 1, nr. 4, § 63, stk. 1, nr. 4 og § 76, stk. 1, nr. 2, regulerer adgangen til at give socialpædagogisk fripladstilskud.
Det bemærkes særligt, at bestemmelserne om socialpædagogisk fripladstilskud kan benyttes som supplement til et eventuelt økonomisk fripladstilskud.
Der er således ikke tale om enten eller bestemmelser, hvor socialpædagogisk fripladstilskud alene kan gives, til forældre der ikke kan få økonomisk fripladstilskud.
Bestemmelserne kan således anvendes samtidig, dog således at forældre maksimalt kan få dækket 100 pct. af egenbetalingen for en plads i tilbuddet.
Det har tidligere været udmeldt, at socialpædagogisk fripladstilskud alene kunne anvendes når økonomisk fripladstilskud ikke kunne bevilliges.
Udmeldingerne havde baggrund i de daværende bestemmelser om socialpædagogisk fripladstilskud.
Bestemmelsen var formuleret såedes, at det ved en ordlydsfortolkning fremgik, at tilskuddet alene kunne anvendes i tilfælde, hvor der ikke kunne gives økonomisk fripladstilskud.
Det har aldrig været hensigten at isolere anvendelsen af socialpædagogisk fripladstilskud til tilfælde, hvor der ikke kan gives økonomisk fripladstilskud.
Hensigten med socialpædagogisk fripladstilskud er netop, at det ofte kan være et supplement til det økonomiske fripladstilskud for at fjerne forældrebetalingen helt eller delvist.
 Med reglerne om socialpædagogisk fripladstilskud placeret i dagtilbudsloven er der nu rettet op på dette. Ændringen i dagtilbudsbekendtgørelsen bevirker således en indholdsmæssig ændring i forhold til de tidligere fortolkninger og udmeldinger af bestemmelserne om socialpædagogisk fripladstilskud.
Velfærdsministeriet, den 12. december 2008 Nina Eg Hansen / Tine Nyeng Toldbod Bilag 1 Bilag med eksempler vedrørende tilskud og friplads for de kommuner, der tilbyder frokost i alle daginstitutioner i 2009, jf. § 3 i lov nr. 1148 af 3. december 2008 (frokostmåltid i daginstitutioner) I dette bilag vises eksempler på beregningen af friplads til plads i daginstitutioner i kommuner, der indfører frokostmåltid for alle børn i daginstitutioner i 2009 efter § 3 i lov nr. 1148 af 3. december 2008. Der vises samtidig eksempler på, hvordan kommunen i disse tilfælde beregner friplads til pladser i anden kommune og pladser i privatinstitution, jf. afsnit 1.1 og 2.1. Herudover vises med eksempler beregningen af tilskud til børn med særlige kostbehov, jf. afsnit 1.2 og 2.2.
Særlig fripladsskala Hvis en kommune indfører frokostmåltid i 2009, jf. § 3 i lov nr. 1148 af 3. december 2008, skal fripladsskalaen efter dagtilbudsbekendtgørelsens bilag 2 anvendes, når kommunen skal beregne friplads for pladser i daginstitutioner for børn indtil skolestart.
Fripladsen beregnes i disse tilfælde som en andel af forældrebetalingen.
Fripladsskalaen svarer til de nuværende regler for friplads til klubtilbud.
Tilskudsberettiget egenandel For fripladstilskud til en plads i privatinstitution eller i anden kommune end opholdskommunen er der defineret en tilskudsberettiget egenandel, se bekendtgørelsens § 31, stk. 4-6.
Børn med særlige kostbehov Af lov nr. 1148 af 3. december 2008 følger, at hvis et barn har en lægedokumenteret allergi eller anden sygdom, der kræver speciel kost, og kommunalbestyrelsen vurderer, at kommunen ikke kan tilbyde barnet frokost i daginstitutionen, er forældrebetalingen uændret på højst 25 procent af bruttodriftsudgifterne.
Ved tilskud til en plads i anden kommune end opholdskommunen skal der tilsvarende tages højde for, at barnet er tildelt et højere tilskud.
1. Plads i egen kommune 1.1. To forskellige maksimale grænser for forældrebetaling og to fripladsskalaer Med lovændringen indføres forskellige mindste grænser for tilskud og maksimums grænser for forældrebetalingsandel i henholdsvis dagpleje og daginstitutioner.
 I dagplejen fortsætter de nuværende grænser uændret, sådan at tilskuddet som minimum skal udgøre 75 procent og forældrenes egenandel maksimalt kan udgøre 25 procent.
 I daginstitutionerne bliver de nye grænser senest i 2010 på henholdsvis mindst 70 procent i tilskud og maksimalt 30 procent i forældrenes egenandel.
I overgangsåret 2009 gælder de nye grænser for tilskud og egenbetaling i daginstitutioner, hvis der er frokost i alle daginstitutioner i kommunen.
Er der kun frokost i en del af daginstitutionerne i kommunen, gælder de nuværende grænser på mindst 75 procent i tilskud og maksimalt 25 procent i egenbetaling.
Lovændringen betyder ingen ændringer i grundlaget for at fastsætte tilskud til plads i opholdskommune.
Tilskud og egenbetaling skal stadig fastsættes på grundlag af bruttodriftsudgiften ved pladserne i henholdsvis dagplejen og pladserne i institutionerne.
På institutionsområdet er der de samme frihedsgrader som hidtil ved fastsættelse af tilskud og forældrebetalingen: Efter kommunens eget valg kan tilskud og egenbetalingsandel fastsættes som gennemsnit af institutioner indenfor samme type eller for hver enkelt institution.
Efter kommunens eget valg kan bruttodriftsudgiften opgøres yderligere på aldersgrupper, og deraf afledt også tilskud og egenbetaling opdelt på aldersgrupper.
 Med de to forskellige maksimale forældrebetalingsandele vil der tilsvarende blive to forskellige fripladsskalaer.
 Den nuværende fripladsskala på 25 procent for dagtilbud for børn indtil skolestart fortsætter for børn i dagpleje.
Børn i daginstitution i kommuner, der tilbyder frokost i alle daginstitutioner i 2009, vil blive omfattet af en fripladsskala, hvor fripladsen udmåles i forhold til forældrenes egenbetaling, jf. også dagtilbudsbekendtgørelsens § 31, og bilag 2 i bekendtgørelsen.
Skalaen svarer til de nuværende regler for klubtilbud.
Beregningen af friplads for børn i daginstitution i kommuner, der tilbyder frokost i alle daginstitutioner i 2009 Beregningen af friplads for børn i daginstitution i kommuner, der tilbyder frokost i alle daginstitutioner i 2009, er illustreret med et eksempel nedenfor.
Kommunens bruttodriftsudgift pr. plads i institutionen er på 127.827 kr.
Med et kommunalt grundtilskud på 70 procent, bliver bruttodriftsudgiften i udgangspunktet finansieret af kommunen med 89.479 kr. og en forældrebetaling på 38.348 kr.
 En familie med en husstandsindkomst på 250.800 kr. skal selv betale 39 procent af forældrenes egenandel, svarende til 14.956 kr., mens kommunens fripladstilskud i dette eksempel er på 23.392 kr.
1.2. Tilskud og friplads til plads i opholdskommunen for børn med særlige kostbehov For børn med særlige kostbehov, der er omfattet af lovens § 16a, stk. 2 kan forældrebetalingen maksimalt fastsættes til 25 procent og tilskuddet skal udgøre mindst 75 procent, jf. § 32, stk. 2.
Der er med lovændringen alene tale om børn, der har en lægedokumenteret allergi eller anden sygdom, og hvor kommunalbestyrelsen efter en konkret vurdering finder, at der ikke på forsvarlig vis kan tilbydes kost i kommunens dagtilbud.
Det skal bemærkes, at der er tale om et enten/eller for så vidt angår tilskud og forældrebetalingsandel.
Der er således ikke mulighed for at differentiere betalingen for forældrene, uanset om det er muligt at tilbyde en begrænset del af frokostmåltiderne.
 Procenterne for tilskud og egenbetaling er med andre ord i disse tilfælde uændrede i forhold til de nuværende satser, og tager højde for, at forældrene selv skal medbringe frokost til barnet.
 For disse børn anvendes også den fripladsskala, hvor fripladsen tildeles på grundlag af forældrenes egenbetaling.
 2. Plads i anden kommune eller i privatinstitution:
 2.1 Tilskud og friplads ved plads i privatinstitution henholdsvis plads i anden kommune.
Grundtilskud Som nævnt ovenfor er der ingen ændringer i grundlaget for beregningen af bruttodriftsudgifterne, det er alene niveauerne for tilskud og egenbetaling, der ændres.
Der sker heller ingen ændringer i reglerne for at beregne grundtilskud til privatinstitution og til plads i anden kommune, hvor der fortsat skal gives gennemsnitlige vægtede tilskud ud fra de nuværende tilskudsregler.
Det er alene procenterne og niveauerne der ændres.
Note 1. Jf. dog dagtilbudslovens § 42 Til en plads i anden kommune skal der derfor fortsat ydes et tilskud, der svarer til den vægtede gennemsnitlige nettodriftsudgift ved en alderssvarende plads i opholdskommunen, dog højst den vægtede tilskudsprocent for aldersgruppen i opholdskommunen i forhold til bruttodriftsudgiften ved den valgte plads.
 Dette er illustreret ved et eksempel nedenfor (alle beløb er opgjort incl. moms).
En kommune har 225 børn i alderen 0-2 år dagpleje og 175 børn i alderen 0-2 år i vuggestue.
Kommunen har kun fuldtidspladser.
For børn i dagplejen har kommunen fastsat et tilskud på mindstegrænsen på 75 procent, det vil her sige 69.821. kr., da bruttodriftsudgiften for aldersgruppen i dagplejen er på 93.094 kr.
I vuggestuen har kommunen fastsat et tilskud på 72 procent, som er over mindstegrænsen på 70 procent.
Tilskuddet er her 92.035 kr., da bruttodriftsudgiften for aldersgruppen i vuggestue er på 127.827 kr.
På årsbasis vil forældrebetalingen for en plads til et barn i alderen 0-2 år i dagplejen udgøre 23.274 kr., mens forældrebetalingen for en plads i vuggestue til samme aldersgruppe vil udgøre 35.792 kr.
 Det vægtede gennemsnitlige tilskud for et barn i alderen 0-2 år udgør i denne kommune 79.540 kr., svarende til 73,5 procent.
 Beregningen af det vægtede gennemsnitlige tilskud er:
 ((225*69.821)+(175*92.035))/400 = 79.540.
 Beregningen af den vægtede gennemsnitlige bruttodriftsugift er:
 ((225*93.094)+(175*127.827))/400 = 108.290.
 Beregningen af den vægtede gennemsnitlige tilskudsprocent er de to sat i forhold til hinanden:
 79.540/108.290 = 73,5.
 Hvis bruttodriftsudgiften ved den valgte plads i institutionskommunen er højere end eller lig med det vægtede gennemsnit i opholdskommunen på de 108.290 kr., skal familien have et grundtilskud til pladsen på 79.540 kr.
 Hvis bruttodriftsudgiften ved den valgte plads er mindre end de 108.290 kr., f.eks. 105.000 kr., skal familien have et tilskud svarende til 73,5 procent af bruttodriftsudgiften ved den valgte plads, her svarende til 77.123 kr.
 Eksemplerne er gengivet i tabellen nedenfor.
 For en plads i privatinstitution skal der også uændret fortsat ydes den vægtede gennemsnitlige nettodriftsudgift ved en alderssvarende plads i opholdskommunen opgjort excl. udgifterne til støttepædagog.
Fripladstilskud Også ved en plads i privatinstitution henholdsvis plads i anden kommune anvendes fripladsskalaen, hvor fripladstilskud tildeles på grundlag af forældrenes egenbetaling.
For disse frit valg ordninger er der defineret en tilskudsberettiget egenandel, jf. §31, stk. 4 for privatinstitutioner og § 31, stk. 5 og 6 for plads over kommunegrænse.
De forskellige skalaer er skitseret i oversigten nedenfor.
De forskellige procenter skal sættes i forhold til samme bruttodriftsudgift som hidtil, jf. også oversigten over tilskud og takst ovenfor.
 Med udgangspunkt i de to ovennævnte eksempler med valg af plads i anden kommune, er nedenfor vist beregningen af fripladstilskud i situationen hvor den valgte plads er dyrere og hvor den valgte plads er billigere end opholdskommunens gennemsnitlige vægtede bruttodriftsudgift.
Efter bekendtgørelsens § 31, stk. 5 og 6, skal fripladsen beregnes på grundlag den tilskudsberettigede egenandel.
Den tilskudsberettigede egenandel er den laveste af:
1) Den gennemsnitlige budgetterede egenbetaling pr. plads i et alderssvarende dagtilbud i opholdskommunen 2) Den faktiske forældrebetaling, dvs. den gennemsnitlige budgetterede bruttodriftsudgift pr. plads i det benyttede dagtilbud i institutionskommunen, som beregnet i institutionskommunen, jf. dagtilbudslovens §§ 31-34, fratrukket opholdskommunens tilskud efter dagtilbudslovens § 41, og et eventuelt ekstra tilskud efter dagtilbudslovens § 42 til reduktion af forældrenes egenbetaling Er den valgte plads dyrere, vil den tilskudsberettigede egenandel være 1) ovenfor, dvs. Den gennemsnitlige budgetterede egenbetaling pr. plads i et alderssvarende dagtilbud i opholdskommunen.
Er den valgte plads billigere end opholdskommunens gennemsnitlige vægtede bruttodriftsudgift, vil den tilskudsberettigede egenandel være 2) ovenfor, dvs.  Den faktiske egenbetaling ved den valgte plads.
 Med en indkomst på 250.800 kr. skal familien selv afholde 39 procent af den tilskudsberettigede egenandel, mens de resterende 61 procent afholdes af kommunen.
 For hver af de ovennævnte eksempler, er der i tabellen nedenfor resumeret de samlede tilskud og beregningen af familiernes egenbetaling efter tilskud.
Skal der yderligere tildeles søskendetilskud til den pågældende plads, skal søskendetilskuddet i eksemplet, hvor den valgte plads er dyrere, beregnes af de 11.213 kr.
Er den valgte plads billigere, skal søskendetilskuddet beregnes af de 10. 872 kr.
 2.2. Tilskud og friplads for børn med særlige kostbehov der har plads i en anden kommune eller i en privatinstitution.
Grundtilskud For børn omfattet af lovens § 16a, stk. 2 følger af lovforslaget, at der skal anvendes den af kommunen fastsatte tilskudsprocent, sat i forhold til den bruttodriftsudgift, der er relevant for den pågældende situation.
Udgangspunktet for tildeling af tilskud til plads i anden kommune eller til plads i privatinstitution for disse børn er, at opholdskommunen ikke kan tilbyde en plads med kost i opholdskommunen.
Det er således underordnet, om barnet får kost i den valgte plads.
 Med udgangspunkt i de samme eksempler som ovenfor er her gengivet beregningen ved valg af plads i anden kommune, hvis der er tale om et barn, der har særlige kostbehov.
 Den pågældende kommune har til børn med særlige kostbehov fastsat en tilskudsprocent på 76.
 Beregningsmetoden er den samme som ovenfor, ændringen er alene, at tilskudsprocenten til børn med særlige kostbehov i daginstitutioner på de 76 procent i daginstitutioner erstatter den generelle tilskudsprocent i daginstitutioner i kommunen, i eksemplet her de 72 procent.
 Det vægtede gennemsnitlige tilskud bliver således på 81.777 kr., og den gennemsnitlige tilskudsprocent på 75,5 procent.
 Tilsvarende som ovenfor:
 Er den valgte plads dyrere end opholdskommunens gennemsnitlige bruttodriftsudgift, skal tilskuddet på 75,5 procent beregnes af kommunens gennemsnitlige bruttodriftsudgift på 108.290, svarende til et grundtilskud på 81.777 kr.
 Er den valgte plads billigere, skal de 75,5 procent beregnes af den faktiske udgift, i eksemplet her af de 105.000 kr., svarende til et grundtilskud på 79.292 kr.
Bilag 2 Bekendtgørelse om pasningsgaranti, kommunens tilskud til brug for dag-, fritids- og klubtilbud, forældrenes egenbetaling og indhentelse af børneattester m.v. (dagtilbudsbekendtgørelsen) Bilag 2 indeholder bekendtgørelse nr. 1233 af 11. december 2008 om pasningsgaranti, kommunens tilskud til brug for dag-, fritids- og klubtilbud, forældrenes egenbetaling og indhentelse af børneattester m.v.(dagtilbudsbekendtgørelsen) Bekendtgørelsen er udeladt her, da den har været offentliggjort i Lovtidende A og findes i Retsinformation.
