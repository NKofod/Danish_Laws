Kendelse fra Pressenævnet i sag nr.  

 72/1996 En kvinde [EA] har klaget til Pressenævnet over en  

 lederartikel bragt i bladet I HESTENS VERDEN, Magasinet for galop, trav,  

 køresport og ridesport, nr. 7/juli 1996, idet hun finder, at god  

 presseskik er overtrådt.
Hun klager endvidere over, at bladet ikke har  

 bragt et genmæle.
Artiklen havde overskriften "NAVNEFORVEKSLING" og bl.a. følgende indhold:
"Lad os starte med os selv.
Jeg, [EA], redaktør  

 på Magasinet Ridesport vil ikke forveksles med Næstved Tidendes  

 lokaljournalist, [EA] i Præstø. Luskede telefonopkald fra damen  

 i Præstø er altid blevet afvist af Magasinet Ridesport og jeg  

 har, af samme grund, undladt at deltage i den offentlige hævndebat mod  

 (indtil videre)  Anne  Grethe  Törnblad   og  Thomas  Meyer. [EA] fra  

 Præstø er også blevet afvist på de øvrige  

 rideblades redaktioner og forsøger nu at trække sine lig gennem  

 dagspressen, som intetanende bringer "de gode historier". Den, om ridesport,  

 uvidende dagspresse, æder oplysningerne råt.
Jeg, som har  

 arbejdet i ridesporten i over ti år, er naturligvis mere skeptisk,  

 når jeg får en "dårligt indpakket" henvendelse fra folk som  

 i Præstø. At vi i forvejen ikke sender julekort til  

 hinanden eller husker hinandens fødselsdage, det ved kun få.
Vi  

 deler kun navne.
Jeg har ikke behov for at støbe kuglerne i mine  

 kollegers kanoner, jeg vil gerne skyde dem af selv.
Og så har jeg  

 aldrig brudt mig om korridorpolitik.
Strategisk krigsførelse på staldgangen i  

 Sportsrideklubben Vallensbæk, førte for nogle måneder  

 siden til  Thomas  Meyers afgang som landstræner for de unge dressur  

 ryttere.
Pudsigt nok, er [EA]s, Præstøs datters hest opstaldet  

 på Team Danmark centret i samme rideklub og pudsigt nok var [EA],  

 Præstø meget velorienteret om pensionærer og toprytteres  

 forhold til  Thomas  Meyer, da hun ringede mig, [EA], Magasinet Ridesport op  

 og "sang en halvkvædet vise", som blev afvist.
Siden er  Anne  Grethe  

  Törnblad, hvis mand sidder i bestyrelsen i Sportsrideklubben  

 Vallensbæk, blevet hængt ud, først som hysterisk ved et  

 landsstævne i samme klubs regi og ved et landsstævne i  

 Næstved, hvor hun valgte at trække sig på grund af  

 ridebanens beskaffenhed og nu, som dårlig sportsmand ved at starte  

 uberettiget i en klasse.  Anne  Grethe  Törnblad kan trøste sig  

 med, at hun ikke er målet men bolden der bruges til at ramme  

 målet.  Leif  Törnblad, er nok det egentlige mål for [EA],  

 Næstved Tidendes lokalredaktion i Præstøs, fortsatte jagt  

 på  Anne  Grethe  Törnblad i dagspressen.
Han afsatte nemlig [EA],  

 Præstø fra et gratis jobs som pressesekretær ved det  

 uofficielle DM i dressur i Sportsrideklubben Vallensbæk i 1995.
 Det var der naturligvis en årsag til, den kan  

 være til en anden gang, men han gjorde det åbenbart ikke  

 ustraffet.
 ....
Med venlig hilsen Magasinet Ridesport, [EA]" Klageren har bl.a. fremlagt Klageren har over for bladet anmodet om følgende  

 genmæle i bladets august nr.:
"I Hestens Verden - tidligere Magasinet Ridesport -  

 behandlede i sin leder i julinummeret et emne, som ikke - hverken før  

 eller senere - har været beskrevet noget sted i hestefagpressen.  

 Desværre for læserne var lederen fyldt med fejl,  

 unøjagtigheder og udokumenterede påstande og insinuationer  

 omkring min person.
Inden lederen blev bragt, havde bladet ikke kontaktet mig  

 for at tjekke, om oplysningerne vedrørende min person var  

 korrekte.
 Jeg vil i det efterfølgende koncentrere mig om at  

 tilbagevise de påstande, som jeg skriftligt kan dokumentere.  

 Dokumentationen er vedlagt i kopi til orientering for bladets redaktion og  

 udgivere.
I Hestens Verden - i det efterfølgende  

 benævnt IHV - hævder, at min datters hest er opstaldet på  

 Vallensbæk Ridecenter.
Det er ikke korrekt.
Den er opstaldet på  

 vores privatadresse, hvor vi har stald, fold og ridebane.
I  

 vinterhalvåret - hvor der kræves ridehus - er den opstaldet  

 på adressen Hovedvejen 117 i Bårse i Sydsjælland.  

 Vedrørende  Thomas  Meyer: Jeg har personligt kun hilst på  

  Thomas  Meyer i forbindelse med hans velkomst-reception på  

 Vallensbæk Ridecenter, hvor jeg var inviteret i min egenskab af  

 journalist.
Jeg har ikke i en eneste artikel beskæftiget mig med  

  Thomas  Meyer som Team Danmarks ungdomslandstræner, idet jeg i  

 samarbejde med avisens sportsredaktion vurderede, at det ikke havde  

 offentlighedens interesse, om tre ung-ryttere på Team Danmark-centret  

 kunne samarbejde med  Thomas  Meyer eller ej.
Leif  Törnblad er ikke - som IHV hævder -  

 medlem af Sportsrideklubben Vallensbæks bestyrelse.
Han er medlem af  

 Sportsrideklubben (SPR) Københavns bestyrelse.
 Jeg har været pressechef for de uofficielle  

 kür-mesterskaber på Vallensbæk Ridecenter.  Leif  

  Törnblad har ikke afsat mig som pressechef for disse stævner, og  

 i skrivende stund (17. juli 1996) har jeg ikke - hverken mundtligt eller  

 skriftlig - modtaget melding fra bestyrelsen i Sportsrideklubben  

 Vallensbæk om, at den ikke længere ønsker min frivillige  

 arbejdsindsats omkring dette stævne.
 Jeg har gennem de seneste fem et halvt år  

 været ansat som lokalredaktør på A/S Sjællandske  

 Dagblades redaktion i Præstø. I samme tidsrum har jeg  

 jævnligt skrevet hestestof til de to aviser, som selskabet udgiver,  

 Sjællands Tidende og Næstved Tidende.
Rytterforeningen Baunehøjs stævne på  

 Gardehusarkasernen i Næstved den 3.-5. maj 1996 var en lokal  

 begivenhed, som jeg dækkede for de to aviser.
Stævnets store  

 samtaleemne var det, som både stævneleder  Jørn  

  Stensbjerg og Rideforbundets kontrollant,  Ingrid  Salquist, i pressen  

 kaldte en "usportslig optræden" af  Anne  Grethe  Törnblad.
Jeg var på stævnepladsen to dage i træk.  

 Den første dag, fredag den 3. maj, sagde jeg til dem, at "hvis det  

 forholder sig sådan som I siger, så vil jeg skrive om det i  

 avisen.
Men jeg vil vente til i morgen (lørdag den 4. maj, red.) for  

 at se, om stemningen er blevet bedre, og for at se, om I stadig står  

 ved jeres udtalelser".
 Det gjorde de, og så vurderede jeg sammen med  

 sportsredaktionen og redaktionssekretariatet, at historien skulle skrives.  

 Det vil være utroværdigt, hvis et lokalt dagblad, som det jeg er  

 ansat på, udkom om mandagen uden at berøre  Anne  Grethe  

  Törnblads "usportslige optræden", når det var det  

 altdominerende samtaleemne under hele stævnet.
Når de to, stævneleder og Rideforbundets  

 kontrollant, ville citeres for det, må en journalist antage, at det er  

 holdbart.
Hvis nogen skulle have glemt det, så er en journalists opgave  

 at beskrive virkeligheden, som den er- ubehagelig eller ej.
 Jeg gav endvidere de involverede parter lejlighed til at  

 kommentere sagen, men hverken  Anne  Grethe  Törnblad eller  Leif  

  Törnblad ønskede at benytte sig af den mulighed.  Leif  

  Törnblad henvendte sig til min chefredaktør og meddelte, at han  

 ikke ønskede at tale med mig.
 Jeg fulgte historien op, da Dansk Ride Forbunds topledelse  

 havde afgjort RBH-sagen i begyndelsen af juni - efter at forbundets  

 dressurudvalg opgav at forlige parterne, fordi  Anne  Grethe  Törnblad  

 var forhindret i at møde op.
Samtidig med, at RBH-sagen fandt sin afslutning, skete der  

 det, at  Anne  Grethe  Törnblad startede uberettiget ved Classic Castles  

 Cup-stævnet på Christiansborg ridebane.
Også den historie  

 skrev jeg.
 Classic Castles Cup-stævnet udsendte selv en  

 pressemeddelelse omhandlende  Anne  Grethe  Törnblads uberettigede  

 start.
I begge sager - Classic Castles Cup og RBH - har jeg  

 skriftlig dokumentation for, at jeg har givet  Leif og  Anne  Grethe  

  Törnblad mulighed for at give deres synspunkter og forklaringer til  

 kende i artiklerne.
Den mulighed har de ikke ønsket at bruge.
I sagen fra Classic Castles Cup henvendte jeg mig endda to  

 gange til  Leif  Törnblad.
Jeg tilbageholdt artiklerne i et ekstra  

 døgn for at give ham lejlighed til at forklare, hvorfor en så  

 rutineret rytter som hans kone startede uberettiget, og hvorfor en så  

 rutineret stævneleder som han selv gav lov til det.
Jeg gav også  Leif  Törnblad mulighed for at  

 finde et andet medlem af organisationskomitéen, der kunne forklare  

 årsager og sammenhæng - hvis han ikke selv ønskede at  

 gøre det.
Hvis han ikke ville tale med mig, tilbød jeg ham, at  

 han kunne fremsende en skriftlig kommentar pr. telefax.
 Alle disse oplysninger har jeg skriftlig dokumentation  

 for.
 Og det kunne IHV have fået vished for, hvis bladet  

 havde henvendt sig for at tjekke oplysningerne, inden bladet farer i  

 blækhuset og hævder, at jeg forfølger  Leif  

  Törnblad.
Jeg har erfaret, at nogle har en tendens til at "skyde  

 budbringeren" (journalisten) i stedet for at holde sig til det budskab,  

 kilderne i artiklerne fremkommer med.
Det skete i IHV's leder, som bygger  

 på forkerte oplysninger, og som ganske let kunne have været  

 tjekket på ordentlig journalistisk vis - vel at mærke, inden de  

 blev brugt som grundlag for en leder.
 Jeg har på grund af IHV's handlemåde indbragt  

 sagen for Pressenævnet.
 ....
[ECA] ...." Genmælet er ikke optaget i augustnummeret, og klager  

 har ikke fra bladet fået svar på sit krav om genmæle.
 Klager har til støtte for sin klage anført,  

at faktiske oplysninger i lederen vedrørende hendes person ikke  

 er korrekte, at bladet ikke har kontaktet hende for at checke om  

 oplysningerne er korrekte, at der ikke i lederen er skelnet mellem  

 faktiske oplysninger og kommentarer, og at der i lederen er  

 offentliggjort krænkende insinuationer mod hende, som ikke er forelagt  

 hende forinden offentliggørelsen.
 Klager har til støtte for kravet om genmæle  

 anført, at hun ikke har haft mulighed for at komme til orde i bladet,  

 idet hun ikke er blevet kontaktet af bladets redaktion for en kommentar.
Bladets ansvarshavende redaktør har anført,  

 at baggrunden for artiklen var, at hun - der har samme navn som klageren -  

 gennem de seneste år er blevet tillagt artikler, som klageren har  

 skrevet.
Hun ville derfor fastslå, at hun ikke er identisk med  

 klageren.
Bladet har erkendt, at det er korrekt, som anført  

 af klager, at  Leif  Törnblad ikke er medlem af bestyrelsen i  

 Sportsrideklubben.
Til gengæld er han medarrangør af det  

 tilbagevendende stævne samme sted.
Bladet har endvidere erkendt, at  

 oplysningerne om klagerens datters opstaldning ikke er korrekt.
 Bladet har herudover fastholdt oplysningerne i  

 lederen.
 Bladet har i en udtalelse afvist klagers krav om  

 genmæle, idet det ikke findes berettiget.
 Følgende nævnsmedlemmer har deltaget i sagens  

 behandling: Axel Kierkegaard, Jørgen Flindt Pedersen, Ulrik Holmstrup  

 og Preben Sørensen.
 Pressenævnet udtaler:
 En lederartikel vil - efter sagens natur - ofte indeholde  

 mere vurderende, kommenterende og subjektive betragtninger end almindelige  

 artikler.
Pressenævnet finder imidlertid, at karakteren af  

 omtalen af klageren i lederartiklen kan være krænkende for  

 klageren.
Pressenævnet har herved navnlig lagt vægt på  

 lederens sammenkædning af klageren og den omtalte "strategisk  

 krigsførelse på staldgangen" samt på, at klager beskyldes  

 for at have ureelle motiver til sin omtale af navngivne personer.
Herefter,  

 og da bladet ikke har søgt at indhente en kommentar fra klageren,  

 finder Pressenævnet, at bladet har overtrådt god presseskik, og  

 Pressenævnet udtaler sin kritik.
 Allerede fordi det af klageren fremsendte genmæle  

 ikke er begrænset til nødvendige faktiske oplysninger og  

 indeholder vurderinger og kommentarer, kan Pressenævnet ikke give  

 klageren medhold i kravet om genmæle.
 Efter medieansvarslovens § 40, stk. 1, skal afslag  

 på genmæle snarest muligt skriftligt meddeles den, der har  

 anmodet om genmælet med oplysning om, at afslaget kan indbringes for  

 Pressenævnet senest 4 uger efter, at afslaget er kommet frem.
 Da bladet ikke har besvaret klagerens anmodning om  

 genmæle, har bladet overtrådt denne bestemmelse, og  

 Pressenævnet udtaler sin kritik.
 I medfør af medieansvarslovens §49  

 pålægges det den ansvarshavende redaktør af bladet I  

 HESTENS VERDEN at offentliggøre følgende:
"Kendelse fra Pressenævnet I I HESTENS VERDEN nr. 7/juli 1996 bragtes en lederartikel  

 under overskriften "NAVNEFORVEKSLING".
 Lederen indeholdt bl.a. en omtale af journalist [EA],  

 Næstved Tidende.
 [EA] har klaget til Pressenævnet over lederen, idet  

 hun finder, at I HESTENS VERDEN har overtrådt god presseskik.
 I anledning af klagen udtaler Pressenævnet, at  

 karakteren af omtalen af klager kan være krænkende for denne.
 Pressenævnet udtaler herefter kritik af, at bladet  

 har overtrådt god presseskik ved ikke at søge at indhente en  

 udtalelse fra klager.
 Pressenævnet udtaler endvidere kritik af, at bladet  

 ikke har besvaret klagerens anmodning om genmæle.
 København, den 26. september 1996.
Axel Kierkegaard, Jørgen Flindt Pedersen, Ulrik  

 Holmstrup og Preben Sørensen." Afsagt den 26. september 1996.
