Hovedaktionær Reference:
ABL § 4, stk. 1 og 2 LL § 16 A, stk. 1 LV 1998 S.F.1.2.3.6 A klagede for indkomståret 1993 over, at skatteankenævnet  

 havde fundet, at hans salg af aktier til datterselskab var anset for maskeret  

 udlodning.
Det fremgik af sagens oplysninger, at klageren ejede hele aktiekapitalen i  

 selskabet B A/S (herefter kaldet moderselskabet), hvis samlede aktiekapital  

 udgjorde nominelt 300.000 kr.
Moderselskabet ejede hele aktiekapitalen i  

 selskabet C A/S (herefter kaldet datterselskabet).
Det fremgik videre af sagens oplysninger, at klageren den 18. maj 1993  

 solgte nominelt 30.000 kr. aktier i moderselskabet til datterselskabet  

 svarende til 10 % af den samlede aktiekapital.
Salget skete til kurs 5.615  

 svarende til en afståelsessum på 1.684.000 kr.
Det fremgik af  

 salgsaftalen, at salgssummen skulle betales kontant eller opføres som  

 et anfordringstilgodehavende.
 Ankenævnet havde bl.a. henset til, at salget af 10 % af  

 aktierne i moderselskabet til datterselskabet ikke kunne anses for omfattet  

 af aktieavancebeskatningslovens § 4, stk. 1 og 2, og at den modtagne  

 afståelsessum derimod måtte anses for udlodning i henhold til  

 ligningslovens § 16 A, stk. 1, idet klageren havde modtaget penge fra  

 datterselskabet, mens han fortsat ejede hele koncernen.
Man havde videre bl.a. henset til, at gennemførelsen af  

 "holdingreglerne" ikke udtømmende gjorde op med  

 spørgsmålet om, hvornår en aktieafståelsessum kunne  

 beskattes som maskeret udbytte, jf. herved bl.a.
TfS 1984.231 LR, LV 1993,  

 afsnit S.F.1.2.3.7., samt besvarelse af spørgsmål 7 til  

 Folketingets Skatte- og Afgiftsudvalg i forbindelse med  

 folketingsbehandlingen af lovforslaget om holdingreglerne.
 Der var ydermere henset til, at TfS 1988.404 ØLD ikke  

 vedrørte en hovedaktionær med bestemmende indflydelse men en  

 mindretalsaktionærs salg af aktier til søsterselskab, at  

 TfS 1990.84 LSR vedrørte en mindretalsaktionær, at disse  

 to afgørelser således ikke var direkte sammenlignelige med TfS  

 1984.231 LR, og at der i ligningsvejledningen var skelnet mellem  

 hoved- og mindretalsaktionærsituationen.
 Klagerens repræsentant havde over for Landsskatteretten nedlagt  

 påstand om, at den påklagede ansættelse skulle  

 nedsættes til det selvangivne.
Til støtte herfor var det bl.a. anført, at  

 ligningslovens § 16 A, stk. 1, ikke indeholdt hjemmel til beskatning af  

 afståelsesvederlaget som udbytte, at ligningslovens § 16 B, stk.  

 1-5, indeholdt udtømmende regler om, hvornår der kunne ske  

 beskatning efter udbyttereglerne ved salg af aktier bl.a. til et  

 holdingselskab, hvis dette kom til at eje 25 % af aktiekapitalen i  

 datterselskabet, og at det klart var antaget i praksis, at der måtte  

 sluttes modsætningsvist til ligningslovens § 16 B, stk. 1-5,  

 således at aktiesalg, som ikke var omfattet af ligningslovens § 16 B,  

 stk. 1-5, ikke kunne beskattes som udbytte i medfør af ligningslovens  

  § 16 A, stk. 1, men skulle beskattes efter reglerne i  

 aktieavancebeskatningsloven.
Der var herved bl.a. henvist til TfS 1988.404  

 Ø, TfS 1988.299 LSR, TfS 1990.84 LSR og TfS 1994.299 LR.
 Det var videre bl.a. anført, at de stedlige skattemyndigheder og  

 ankenævnet mente, at hjemmelskravet var opfyldt ved henvisning til  

 følgende retskilder: TfS 84.231 LR, LV 1997 S.F.1.2.3.6, p.254 f,  

 skatteministerens svar på spørgsmål 7 af 10/12-84, og  

 Kirsten Høpner Petersens artikel i RR 1989, nr. 9, p. 56. Dette stod i  

 skærende kontrast til de senere års mange  

 højesteretsdomme, hvorefter beskatning krævede hjemmel i lov  

 eller helt klare lovmotiver, jf. hertil skatteministerens redegørelse  

 om legalitetskravet i TfS 98.137. Der var herved bl.a. henvist til TfS 98.199  

 H vedrørende rentefiksering, TfS 98.397 H vedrørende  

 fortolkning af ordet "afståelse" i relation til ABL § 1, stk. 2, TfS  

 98.485 H vedrørende udøvelse af kunstnerisk virksomhed i  

 selskabsform, og TfS 98.777 H vedrørende arveafgiftsfritagelse.
 Vedrørende skattemyndighedernes henvisning til et  

 skatteministersvar på et spørgsmål fra folketingets  

 skatte- og afgiftsudvalg var det bl.a. anført, at  

 skatteministerens svar den 10/12 1984 på spørgsmål 7 under  

 Folketingets behandling af lovforslaget om gennemførelsen af LL § 16  

 B, stk. 2-5, ikke havde nogen nævneværdig retskildeværdi,  

 og at svaret klart viste, at værnsreglen tog sigte på de  

 tilfælde, hvor reglerne om skattefrit datterselskabsudbytte kunne  

 udnyttes, hvilket ikke var tilfældet i nærværende sag.
Vedrørende TfS 1984.231 LR og ligningsvejledningen, som  

 skattemyndighederne henviste til, var det bl.a. videre anført,  

at denne afgørelse ikke var et præjudikat, bl.a. henset  

 til nedennævnte senere dom og afgørelser, og at  

 synspunktet bag ved TfS 84.231 LR ganske enkelt var blevet afvist bl.a. af  

 Landsskatteretten i TfS 90.84 LSR og TfS 90.341 LSR, jf.
RR 1990.SM.39ff.
I relation til myndighedernes henvisning til, at TfS 1988.404 Ø og  

 TfS 1990.84 LSR ikke vedrørte hovedaktionærer, var det bl.a.  

 anført, at hovedaktionærstatus ikke var en betingelse for  

 at statuere maskeret udbytte, men at der derimod skulle foreligge  

 interessefællesskab mellem selskabet og aktionærerne, hvilket  

 netop var tilfældet i TfS 1988.404 Ø og TfS 1990.84 LSR.
Der var  

 i den forbindelse bl.a. henvist til TfS 1993.236 Ø og LV 1997, afsnit  

 E.I.4.1.3.
 Det var videre bl.a. anført, at afgørelserne  

 refereret i TfS 88.299 LSR og TfS 94.299 LR begge vedrørte  

 hovedaktionærer, og at både Landsskatteretten og  

 Ligningsrådet her fandt, at de omhandlede afståelsessummer var  

 omfattet af ABL, og at især Landsskatteretten klart gav udtryk  

 for, at der ikke var plads til udbyttebeskatning ved salg af aktier til andre  

 selskaber, som sælgeren havde en dominerende indflydelse i, ud over i  

 de tilfælde, hvor beskatningen var hjemlet i LL § 16 B, stk. 1-5.
Det var ydermere bl.a. anført, at TfS 1988.404 Ø ikke  

 alene tog stilling til de tilfælde, hvor der efter de dagældende  

 regler helt skattefrit blev solgt 1 % af aktiekapitalen, at dommens  

 præmisser var helt generelle, og at henvisningen til manglende  

 hjemmel til udbyttebeskatning bl.a. også måtte omfatte LL § 16 A,  

 stk. 1. Se hertil bl.a.
RR 1988.SM.191, hvor Ole Bjørn bl.a.  

 anførte, at dommen helt generelt tog afstand fra en udvidelse af  

 udbyttebeskatning til at omfatte andre salgstilfælde end de  

 tilfælde der var omfattet LL § 16 B.
 Landsskatteretten udtalte:
Retten bemærkede, at klageren overdrog 10 % af aktiekapitalen i  

 moderselskabet til datterselskabet, og at datterselskabet herved ikke kom i  

 besiddelse af 25 % af aktiekapitalen i moderselskabet.
Bl.a. under hensyn til  

 det oplyste om formålet med bestemmelsen i den dagældende  

 ligningslov § 16 B, stk. 2, og til Østre Landsrets dom af 1. juli  

 1988, refereret i TfS 1988.404, fandt retten herefter, at der ikke i det  

 foreliggende tilfælde var grundlag for at statuere maskeret udlodning i  

 medfør af ligningslovens § 16 A, stk. 1, og at det omhandlede  

 aktiesalg således var omfattet af aktieavancebeskatningslovens  

 bestemmelser.
 Tilbageførsel af selvangiven avance, -775.750 kr., blev  

 således tilbageført med 775.750 kr. til det selvangivne, mens  

 forhøjelse af aktieindkomst, 1.681.500 kr., blev nedsat til 0.
