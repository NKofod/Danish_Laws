 I medfør af § 5 i lov nr. 118 af 28. marts 1951 om forholdsregler til  

 skibsfartens betryggelse fastsættes efter samråd med forsvarsministeriet  

 herved følgende:
§ 1 Skibe, der transporterer ammunition, som er opfisket fra havbunden, må  

 ikke anduve danske fjorde, bugter og vige.
 Ejheller må sådanne skibe komme danske broer, havne- og kajanlæg nærmere  

 end 3 sømil.
 Undtaget fra forbudet er skibe henhørende under søværnet.
 Ammunition, der i henhold til tilladelse fra forsvarsministeriet er  

 opfisket i indsejlingen til Kalø Vig, skal transporteres ud til åbent  

 farvand, så hurtigt som dette kan ske, og under iagttagelse af de  

 forskrifter, der i forbindelse med opfiskningstilladelsen gives af  

 forsvarsministeriet.
§ 2 Overtrædelser af foranstående bestemmelser medfører strafansvar i  

 overensstemmelse med de derom indeholdte regler i lov nr. 118 af 28. marts  

 1951 om forholdsregler til skibsfartens betryggelse.
§ 3 Denne bekendtgørelse træder i kraft straks.
 Ministeriet for handel, industri og søfart, den 27. februar 1957.
Lis Groes /Frits Lage.
