Ankestyrelsens principafgørelse 79-10 om personlig hjælp - pleje - midlertidigt ophold - efterskole Resume:
 Det var en forudsætning for bevilling af personlig og praktisk hjælp under en drengs ophold på efterskole uden for opholdskommunen, athan forud havde fået eller ville kunne få personlig og praktisk hjælp i opholdskommunen.
Kommunen skulle foretage en vurdering af drengens behov for hjælp i hjemmet og træffe afgørelse om omfanget af hjælpen.
Afgørelsen skulle træffes på baggrund af, at sønnens familie i vidt omfang havde ydet den nødvendige hjælp, og at denne hjælp ellers skulle have været ydet af kommunen.
 Ankestyrelsen lagde til grund, at drengen som følge af sin muskelsvindslidelse havde behov for omfattende personlig og praktisk hjælp udenfor undervisningstimerne under et ophold påefterskolen.
 Ankestyrelsen lagde endvidere til grund, at drengen måtte anses for at være bosiddende i sin hjemkommuneunder ophold på X efterskole.
 Ankestyrelsen bemærkede, at det ikke var afgørende for retten til hjælp, om drengen havde et individuelt behov for at komme på efterskole.
 Love:
Lov om retssikkerhed og administration på det sociale område - lovbekendtgørelse nr. 1203 af 10. december 2009 - § 9 Afgørelse:
 Ankestyrelsen har i møde truffet afgørelse i sag om praktisk hjælp og pleje til NN.
 Resultatet er:
 Sagen hjemvises til fornyet afgørelse i kommunen Sagen hjemvises med henblik på, at kommunen skal tage stilling til omfanget af NN's behov for praktisk hjælp og pleje i hjemmet.
Indtil kommunen evt. måtte træffe en afgørelse med et andet støtteindhold, end den afgørelse, der er truffet af nævnet, skal nævnets afgørelse fortsat efterleves.
En eventuel ændring skal ske med et passende varsel.
Begrundelsen for afgørelsen En person, som opholder sig midlertidigt uden for opholdskommunen, har ret til personlig og praktisk hjælp i den kommune, hvor personen midlertidigt opholder sig, når personen forud for det midlertidige ophold har fået eller ville kunne få personlig og praktisk hjælp i opholdskommunen.
 Det er således en forudsætning for bevilling af personlig og praktisk hjælp underNN's ophold på efterskolen, at han forud har fået eller ville kunne få personlig og praktisk hjælp i opholdskommunen.
A Kommune skal foretage en vurdering af NN's behov for hjælp i hjemmet og træffe afgørelse om omfanget af hjælpen.
Afgørelsen skal træffes på baggrund af, atNN's familie i vidt omfang har ydet den nødvendige hjælp, og at denne hjælp ellers skulle have været ydet af kommunen.
 Vi har lagt til grund, at NN, som følge afsin muskelsvindslidelse, har behov for omfattende personlig og praktisk hjælp udenfor undervisningstimerne under et ophold påX efterskole.
 Vi har endvidere lagt til grund, atNN må anses for at være bosiddende i sin hjemkommune, A, under ophold på X efterskole.
 Ankestyrelsen skal til A kommunes afgørelse bemærke, at det ikke findes at være afgørende for retten til hjælp, om den unge har et individuelt behov for at komme på efterskole.
Bemærkninger til klagen Kommunen har oplyst, at det ikke er nødvendigt forNN at gå på efterskole, hvorfor udgiften til praktisk hjælp og pleje under ophold på efterskolen ikke er nødvendig.
 Vi skal henvise til begrundelsen for afgørelsen.
Oplysninger i sagen Vi har afgjort sagen på grundlag af:
 De oplysninger, som forelå da nævnet traf afgørelse i sagen  Nævnets afgørelse af 18. juni 2009  Klagen til Ankestyrelsen af 6. juli 2009  Nævnets genvurdering A Kommune har givet afslag på praktisk hjælp og pleje tilNN under hans ophold på X efterskole, idet opholdet ikke er nødvendigt af hensyn til hans handicap, hvorfor hjælpen ikke er nødvendig.
 Nævnet har ændret kommunens afgørelse.
 Nævnet har begrundet afgørelsen med, at der er ret til hjælp uanset om opholdet er nødvendigt.
 Kommunen har klaget over nævnets afgørelse.
 I klagen til Ankestyrelsen er det anført, at efterskole ikke er nødvendig, hvorfor hjælp ikke er nødvendig.
 Nævnet har i genvurderingen bemærket, at der ikke er taget stilling til bevilling af et efterskoleophold, men alene til bevilling af hjælp og pleje, der er en forudsætning for gennemførelse af opholdet på efterskolen.
Formålet med behandlingen af sagen Vi har behandlet sagen for at afklare, om der kan bevilges hjælp til praktisk hjælp og pleje under en ungs ophold på efterskole.
