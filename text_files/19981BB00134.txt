Fremsat den 29. april 1999 af  

 Kristian Thulesen Dahl (DF),  

 Pia Kjærsgaard (DF),  

 Egil Møller (DF) og Peter Skaarup (DF) Forslag til folketingsbeslutning om, at optælling af stemmerne fra  

 Europa-Parlamentsvalget den 10. juni 1999 sker søndag den 13. juni  

 1999 Folketinget opfordrer regeringen til, at optælling  

 af stemmerne fra Europa-Parlamentsvalget den 10. juni 1999 sker søndag  

 den 13. juni 1999.
Bemærkninger til forslaget Valget til Europa-Parlamentet er for Danmarks  

 vedkommende fastsat til torsdag den 10. juni 1999. Valget til  

 Europa-Parlamentet må ifølge reglerne afholdes i dagene torsdag  

 den 10. juni, fredag den 11. juni, lørdag den 12. juni samt  

 søndag den 13. juni 1999. Flere lande, der deltager i valget til  

 Europa-Parlamentet, afholder valget søndag den 13. juni 1999 med  

 umiddelbar efterfølgende optælling af stemmerne.
Der har ved de seneste valg til Europa-Parlamentet i  

 Danmark udviklet sig en tradition for, at selve afstemningen foregår om  

 torsdagen, medens den efterfølgende optælling af stemmer  

 først sker den efterfølgende mandag.
Dermed er Danmark det  

 land, der stemmer først, men sidst tæller stemmerne op.
Forslagsstillerne er af den opfattelse, at afgivne stemmer  

 til både  Europa-Parlamentsvalg, folketingsvalg og amts- og  

 kommunalvalg principielt skal tælles op samme dag, som der stemmes.
Det  

 er vigtigt for den politiske interesse omkring et valg, at stemmerne  

 tælles op samme dag, idet der dermed skabes den spænding om  

 valgets udfald, der er gavnlig for den politiske interesse generelt.
I Danmark er der tradition for en valgaften i fjernsynet,  

 hvor valgprognoser, stemmeprocenter, delresultater, politiske kommentarer og  

 analyser er væsentlige bestanddele omkring valget.
Det, at stemmerne  

 tælles op samme dag, som de er afgivet, er en helt uundværlig del  

 af valghandlingen i Danmark.
Den meget høje stemmeprocent til danske  

 valg er netop udtryk for, at interessen for valget er til stede, og det kan  

 bestemt ikke udelukkes, at den umiddelbare stemmeoptælling også  

 påvirker stemmeprocenten i positiv retning.
 Det er forslagsstillernes ønske, at valghandlingen  

 til Europa-Parlamentet ved valget den 10. juni 1999   og ved senere valg til  

 Europa-Parlamentet   gøres mere spændende og interessant, da man  

   uanset holdningen til EU-samarbejdet i øvrigt   må erkende, at  

 valgene er blevet vigtigere med tiden.
En vigtig ændring er derfor efter forslagsstillernes  

 opfattelse at ændre på den måde, hvorpå valget og  

 stemmeoptællingen er organiseret.
Det virker ulogisk og dræbende  

 kedsommeligt, at der skal gå fra om torsdagen til om mandagen,  

 før stemmer tælles op   og resultatet dermed foreligger.  

 Når det, som det er i øjeblikket, er organiseret dræbende  

 kedsommeligt, får det uundgåeligt en afsmittende virkning  

 på interessen for Europa-Parlamentsvalget, desværre med en lavere  

 stemmedeltagelse til følge.
Det kan hverken vælgerne eller  

 demokratiet i Danmark være tjent med.
I de andre europæiske medlemslande,  hvor valget til  

 Europa-Parlamentet foregår om søndagen, sker der umiddelbart  

 efter valghandlingens afslutning en optælling af de afgivne stemmer.
I  

 disse lande er der en valgaften med alle de elementer af spænding og  

 tradition, som den danske del af valget til Europa-Parlamentet savner.
Det er af dagspressen fremgået, at regeringen hidtil  

 primært af økonomiske årsager  har vægret sig ved at  

 lade stemmerne optælle om søndagen.
Indenrigsministeren har  

 oplyst, at en optælling af stemmerne om søndagen vil komme til  

 at koste fem millioner kroner, fordi man skal indkalde optællere  

 på en fridag.
Nu kunne man godt tænke sig, at optællerne,  

 der som oftest er ansatte i den kommunale sektor, kunne kompenseres med  

 frihed på et andet tidspunkt, og dermed er det ikke givet, at  

 omkostningerne ved at tælle stemmerne op om søndagen  

 behøver være en meromkostning på fem millioner kroner.  

 Forslagsstillerne er i øvrigt af den opfattelse, at omkostningerne til  

 optælling af stemmerne på afgivelsesdagen ved en given  

 valghandling er en nødvendig omkostning ved selve valget.
Det må  

 derfor være en absolut undtagelse, at stemmerne ikke tælles op  

 den samme dag, de er afgivet.
 Forslagsstillerne mener, at en optælling af  

 stemmerne om søndagen, samme dag som de øvrige EU-lande  

 tæller stemmer op, vil styrke interessen for Europa-Parlamentsvalget i  

 en grad, som kommer vælgerdeltagelsen og dermed hele demokratiet til  

 gavn.
Skriftlig fremsættelse Kristian Thulesen Dahl (DF):
 Som ordfører for forslagsstillerne tillader jeg mig  

 herved at fremsætte:
 Forslag til folketingsbeslutning om, at optælling  

 af stemmerne fra Europa-Parlamentsvalget den 10. juni 1999 sker søndag  

 den 13. juni 1999.
(Beslutningsforslag nr.
B 134).
 Jeg henviser i øvrigt til de bemærkninger,  

 der ledsager forslaget, og anbefaler det til Tingets velvillige  

 behandling.
