Fremsat den 28. november 2019 af børne- og undervisningsministeren (Pernille Rosenkrantz-Theil) Forslag til Lov om ændring af lov om de gymnasiale uddannelser (Lempelse af krav om, at interne prøver skal afholdes som årsprøver) § 1 I lov om de gymnasiale uddannelser, jf. lovbekendtgørelse nr. 611 af 28. maj 2019, foretages følgende ændring:
 1. I § 28, stk. 4, 2. pkt., ændres »årsprøve« til: »prøve«.
§ 2 Loven træder i kraft den 1. februar 2020.
Bemærkninger til lovforslaget Almindelige bemærkninger 1. Indledning Lov om de gymnasiale uddannelser implementerer nogle af de elementer i Aftale mellem Socialdemokratiet og den daværende regering (Venstre), Dansk Folkeparti, Liberal Alliance, Det Radikale Venstre, Socialistisk Folkeparti og Det Konservative Folkeparti om styrkede gymnasiale uddannelser af 3. juni 2016 (gymnasiereformen), som forudsatte lovændring.
I forbindelse med implementering af gymnasiereformen, og ud fra de første erfaringer med loven, er det vurderingen, at kravet i lovens § 28, stk. 4, om, at de interne prøver, som eleverne i de 3-årige gymnasiale uddannelser i løbet af deres uddannelse skal aflægge som prøvetræning, skal afholdes som årsprøver, ikke er hensigtsmæssigt.
Ved årsprøve forstås en intern prøve, der afholdes i forbindelse med skoleårets afslutning.
Ved intern prøve forstås almindeligvis en prøve uden ekstern censur.
 Med lovforslaget foreslås det på den baggrund, at interne prøver i studieretningsfag, i dansk på A-niveau og i matematik på A- eller B-niveau i de 3-årige gymnasiale uddannelser ikke nødvendigvis skal afholdes som årsprøver.
Det er ikke antallet af interne prøver, som foreslås ændret, men derimod kravet om, at prøverne skal afholdes som årsprøver.
Dermed vil den enkelte institution få betydeligt større fleksibilitet i forhold til afvikling af denne opgave, herunder kunne sikre en hensigtsmæssig udnyttelse af den samlede lærerressource, der står til rådighed.
2. Lovforslagets indhold 2.1. Lempelse af krav om, at interne prøver i visse fag skal gennemføres som årsprøve 2.1.1. Gældende ret Det fremgår af § 28, stk. 4, 1. pkt., i lov om de gymnasiale uddannelser, at elever i de 3-årige gymnasiale uddannelser til teknisk (htx), merkantil (hhx) og almen studentereksamen (stx) skal til i alt mindst fem interne skriftlige eller mundtlige prøver ud over de prøver, som er nævnt i lovens § 21, stk. 5. De interne prøver fastsættes af institutionens leder, med henblik på at eleverne får træning i forskellige prøveformer, der indgår i uddannelsen.
 Efter § 28, stk. 4, 2. pkt., skal de interne prøver omfatte skriftlig eller mundtlig årsprøve i studieretningsfag, i dansk på A-niveau og i matematik på A- eller B-niveau.
Ved intern prøve forstås almindeligvis prøver uden ekstern censur.
Også de afsluttende prøver, som efter lovens § 21, stk. 5, skal aflægges som evaluering af de to særlige forløb, der indgår i grundforløbet, er derfor interne.
Da prøverne efter § 21, stk. 5, samtidig udgør en summativ evaluering af undervisningen i disse forløb, som tæller med i elevens samlede eksamensresultat, anses de trods den interne censur som officielle prøver.
 Ved årsprøve forstås en intern prøve, der afholdes i forbindelse med skoleårets afslutning.
Alle elever i de 3-årige gymnasiale uddannelser har to eller tre studieretningsfag i deres studieretningsforløb.
I de få tilfælde, hvor der måtte være tale om et studieretningsfag på C-niveau, omfatter kravet om afholdelse af årsprøve i studieretningsfag dog ikke dette fag, da fag på C-niveau normalt afvikles inden for ét skoleår.
2.1.2. Børne- og Undervisningsministeriets overvejelser og den foreslåede ordning Kravet om, at de interne prøver i studieretningsfag, dansk på A-niveau og matematik på A- eller B-niveau skal afholdes som årsprøver, har på nogle institutioner udgjort en uforholdsmæssig belastning i prøve- og eksamensperioden, hvor institutionen også skal afholde de officielle prøver i uddannelserne.
 Intentionen om opnåelse af prøvetræning via interne prøver vurderes i lige så høj grad at kunne realiseres, selvom flere af de interne prøver afholdes på andre tidspunkter end i prøve- og eksamensperioden.
Det foreslås på den baggrund, at kravet om, at de interne prøver i studieretningsfag, dansk på A-niveau og matematik på A- eller B-niveau skal afholdes som årsprøver ændres til, at prøverne vil skulle afholdes som interne prøver.
Dermed vil den enkelte institution få betydeligt større fleksibilitet i forhold til afvikling af disse prøver.
Det vil ikke længere være et krav, at prøverne nødvendigvis afholdes i forbindelse med skoleårets afslutning.
Prøvetræningen vil i stedet kunne afholdes, når dette efter institutionens vurdering giver undervisningsfaglig mening, dvs. på et tidspunkt i skoleåret, som giver eleverne reel mulighed for at opnå træning i prøveaflæggelse.
3. Økonomiske konsekvenser og implementeringskonsekvenser for det offentlige Lovforslaget vurderes ikke at ville medføre mer- eller mindreudgifter for det offentlige.
Principperne for digitaliseringsklar lovgivning vurderes ikke at være relevante for lovforslaget.
 4. Økonomiske og administrative konsekvenser for erhvervslivet m.v.
Lovforslaget vurderes ikke at have økonomiske eller administrative konsekvenser for erhvervslivet.
Principperne for agil erhvervsrettet regulering vurderes på denne baggrund ikke at være relevante for lovforslaget.
5. Administrative konsekvenser for borgerne Lovforslaget har ikke administrative konsekvenser for borgerne.
6. Miljømæssige konsekvenser Lovforslaget har ingen miljømæssige konsekvenser.
7. Forholdet til EU-retten Lovforslaget indeholder ikke EU-retlige aspekter.
 8. Hørte myndigheder og organisationer m.v.
 Et udkast til lovforslag har i perioden fra den 9. september til den 7. oktober 2019 været i ekstern høring hos følgende myndigheder og organisationer m.v.:
 Danmarks Private Skoler  grundskoler & gymnasier, Dansk Arbejdsgiverforening, Dansk Center for Undervisningsmiljø, Dansk Erhverv, Dansk Industri, Danske Erhvervsakademier, Danske Erhvervsskoler og -Gymnasier  Bestyrelserne, Danske Erhvervsskoler og -Gymnasier  Lederne, Danske Gymnasieelevers Sammenslutning, Danske Gymnasier, Danske Handicaporganisationer, Danske HF & VUC (Bestyrelserne), Danske HF & VUC (Lederne), Danske Professionshøjskoler, Danske Regioner, Danske Universiteter, Departementet for Uddannelse, Kultur, Forskning og Kirke (Grønland), Det Centrale Handicapråd, Deutscher Schul- und Sprachverein für Nordschleswig, Erhvervsskolelederne, Erhvervsskolernes Elevorganisation, Fagbevægelsens Hovedorganisation (FH), Gymnasiernes Bestyrelsesforening, Gymnasieskolernes Lærerforening, Kommunernes Landsforening, Landssammenslutningen af Handelsskoleelever, Ministeriet for undervisning, forskning og kultur (Færøerne), Rigsrevisionen, Sammenslutningen af Steinerskoler i Danmark, Team Danmark og Uddannelsesforbundet.
9. Sammenfattende skema Bemærkninger til lovforslagets enkelte bestemmelser Til § 1 Til nr. 1 Det følger af § 28, stk. 4, i lov om gymnasiale uddannelser, at ud over de prøver, som er nævnt i § 21, stk. 5, skal eleverne i løbet af deres uddannelse til i alt mindst fem interne skriftlige eller mundtlige prøver, som fastsættes af institutionens leder, med henblik på at eleverne får træning i forskellige prøveformer, der indgår i uddannelsen.
De interne prøver skal omfatte skriftlig eller mundtlig årsprøve i studieretningsfag, i dansk på A-niveau og i matematik på A- eller B-niveau.
 Bestemmelsen i § 28, stk. 4, indeholder således et minimumskrav til den prøvetræning, som elever i de 3-årige gymnasiale uddannelser til teknisk (htx), merkantil (hhx) og almen studentereksamen (stx) skal have i løbet af deres uddannelsesforløb.
Ved interne prøver forstås almindeligvis prøver uden ekstern censur.
Også de afsluttende prøver, som efter lovens § 21, stk. 5, skal aflægges som evaluering af de to særlige forløb, der indgår i grundforløbet,  f.eks. naturvidenskabeligt grundforløb og produktudvikling i uddannelsen til teknisk studentereksamen  er derfor interne.
Da prøverne efter § 21, stk. 5, samtidig udgør en summativ evaluering af undervisningen i disse forløb, som tæller med i elevens samlede eksamensresultat, anses de trods den interne censur som officielle prøver.
De adskiller sig i den henseende fra de interne prøver, som skal afholdes efter § 28, stk. 4, idet begrundelsen for sidstnævnte prøver er, at eleverne på den måde kan opnå træning i den relevante prøveform på et tidligere tidspunkt end ved fagets afslutning.
Som det fremgår, er minimumskravet til de interne prøver efter § 28, stk. 4, 1. pkt., fem prøver i alt.
Bestemmelsens 2. pkt. indebærer, at hovedparten af disse afholdes som årsprøver.
Ved årsprøve forstås en intern prøve, der afholdes i forbindelse med skoleårets afslutning.
Alle elever i de 3-årige gymnasiale uddannelser har to eller tre studieretningsfag i deres studieretningsforløb.
I de få tilfælde, hvor der måtte være tale om et studieretningsfag på C-niveau, omfatter kravet om afholdelse af årsprøve i studieretningsfag dog ikke dette fag, da fag på C-niveau normalt afvikles inden for ét skoleår.
Hvad angår den obligatoriske årsprøve i matematik, vil den skulle aflægges ved afslutningen af 1. skoleår, hvis eleven skal afslutte faget på B-niveau, og ved afslutningen af 2. skoleår, hvis eleven skal afslutte faget på A-niveau.
Kravet om årsprøve i studieretningsfag samt i begge fagene dansk og matematik vil for en elev med to studieretningsfag på A- eller B-niveau betyde, at der for institutionen inden for de fem prøver, som minimumskravet i § 28, stk. 4, omfatter, er plads til at vælge et ekstra fag, som eleven skal aflægge intern prøve i.
Kravet vil omvendt for en elev med tre studieretningsfag på A- eller B-niveau betyde, at alle de fem prøver er brugt.
Matematik kan i en række tilfælde være studieretningsfag for en given elev, hvilket vil give en ekstra obligatorisk prøve til brug for en intern prøve i et ekstra fag efter institutionens valg.
Den eller de evt. sidste obligatoriske interne prøver  samt eventuelle yderligere interne prøver, der måtte ligge ud over minimumskravet  behøver efter den gældende bestemmelse ikke at blive afholdt som årsprøve, men kan placeres på et andet tidspunkt i skoleåret.
 Det foreslås, at »årsprøve« ændres til »prøve« i § 28, stk. 4, 2. pkt.
Det foreslåede vil indebære, at der ikke længere vil være krav om, at de interne prøver i studieretningsfag, i dansk på A-niveau og i matematik på A- eller B-niveau vil skulle afholdes som årsprøver.
Med den foreslåede bestemmelse vil det dermed ikke længere være et krav, at prøverne nødvendigvis vil skulle afholdes i forbindelse med skoleårets afslutning.
Prøvetræningen vil i stedet kunne afholdes, når dette efter institutionens vurdering giver undervisningsfaglig mening, dvs. på et tidspunkt i skoleåret, som giver eleverne reel mulighed for at opnå træning i prøveaflæggelse.
Baggrunden for forslaget er, at kravet om afholdelse som årsprøver på mange institutioner har udgjort en uforholdsmæssig belastning i prøve- og eksamensperioden, hvor institutionen også skal afholde de officielle prøver i uddannelserne.
Intentionen om opnåelse af prøvetræning via interne prøver vurderes i lige så høj grad at kunne realiseres, selvom flere af de interne prøver afholdes på andre tidspunkter end i prøve- og eksamensperioden.
Dermed vil den enkelte institution få betydeligt større fleksibilitet i forhold til afvikling af denne opgave, herunder kunne sikre en hensigtsmæssig udnyttelse af den samlede lærerressource, der står til rådighed for institutionerne.
 Den foreslåede bestemmelse vil også kunne finde anvendelse for afholdelse af interne prøver i den resterende del af skoleåret 2019/20.
 Der henvises i øvrigt til lovforslagets almindelige bemærkninger.
Til § 2 Det foreslås med bestemmelsen, at loven træder i kraft den 1. februar 2020.
 Det bemærkes, at loven ikke gælder for Færøerne og Grønland, da lov om de gymnasiale uddannelser, som foreslås ændret, ikke gælder for Færøerne og Grønland og heller ikke kan sættes i kraft ved kongelig anordning.
