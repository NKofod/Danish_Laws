 I en situation, hvor indskud på kapitalpensionskonto blev tilvejebragt  

 ved overførsel fra indskyderens lønkonto i banken, blev betingelserne i  

 pensionsbeskatningslovens § 12 ikke anset for opfyldt, og fradrag blev derfor  

 nægtet.
 A, der nu var bosat i udlandet, klagede for indkomståret 1984 over, at de  

 stedlige skattemyndigheder ikke havde anset ham for berettiget til at  

 foretage fradrag for indskud på kapitalpensionskonto med 53.752 kr. (skulle  

 være 53.732 kr.).
Det fremgik af sagens oplysninger, at klageren havde været ansat i B A/S,  

 og at der den 28. december 1984 mellem klageren, arbejdsgiveren og C Bank var  

 oprettet en overenskomst om en kapitalpension (opsparing i pensionsøjemed)  

 til fordel for klageren og med virkning fra 1984. Ifølge den indgåede  

 overenskomst skulle klagerens arbejdsgiver indbetale 10% af klagerens løn som  

 kapitalpensionsbidrag, idet bidraget skulle tilvejebringes ved reduktion i  

 klagerens bruttoløn.
Af posteringsoversigt, udarbejdet af C Bank, fremgik, at  

 der den 28. december 1984 var overført et beløb på 55.716,20 kr., svarende  

 til 10% af klagerens løn i 1984, som havde andraget 557.161 kr.
Beløbet var  

 overført direkte fra hans lønkonto til kapitalpensionskontoen.
Klagerens  

 arbejdsgiver havde oplyst, at overførslen var foretaget på denne måde af  

 praktiske årsager.
Ved indkomstopgørelsen havde klageren herefter reduceret  

 lønindtægten med kapitalpensionsbidraget, idet beløbet var fratrukket under  

 klagerens A-indkomst.
Som begrundelse for ansættelsen havde de stedlige skattemyndigheder  

 henvist til pensionsbeskatningslovens § 12, hvorefter indbetaling til en  

 kapitalpensionsordning skal foretages af arbejdsgiveren.
Denne betingelse  

 blev ikke anset for opfyldt i det foreliggende tilfælde, hvor beløbet var  

 overført direkte fra klagerens lønkonto til kapitalpensionskontoen.
Statsskattedirektoratet udtalte under sagens behandling bl.a., at det  

 foreliggende tilfælde ikke kunne sidestilles med den i ligningsvejledningen,  

 afsnit I 2.3.1.2. nævnte situation.
Heri var det anerkendt, at en  

 arbejdstager kunne tilbagebetale en del af allerede udbetalt løn til  

 arbejdsgiveren til indsættelse på en pensionskonto med den følge, at  

 betingelsen om, at indbetalingen skulle være foretaget af arbejdsgiveren,  

 blev anset for opfyldt.
Direktoratet anførte nærmere, at dette tilfælde havde  

 som sin naturlige forudsætning, at arbejdsgiveren indbetalte det af  

 arbejdstageren tilbagebetalte be1øb til pensionsordningen, samt at  

 arbejdstagerens A-indkomst blev reguleret i overensstemmelse hermed.
Derved  

 tilsikredes, at der inden indkomstårets udløb forelå en gyldig aftale.
I det  

 foreliggende tilfælde, hvor pensionsbidraget udelukkende var tilvejebragt af  

 arbejdstageren og indbetalt af denne sidst på året, var der ingen sikkerhed  

 for, at arbejdsgiveren havde tilsluttet sig aftalen inden indkomstårets  

 udløb.
Direktoratet fandt derfor, at ansættelsen måtte stadfæstes.
 Landsskatteretten kunne tilslutte sig Statsskattedirektoratets synspunkt,  

 og da betingelserne i pensionsbeskatningslovens § 12 for fradrag for det  

 omhandlede indskud herefter ikke kunne anses for opfyldt, blev den påklagede  

 ansættelse stadfæstet.
 LV 1987, I 2.7.6. og 2.7.8.2.
