Realkreditlån i fremmed valuta - lagerprincippet - gennemsnitsmetoden - valutafastkursaftaler Departementet har på forespørgsel udtalt,  

 at realkreditlån ikke kan anses som børsnoteret gæld i  

 relation til kursgevinstlovens § 25, stk. 2. Departementet har desuden  

 udtalt, at det i relation til kursgevinstlovens § 26, stk. 3  som  

 hovedregel  kan siges, at to eller flere fordringer i fremmed valuta er  

 udstedt på samme vilkår, når der er identitet med hensyn  

 til valuta, rente og løbetid.
Herudover er det ikke muligt  

 nærmere at konkretisere, hvornår to eller flere fordringer i  

 fremmed valuta anses for udstedt på samme vilkår.
Den  

 nærmere udfyldelse af reglen må derfor ske gennem praksis.  

 Endvidere har Skatteministeriet udtalt, at valutafastkursaftaler  

 indgået i forbindelse med delvis indfrielse ved ordinære og  

 ekstraordinære afdrag efter Skatteministeriets opfattelse kan  

  indfortolkes i kursgevinstlovens § 30, stk. 1, nr. 3. Endelig har  

 Skatteministeriet udtalt, at afgørelsen i TfS 1998.433 også  

 omfatter valutafastkursaftaler på lån, der udstedes i én  

 valuta, mens de underliggende obligationer udstedes i en anden valuta, dog  

 forudsat, at valutafastkursaftalen er indgået i samme valuta som  

 lånevalutaen.
Reference KGL § 25, stk. 2, § 26, stk. 3, og § 30, stk. 1, nr. 3 Departementet er i en henvendelse blevet anmodet om en  

 afklaring af visse spørgsmål til kursgevinstlovens  

 bestemmelser.
 1. Realkreditlån og lagerprincippet.
 Efter kursgevinstlovens § 25, stk. 2, kan den  

 skattepligtige ved opgørelsen af gevinst og tab på  

 børsnoterede obligationer samt gevinst og tab på  

 ikkebørsnoterede fordringer og gæld, som følger af  

 valutakursændringer, vælge at anvende lagerprincippet i stedet  

 for realisationsprincippet.
 Realkreditlån er set fra låntagers side ikke  

 umiddelbart en børsnoteret obligationsgæld, og ordlyden af § 25,  

 stk. 2, efterlader efter Skatteministeriets opfattelse ikke plads til en  

 udvidende fortolkning, hvorefter realkreditlån i denne forbindelse  

 anses som obligationsgæld.
 Realkreditlån kan derfor ikke anses som  

 børsnoteret gæld i relation til kursgevinstlovens § 25, stk. 2.  

 Dette indebærer, at for så vidt angår realkreditlån  

 kan kun gevinst og tab udløst af valutakursændringer  

 periodiseres efter lagerprincippet, således at  

 børskursændringer kun kan periodiseres efter  

 realisationsprincippet.
 2. Gennemsnitsmetoden i relation til  

 realkreditlån.
I henhold til kursgevinstlovens § 26, stk. 3, anvendes en  

 gennemsnitlig anskaffelsessum for gæld i fremmed valuta, der er udstedt  

 på samme vilkår af samme udsteder.
Skatteministeriet er blevet  

 anmodet om nærmere at konkretisere, hvornår to eller flere  

 fordringer er udstedt på en vilkår.
Efter Skatteministeriets opfattelse kan som hovedregel  

 siges, at forudsætningen om samme vilkår er til stede, når  

 der er identitet med hensyn til valuta, rente og løbetid.
Det er  

 imidlertid ikke muligt nærmere at konkretisere andre kriterier, der  

 undtagelsesvist kan føre til, at obligationer anses for udstedt  

 på ens vilkår, idet afgørelsen i sidste ende beror  

 på et konkret skøn.
Den nærmere udfyldelse af reglen  

 må ske gennem praksis.
 3. Valutafastkursaftaler til sikring af ordinære  

 og ekstraordinære afdrag.
 I henhold til kursgevinstlovens § 30, stk. 1, nr. 3, er  

 gevinst og tab på finansielle kontrakter indgået til kurssikring  

 ved optagelse, refinansiering, rentetilpasning eller indfrielse af  

 realkreditlån fritaget for beskatning efter kursgevinstlovens  

 regler.
 I TfS 1998.433 har Skatteministeriet udtalt, at dette  

 også gælder valutafastkursaftaler, der udbydes i forbindelse med  

 udbetaling og indfrielse af realkreditlån i fremmed valuta.
 Efter Skatteministeriets opfattelse kan  

 valutafastkursaftaler indgået også i forbindelse med delvis  

 indfrielse ved ordinære og ekstraordinære afdrag indfortolkes i §  

 30.
 4. Betingelser for valutafastkursaftaler.
 Baggrunden for afgørelsen refereret i TfS 1998.433  

 var en henvendelse fra et realkreditinstitut, der spurgte, om  

  valutafastkursaftaler i forbindelse med udbetaling og indfrielse af  

 realkreditlån i fremmed valuta, hvor de underliggende obligationer  

 udstedes i samme valuta, og hvor betalinger på såvel lån  

 som obligationer finder sted i den pågældende valuta, er omfattet  

 af kursgevinstlovens § 30.
 Det var Skatteministeriets opfattelse i sagen, at de  

 pågældende valutakursaftaler er omfattet af kursgevinstlovens §  

 30, stk. 1, nr. 3.
 Bemærkningen i TfS 1998.433 skal ikke forstås  

 indskrænkende, således at kun hvor både  

 realkreditlånet og de underliggende obligationer er i samme fremmede  

 valuta, vil en valutafastkursaftale være omfattet af § 30.
 Skatteministeriet finder derfor, at valutafastkursaftaler  

 på lån, der udstedes i én valuta, mens de underliggende  

 obligationer udstedes i en anden valuta, er omfattet af kursgevinstlovens §  

 30, stk. 1, nr. 3, dog forudsat, at valutafastkursaftalen er indgået i  

 samme valuta som lånevalutaen.
