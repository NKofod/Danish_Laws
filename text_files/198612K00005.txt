Nr LSF 5 Forslag til Lov om afgift af renter af forbrugslån Fremsat af ministeren for skatter afgifter den 7. oktober 1986 Vedtaget ved tredjebehandling den 17. oktober 1986 Lov nr 698 af 17/10/1986 § 1. Personer, der er skattepligtige efter kildeskattelovens § 1, betaler afgift til staten af renter af forbrugslån efter reglerne i denne lov.
Stk. 2. Undtaget fra afgiftspligten er dog personer, som efter bestemmelserne i en dobbeltbeskatningsoverenskomst er hjemmehørende i en fremmed stat, Færøerne eller Grønland.
 § 2. Afgiftsgrundlaget opgøres for hvert afgiftsår efter § 3.
Stk. 2. Afgiftsåret er sammenfaldende med indkomståret efter kildeskattelovens § 22.
§ 3. Afgiften udgør 20 pct. af afgiftsgrundlaget.
Dette opgøres som de i stk. 2 nævnte renteudgifter nedsat med de i stk. 3 nævnte renteindtægter og med de i stk. 4 nævnte renteudgifter.
Stk. 2. Renteudgifter efter denne lov omfatter 1) samlede renteudgifter og 2) beløb efter virksomhedsskattelovens § 11, stk. 4, sidste pkt.
Stk. 3. Renteindtægter efter denne lov omfatter 1) samlede renteindtægter, 2) samlede aktieudbytter, jf. ligningslovens § 16 A, 3) skattegodtgørelse af aktieudbytter efter nr. 2, jf.
selskabsskattelovens § 17 A, og 4) beregnet kapitalafkast, jf. virksomhedsskattelovens § 7, og beregnet kapitalafkast af fysiske erhvervsaktiver efter § 6.
Stk. 4. Overstiger de i stk. 2 nævnte beløb de i stk. 3 nævnte beløb, nedsættes de således opgjorte nettorenteudgifter med summen af 1) renteudgifter vedrørende statslige og statsgaranterede studielån, 2) renter af lån, der er ydet af institutter omfattet af lov om realkreditinstitutter eller af Dansk Landbrugs Realkreditfond, samt renter af realkreditlignende lån og byggelån, jf. §§ 2 og 9 i lov om realkreditlignende lån og andelsboliglån m.v., 3) renter af andre end de under nr. 1 og 2 nævnte lån, for så vidt der er tale om lån mod sikkerhed i tinglyst pant i fast ejendom, der tilhører den afgiftspligtige eller dennes ægtefælle, eller mod sikkerhed i tinglyste sælgerpantebreve i fast ejendom, der tidligere har tilhørt den afgiftspligtige eller dennes ægtefælle.
Endvidere medregnes i afgiftsårene 1987-89 renter af byggelån omfattet af § 62, stk. 5, i lov om stempelafgift.
Renter af kassekreditter eller andre lån med adgang til variabel udnyttelse er ikke omfattet af bestemmelsen i 1. pkt., 4) nettorenteudgifter ved selvstændig skibsvirksomhed, der er den skattepligtiges bierhverv, jf. personskattelovens § 4, stk. 1, nr.
10, hvis virksomheden opfylder betingelserne for optagelse af lån i Danmarks Skibskreditfond.
Stk. 5. Nedsættelse af afgiftsgrundlaget efter stk. 4, nr. 3, er betinget af, at aftalen om udstedelse af pantebrev eller låneaftalen er indgået skriftligt før den 7. oktober 1986, og af, at der inden dette tidspunkt er indgået skriftlig aftale om lånets afvikling.
Hvis sikkerheden består i tinglyst ejerpantebrev, skadesløsbrev eller sælgerpantebrev, er det endvidere efter stk.
4, nr. 3, 1. pkt., en betingelse, at afviklingen blev aftalt over en periode på mindst 8 år.
Stk. 6. De i ligningslovens § 8, stk. 3, omhandlede udgifter til provisioner for lån og kaution m.v. for den skattepligtiges gæld behandles ved anvendelsen af denne lov som renteudgifter vedrørende gælden.
Det samme gælder løbende bidrag til realkreditinstitutters reservefonde.
 Stk. 7. Afgiftsbeløb på under 50 kroner opkræves ikke.
 Stk. 8. Ved beregningen af afgiftsbeløbet bortses fra ørebeløb.
§ 4. Renteindtægter og renteudgifter indgår i opgørelsen af afgiftsgrundlaget med de beløb, hvormed de indgår i opgørelsen af kapitalindkomst efter personskattelovens § 4 for det pågældende indkomstår.
§ 5. Renteindtægter og renteudgifter vedrørende erhvervsvirksomhed, der for det pågældende indkomstår behandles efter reglerne i virksomhedsskatteloven, indgår ikke i opgørelsen af afgiftsgrundlaget.
Stk. 2. De i § 3, stk. 4, nr. 2 og 3, nævnte renteudgifter fragår kun i afgiftsgrundlaget i det omfang, de vedrører lån mod pant i en fast ejendom, som ikke er omfattet af reglerne i virksomhedsskatteloven.
For ejendomme, hvoraf kun en del omfattes af reglerne i virksomhedsskatteloven, anses en tilsvarende del af renteudgifterne at vedrøre virksomheden.
§ 6. Anvender en person med selvstændig erhvervsvirksomhed ikke reglerne i virksomhedsskatteloven, beregnes et kapitalafkast af virksomheden efter stk. 2-4.
Stk. 2. Kapitalafkastet beregnes som afkastsatsen efter § 9 i virksomhedsskatteloven gange den formueskattepligtige værdi af de erhvervsmæssige fysiske aktiver med tillæg af eventuelt nedslag efter ligningslovens § 18 A.
Værdien opgøres ved udgangen af det forudgående år.
Stk. 3. For fast ejendom beregnes kapitalafkastet på grundlag af værdien af ejendommen som opgjort efter reglerne i virksomhedsskattelovens § 8, stk. 2.
Stk. 4. Det efter stk. 3 beregnede kapitalafkast nedsættes med renteudgifter vedrørende lån mod pant i ejendommen efter § 3, stk.
4, nr. 2 og 3. § 5, stk. 2, 2. pkt., finder tilsvarende anvendelse.
Kapitalafkastet kan dog ikke nedsættes til lavere beløb end 0 kr.
Stk. 5. Det efter stk. 2 beregnede kapitalafkast nedsættes med nettorenteudgifter efter § 3, stk. 4, nr. 4. Kapitalafkastet kan dog ikke nedsættes til et lavere beløb end 0 kr.
§ 7. For ægtefæller, der i skattemæssig henseende er samlevende ved udgangen af afgiftsåret, beregnes afgiften på grundlag af begge ægtefællers renteindtægter og renteudgifter.
Har begge ægtefæller afgiftspligtige nettorenteudgifter, fordeles afgiften forholdsmæssigt mellem dem efter afgiftsgrundlagene.
§ 8. Afgår en afgiftspligtig eller dennes ægtefælle ved døden, bortfalder pligten til at betale afgift for det pågældende afgiftsår.
§ 9. Den afgiftspligtige skal indsende opgørelse over afgiftsgrundlaget efter tilsvarende regler, som gælder om selvangivelse af skattepligtig almindelig indkomst.
Skattelovgivningens almindelige regler om ansættelse, påklage, henstand og eftergivelse finder desuden tilsvarende anvendelse på afgiften.
Stk. 2. Afgiften forfalder til betaling den 1. august i det år, hvori afgiften beregnes, med sidste rettidige betalingsdag den 20.
i forfaldsmåneden.
Falder den sidste rettidige betalingsdag på en helligdag eller en lørdag, forlænges fristen til den følgende hverdag.
Stk. 3. Betales afgiften ikke rettidigt, skal den afgiftspligtige betale en rente på 1 pct. pr. påbegyndt måned fra forfaldsdagen at regne.
Renten kan ikke fratrækkes ved opgørelsen af den skattepligtige indkomst.
Stk. 4. Ved tilbagebetaling af for meget betalt afgift ydes en rente på 1 pct. pr. påbegyndt måned fra indbetalingsdagen at regne.
Stk. 5. Skattelovgivningens regler om inddrivelse af ikke betalt skat og om ægtefællers hæftelse finder tilsvarende anvendelse på ikke rettidigt betalt afgift.
§ 10. Ministeren for skatter og afgifter fastsætter regler, hvorefter de afgiftspligtige kan vælge inden for visse frister at indbetale det afgiftsbeløb, der er beregnet for afgiftsåret 1987, enten til en pensionsordning med løbende udbetalinger, en rateforsikring eller en rateopsparing i pensionsøjemed, der omfattes af pensionsbeskatningslovens kapitel 1, eller til en særlig konto i et pengeinstitut eller en særlig livsforsikring.
Indbetales beløbet som nævnt i 1. pkt., bortfalder pligten til at betale afgift til statskassen.
Indbetalingen kan ikke fradrages ved opgørelsen af den skattepligtige indkomst.
Stk. 2. Udbetalinger fra pensionsordninger med løbende udbetalinger og rateordninger behandles efter reglerne i pensionsbeskatningsloven om beskatning af udbetalinger fra ordninger af den pågældende art.
Der fastsættes en periode, inden for hvilken ordningen ikke kan hæves eller overføres til en anden pensionsordning.
I øvrigt omfattes pensionsordningerne af reglerne i pensionsbeskatningsloven, i det omfang reglerne er forenelige med denne bestemmelse.
Pensionsbeskatningslovens krav til ordningerne, herunder aldersbetingelserne, kan dog fraviges.
Stk. 3. Den særlige konto eller livsforsikring som nævnt i stk. 1 betegnes henholdsvis »frigørelseskonto« og »frigørelsesforsikring«.
Udbetalinger fra disse ordninger medregnes ved opgørelsen af den skattepligtige indkomst.
Indestående kan tidligst hæves 3 år efter ordningens oprettelse og tidligst på et tidspunkt, hvor den afgiftspligtige er fyldt 60 år.
Indskud på frigørelseskonti i pengeinstitutter kan ikke anbringes i værdipapirer.
I øvrigt omfattes pensionsordningerne af reglerne i pensionsbeskatningsloven, herunder § 10 og § 12, i det omfang reglerne er forenelige med denne bestemmelse.
Stk. 4. Kontohavere, der indbetaler til konti i pengeinstitutter, er afgiftspligtige efter realrenteafgiftsloven.
Stk. 5. Ministeren for skatter og afgifter kan fastsætte regler for livsforsikringsselskabers, pensionskassers og pengeinstitutters medvirken ved ordningen.
§ 11. Med bøde straffes den, der forsætligt eller ved grov uagtsomhed afgiver urigtige eller vildledende oplysninger om afgiftsgrundlaget.
Er forholdet begået med forsæt til at unddrage staten afgift, eller foreligger der i øvrigt skærpende omstændigheder, kan straffen stige til hæfte eller fængsel i indtil 2 år.
§ 12. Ministeren for skatter og afgifter kan fastsætte nærmere regler om lovens administration, herunder om opkrævning af afgiften.
Stk. 2. I forskrifter, der udfærdiges efter loven, kan der fastsættes straf af bøde for overtrædelse af bestemmelser i forskrifterne.
Stk. 3. Sagerne behandles som politisager.
Retsmidlerne i retsplejelovens kapitel 73 kan anvendes i samme omfang som i statsadvokatsager.
 Stk. 4. Kildeskattelovens § 79 finder tilsvarende anvendelse.
 § 13. Afgift betales første gang for afgiftsåret 1987.
Stk. 2. Renteindtægter og renteudgifter, der i skattemæssig henseende, jf. ligningslovens § 5, vedrører kalenderåret 1986, indgår ikke i afgiftsgrundlaget for afgiftsåret 1987, selv om den afgiftspligtige anvender et indkomstår, der afviger fra kalenderåret.
 § 14. Loven gælder ikke for Færøerne og Grønland.
Oprindeligt fremsat lovforslag Blad nr 5 § 1. Personer, der er skattepligtige efter kildeskattelovens § 1, betaler afgift til staten af renter af forbrugslån efter reglerne i denne lov.
Stk. 2. Undtaget fra afgiftspligten er dog personer, som efter bestemmelserne i en dobbeltbeskatningsoverenskomst er hjemmehørende i en fremmed stat, Færøerne eller Grønland.
 § 2. Afgiftsgrundlaget opgøres for hvert afgiftsår efter § 3.
Stk. 2. Afgiftsåret er sammenfaldende med indkomståret efter kildeskattelovens § 22.
§ 3. Afgiften udgør 20 pct. af afgiftsgrundlaget.
Dette opgøres som de i stk. 2 nævnte renteudgifter nedsat med de i stk. 3 nævnte renteindtægter og med de i stk. 4 nævnte renteudgifter.
Stk. 2. Renteudgifter efter denne lov omfatter 1) samlede renteudgifter og 2) beløb efter virksomhedsskattelovens § 11, stk. 4, sidste pkt.
Stk. 3. Renteindtægter efter denne lov omfatter 1) samlede renteindtægter, 2) samlede aktieudbytter, jfr. ligningslovens § 16 A, 3) skattegodtgørelse af aktieudbytter efter nr. 2, jfr.
selskabsskattelovens § 17 A, og 4) beregnet kapitalafkast, jfr. virksomhedsskattelovens § 7, og beregnet kapitalafkast af fysiske erhvervsaktiver efter § 6.
Stk. 4. Overstiger de i stk. 2 nævnte beløb de i stk 3 nævnte beløb, nedsættes de således opgjorte nettorenteudgifter med summen af 1) renteudgifter vedrørende statslige og statsgaranterede studielån med fradrag af rentetilskud til disse, 2) renter af lån, der er ydet af institutter omfattet af lov om realkreditinstitutter eller af Dansk Landbrugs Realkreditfond, samt renter af realkreditlignende lån og byggelån, jfr. § 2 i lov om lån mod pant i fast ejendom for ikke-realkreditinstitutter, 3) renter af andre end de under nr. 1 og 2 nævnte lån, for så vidt der er tale om lån mod sikkerhed i tinglyst pant i fast ejendom, der tilhører den afgiftspligtige eller dennes ægtefælle, ydet med det fulde beløb på een gang med en samtidig aftalt afvikling.
Endvidere medregnes i afgiftsårene 1987-89 renter af byggelån omfattet af § 62, stk. 5, i lov om stempelafgift.
Stk. 5. Nedsættelse af afgiftsgrundlaget efter stk. 4, nr. 3, er betinget af, at aftalen om udstedelse af pantebrev eller låneaftalen er indgået skriftligt før den 7. oktober 1986. Hvis sikkerheden består i tinglyst ejerpantebrev eller skadesløsbrev, er det endvidere efter stk. 4, nr. 3, 1. pkt., en betingelse, at afviklingen blev aftalt over en periode på mindst 8 år, og at ejerpantebrevet eller skadesløsbrevet ved lånets optagelse har et pålydende af mindst samme størrelse som låneprovenuet.
Stk. 6. De i ligningslovens § 8, stk. 3, omhandlede udgifter til provisioner for lån og kaution m.v. for den skattepligtiges gæld behandles ved anvendelsen af denne lov som renteudgifter vedrørende gælden.
Det samme gælder løbende bidrag til realkreditinstitutters reservefonde.
 Stk. 7. Afgiftsbeløb på under 25 kroner opkræves ikke.
§ 4. Renteindtægter og renteudgifter indgår i opgørelsen af afgiftsgrundlaget med de beløb, hvormed de indgår i opgørelsen af kapitalindkomst efter personskattelovens § 4 for det pågældende indkomstår.
§ 5. Renteindtægter og renteudgifter vedrørende erhvervsvirksomhed, der for det pågældende indkomstår behandles efter reglerne i virksomhedsskatteloven, indgår ikke i opgørelsen af afgiftsgrundlaget.
Stk. 2. De i § 3, stk. 4, nr. 2 og 3, nævnte renteudgifter fragår kun i afgiftsgrundlaget i det omfang, de vedrører lån mod pant i en fast ejendom, som ikke er omfattet af reglerne i virksomhedsskatteloven.
For ejendomme, hvoraf kun en del omfattes af reglerne i virksomhedsskatteloven, anses en tilsvarende del af renteudgifterne at vedrøre virksomheden.
§ 6. Anvender en person med selvstændig erhvervsvirksomhed ikke reglerne i virksomhedsskatteloven, beregnes et kapitalafkast af virksomheden efter stk. 2-4.
Stk. 2. Kapitalafkastet beregnes som afkastsatsen efter § 9 i virksomhedsskatteloven gange den formueskattepligtige værdi af de erhvervsmæssige fysiske aktiver med tillæg af eventuelt nedslag efter ligningslovens § 18 A.
Værdien opgøres ved udgangen af det forudgående år.
Stk. 3. For fast ejendom beregnes kapitalafkastet på grundlag af værdien af ejendommen som opgjort efter reglerne i virksomhedsskattelovens § 8, stk. 2.
Stk. 4. Det efter stk. 3 beregnede kapitalafkast nedsættes med renteudgifter vedrørende lån mod pant i ejendommen efter § 3, stk.
4, nr. 2 og 3. Kapitalafkastet kan dog ikke nedsættes til lavere beløb end 0 kr.
§ 7. For ægtefæller, der i skattemæssig henseende er samlevende ved udgangen af afgiftsåret, beregnes afgiften på grundlag af begge ægtefællers renteindtægter og renteudgifter.
Har begge ægtefæller afgiftspligtige nettorenteudgifter, fordeles afgiften forholdsmæssigt mellem dem efter afgiftsgrundlagene.
§ 8. Afgår en afgiftspligtig eller dennes ægtefælle ved døden, bortfalder pligten til at betale afgift for det pågældende afgiftsår.
§ 9. Den afgiftspligtige skal indsende opgørelse over afgiftsgrundlaget efter tilsvarende regler som gælder om selvangivelse af skattepligtig almindelig indkomst.
Skattelovgivningens almindelige regler om ansættelse, påklage, henstand og eftergivelse finder desuden tilsvarende anvendelse på afgiften.
Stk. 2. Afgiften forfalder til betaling den 1. august i det år, hvori afgiften beregnes, med sidste rettidige betalingsdag den 20.
i forfaldsmåneden.
Falder den sidste rettidige betalingsdag på en helligdag eller en lørdag, forlænges fristen til den følgende hverdag.
Stk. 3. Betales afgiften ikke rettidigt, skal den afgiftspligtige betale en rente på 1 pct. pr. påbegyndt måned fra forfaldsdagen at regne.
Renten kan ikke fratrækkes ved opgørelsen af den skattepligtige indkomst.
Stk. 4. Ved tilbagebetaling af for meget betalt afgift ydes en rente på 1 pct. pr. påbegyndt måned fra indbetalingsdagen at regne.
Stk. 5. Skattelovgivningens regler om inddrivelse af ikke betalt skat og om ægtefællers hæftelse finder tilsvarende anvendelse på ikke rettidigt betalt afgift.
§ 10. Med bøde straffes den, der forsætligt eller ved grov uagtsomhed afgiver urigtige eller vildledende oplysninger om afgiftsgrundlaget.
Er forholdet begået med forsæt til at unddrage staten afgift, eller foreligger der i øvrigt skærpende omstændigheder, kan straffen stige til hæfte eller fængsel i indtil 2 år.
§ 11. Ministeren for skatter og afgifter kan fastsætte nærmere regler om lovens administration, herunder om opkrævning af afgiften.
Stk. 2. I forskrifter, der udfærdiges efter loven, kan der fastsættes straf af bøde for overtrædelse af bestemmelser i forskrifterne.
Stk. 3. Sagerne behandles som politisager.
Retsmidlerne i retsplejelovens kapitel 73 kan anvendes i samme omfang som i statsadvokatsager.
 Stk. 4. Kildeskattelovens § 79 finder tilsvarende anvendelse.
 § 12. Afgift betales første gang for afgiftsåret 1987.
Stk. 2. Renteindtægter og renteudgifter, der i skattemæssig henseende, jfr. ligningslovens § 5, vedrører kalenderåret 1986, indgår ikke i afgiftsgrundlaget for afgiftsåret 1987, selv om den afgiftspligtige anvender et indkomstår, der afviger fra kalenderåret.
 § 13. Loven gælder ikke for Færøerne og Grønland.
BEMÆRKNINGER TIL LOVFORSLAGET 1. Lovforslaget er et af elementerne i regeringens initiativer til fremme af opsparingen og nedbringelse af gældsætningen, som omtalt i statsministerens åbningsredegørelse til folketinget den 7.
 oktober 1986.
Forslaget går ud på, at renter af forbrugslån fra 1987 pålægges en afgift til staten på 20 pct. årligt.
Fra 1987 bliver lån til forbrug således dyrere.
Den økonomiske vækst har i de senere år været høj og højere end forventet.
Hovedårsagen hertil er en stærk stigning i forbruget.
Den overraskende kraftige fremgang i forbruget skyldes hovedsageligt et betydeligt fald i opsparingen, især fordi en stor del af forbrugsfremgangen er blevet lånefinansieret.
Ved at indføre en afgift på renter af forbrugslån bliver låneomkostningerne højere.
Herved mindskes lysten til lånefinansiering, hvilket vil dæmpe forbruget.
Afgiften omfatter ikke renter af erhvervsmæssige lån, renter af lån til finansiering af ejerbolig og renter af statslige og statsgaranterede studielån.
Det er endvidere kun personer med nettorenteudgifter, som kommer til at betale afgiften.
Baggrunden herfor er, at en løsning, der tager udgangspunkt i bruttorenteudgifterne, ville tilskynde til at nedbringe forbrugsgæld ved at realisere aktiver, da afgiften herved kunne nedbringes.
Sådanne dispositioner vil ikke i sig selv påvirke det samlede forbrug og må i samfundsmæssig henseende anses for at være uhensigtsmæssige.
2. Ved opgørelsen af afgiftsgrundlaget tages der udgangspunkt i de samlede renteudgifter.
Med renteudgifter sidestilles nogle nærmere angivne beløb.
Det drejer sig om visse provisioner m.v. og rentekorrektionsbeløb, opgjort efter virksomhedsskattelovens § 11, stk. 4, sidste pkt.
Da det er nettorenteudgifterne, som skal danne grundlag for afgiftsberegningen, fragår renteindtægterne ved opgørelsen af afgiftsgrundlaget.
Ved denne opgørelse sidestilles visse andre indtægter med renteindtægter.
Det drejer sig om aktieudbytter, skattegodtgørelse af aktieudbytterne og et beregnet kapitalafkast efter virksomhedsskattelovens § 7 eller et beregnet kapitalafkast for erhvervsdrivende uden for virksomhedsordningen.
Hvis renteindtægterne herefter overstiger renteudgifterne, er der intet afgiftsgrundlag.
Hvis renteudgifterne derimod overstiger renteindtægterne, fremkommer en nettorenteudgift.
Som nævnt er der dog nogle renteudgifter, som ikke skal afgiftsbelægges.
Det drejer sig om renteudgifter af studielån og renter af nærmere angivne prioritetslån mod sikkerhed i fast ejendom.
Ved opgørelsen af afgiftsgrundlaget skal der endvidere ses bort fra erhvervsmæssige renteudgifter.
Dette sker som omtalt i det følgende gennem den særlige virksomhedsordning eller, hvis denne ikke anvendes, gennem en skematisk model.
Hvad enten virksomhedsordningen anvendes eller ikke anvendes, beregnes der et afkast af erhvervsaktiverne, der sidestilles med en renteindtægt.
 Renteudgifterne friholdes dermed i tilsvarende omfang for afgift.
3. En sondring mellem erhvervsmæssige og private renteudgifter opgjort efter anvendelse af låneprovenuet er særdeles vanskelig at foretage.
Dette er da også baggrunden for, at man som et led i skattereformen gennemførte den særlige virksomhedsordning.
I virksomhedsordningen sondres der normalt ikke mellem erhvervsmæssige og private renteudgifter.
Hvis indskudskontoen i virksomhedsordningen er positiv, betragtes alle renteudgifter i virksomheden som erhvervsmæssige, og der sker derfor ingen afgiftsberegning på grundlag af disse renteudgifter, ligesom virksomhedens renteindtægter ikke tages i betragtning ved opgørelsen af afgiftsgrundlaget.
Hvis indskudskontoen ved indtræden i virksomhedsordningen er eller senere bliver negativ, skal der derimod foretages rentekorrektion efter reglerne i virksomhedsskattelovens § 11. I disse tilfælde er det negative beløb i realiteten et privat lån i virksomheden.
Der skal derfor korrigeres herfor ved, at forrentningen af det negative beløb skattemæssigt betragtes som en renteudgift ved opgørelsen af den skattepligtiges kapitalindkomst.
Efter lovforslaget skal denne rentekorrektion medregnes i afgiftsgrundlaget som en renteudgift.
For personer, der driver selvstændig erhvervsvirksomhed uden at anvende virksomhedsordningen, skal der efter lovforslaget anvendes en skematisk model ved opgørelsen af de renteudgifter, der skal anses for erhvervsmæssige renteudgifter.
Dette sker ved, at der uden for virksomhedsordningen beregnes et kapitalafkast, som fragår i afgiftsgrundlaget i stedet for de erhvervsmæssige renteudgifter.
Det beregnede kapitalafkast opgøres med samme procentsats som kapitalafkastsatsen i virksomhedsordningen og beregnes af de erhvervsmæssige fysiske aktivers formueskattepligtige værdi før eventuelt 30 pct.'s nedslag efter ligningslovens § 18 A.
For fast ejendom anvendes ligesom efter virksomhedsordningen værdien ved 18. alm. vurdering eller anskaffelsessummen, hvis denne er højere.
Med denne metode sidestiller man i vidt omfang den erhvervsdrivende, der ikke anvender virksomhedsordningen, med den, der er omfattet af virksomhedsordningen.
4. Efter forslaget holdes endvidere renter af visse lån mod sikkerhed i fast ejendom uden for afgiftsgrundlaget.
Efter forslaget skal for det første alle renter af realkreditlån holdes uden for afgiftsgrundlaget, uanset hvornår lånet er optaget.
Med realkreditlån sidestilles visse lån, der optages på realkreditlignende vilkår, og byggelån.
De nærmere regler om, hvad der forstås ved realkreditlignende vilkår og byggelån, er omtalt i et samtidig hermed fremsat lovforslag om lån mod pant i fast ejendom for ikke-realkreditinstitutter.
Man har endvidere fundet det rimeligt at fritage renter af andre prioritetslån, der er optaget før den 7. oktober 1986 mod direkte pant i fast ejendom, fra afgiften .
Det samme gælder renter af lån, som er ydet mod sikkerhed i tinglyst ejerpantebrev eller skadesløsbrev i fast ejendom, der tilhører den afgiftspligtige eller dennes ægtefælle, for så vidt der er tale om lån, der er ydet med det fulde beløb på een gang og med en ved stiftelsen aftalt afviklingsperiode på mindst 8 år.
Endelig fritages i 1987-89 renter af byggelån aftalt før 7. oktober 1986.
Alle andre lån mod sikkerhed i fast ejendom bliver herved i afgiftsmæssig henseende sidestillet med forbrugslån.
Selv om lovforslaget tager sigte på at afgiftsbelægge renter af forbrugslån, er den faktiske anvendelse af låneprovenuet dog uden betydning.
5. Den ovenfor beskrevne fremgangsmåde ved opgørelsen af afgiftsgrundlaget kan skematisk fremstilles således:
Til den afgiftspligtiges samlede renteudgifter lægges 1) provisioner m.v. i henhold til ligningslovens § 8, stk. 3, og 2) rentekorrektionsbeløb i henhold til virksomhedsskattelovens § 11, stk. 4, sidste pkt.
Det herved fremkomne beløb nedsættes med 1) samlede renteindtægter, 2) samlede aktieudbytter, 3) skattegodtgørelse heraf og 4) beregnet kapitalafkast efter virksomhedsskattelovens § 7 og beregnet kapitalafkast af fysiske erhvervsaktiver uden for virksomhedsordningen.
Overstiger renteudgifterne m.v. renteindtægterne m.v., nedsættes de således opgjorte nettorenteudgifter med 1) renteudgifter vedrørende statslige og statsgaranterede studielån med fradrag af rentetilskud vedrørende disse lån, 2) renter af lån, der er ydet af realkreditinstitutter, Dansk Landbrugs Realkreditfond eller virksomheder, der er omfattet af lov om lån mod pant i fast ejendom for ikke-realkreditinstitutter, 3) renter af andre prioritetslån optaget før 7. oktober 1986. Ved prioritetslån forstås lån mod direkte tinglyst pant i fast ejendom, 4) renter af andre lån optaget før 7. oktober 1986, for så vidt der er tale om lån, der er ydet med hele låneprovenuet på een gang med en ved stiftelsen aftalt afviklingsperiode på mindst 8 år og mod sikkerhed i tinglyst ejerpantebrev eller skadesløsbrev i den afgiftspligtiges eller ægtefællens faste ejendom.
Det er en betingelse, at de nævnte vilkår er et led i en før 7. oktober 1986 indgået skriftlig aftale, og 5) Renter i 1987-89 af byggelån aftalt før 7. oktober 1986.
De således opgjorte nettorenteudgifter udgør afgiftsgrundlaget, hvoraf afgiften beregnes.
6. De umiddelbare udgifter i forbindelse med lovforslaget, fortrinsvis til merarbejdsbetaling, trykning og information, forventes at udgøre ca. 2 mill. kr. i 1986.
 For de følgende år vil der blive tale om merudgifter til bl.a.
planlægning og systemudvikling, drift og vedligeholdelse af edb-registre, blanketter og porto.
På personalesiden vil der blive tale om merudgifter til administration og sagsbehandling m.v.
Det må således påregnes, at lovforslaget vil indebære administrative merudgifter, såvel i den statslige som i den kommunale skatteforvaltning.
7. Det er forbundet med stor usikkerhed at skønne over størrelsen af det provenu, som lovforslaget vil medføre.
De foreliggende statistiske oplysninger giver ikke umiddelbart mulighed for direkte at opgøre afgiftsgrundlaget.
Udgangspunktet for skønnet er den fordeling af renteudgifterne, som de skattepligtige selv har foretaget på selvangivelsen i prioritetsrenter, erhvervsmæssige renteudgifter og renter af anden gæld.
Denne fordeling kan i nogle tilfælde være noget vilkårlig.
De samlede renteudgifter skønnes at udgøre ca. 85 mia. kr. for 1987 og de samlede renteindtægter ca. 21 mia. kr.
Med fradrag af renter vedrørende prioritetsgæld, erhvervsmæssige renteudgifter og renteindtægter skønnes de samlede nettorenteudgifter at udgøre ca. 12 mia. kr.
Ved opgørelsen af afgiftsgrundlaget fragår endvidere renter af visse lån, som er sikret ved ejerpantebrev eller skadesløsbrev i fast ejendom, og som har en løbetid på mindst 8 år, og renter af studielån og byggelån.
Størrelsen af disse renteudgifter er ikke specificeret på selvangivelsen.
Hertil kommer, at en del skattepligtige formentlig har opført renteudgifter på lån mod sikkerhed i ejerpantebrev i fast ejendom på ejendomsskemaet, mens andre skattepligtige har opført renteudgifterne som renter af andre lån.
Endelig savner man erfaring for, hvorledes det foreslåede, beregnede kapitalafkast af erhvervsvirksomheder vil påvirke afgiftsgrundlaget.
De foretagne skøn tyder på, at afgiftsgrundlaget i afgiftsåret 1987 vil være af størrelsesordenen 7,5 mia. kr.
Med en afgiftssats på 20 pct. i 1987 skønnes provenuet for afgiftsåret 1987 at andrage ca. 1,5 mia. kr.
Afgiften skal efter lovforslaget betales i august 1988.
Det bemærkes, at provenuvirkningen er skønnet på grundlag af en forudsætning om uændret adfærd.
De afgiftspligtige kan gennem omlægning af deres aktiver og passiver nedbringe afgiftsgrundlaget, således at den anførte provenuvirkning formindskes.
Bemærkninger til de enkelte bestemmelser Til § 1 Afgiftspligten påhviler efter forslaget personer, der er fuldt skattepligtige til Danmark.
 Afgiften tilfalder staten.
Til §§ 2-6 §§ 2-6 indeholder reglerne om opgørelsen af afgiftsgrundlaget og om afgiftsberegningen.
Der henvises i den forbindelse også til de almindelige bemærkninger til lovforslaget.
For så vidt angår fradraget i afgiftsgrundlaget for renteudgifter vedrørende studielån, jfr. § 3, stk. 4, nr. 1, bemærkes, at bestemmelsen alene omfatter statslige studielån og studielån, som optages med statsgaranti i pengeinstitutter.
Bestemmelsen omfatter derimod ikke renter af andre lån, der optages til studieformål.
Renter af lån som nævnt i § 3, stk. 4, nr. 3, fragår i afgiftsgrundlaget, hvis der er indgået skriftlig aftale om låneoptagelse inden den 7. oktober 1986. Det er endvidere en betingelse, at låneaftalen indeholder bestemmelse om, at der stilles sikkerhed mod tinglyst pant i fast ejendom på de i reglerne nærmere beskrevne vilkår.
Om tinglysning er sket før eller efter den 7. oktober 1986 er derimod ikke afgørende.
Renter af lån som nævnt i § 3, stk. 4, nr. 3, der ved overdragelse af en fast ejendom overtages af køberen, fragår i afgiftsgrundlaget, selv om denne overdragelse sker efter den 6. oktober 1986. Dette skyldes, at der ikke ved overdragelsen etableres et nyt låneforhold, men blot er tale om et debitorskifte.
Hvis der derimod efter det nævnte tidspunkt sker ændringer i lånevilkårene for de her omhandlede lån, bortfalder nedsættelsen af afgiftsgrundlaget for lånet.
Af administrative grunde er det foreslået, at afgiftsbeløb på under 25 kr. ikke opkræves, jfr. § 3, stk. 7.
Efter § 4 skal renteindtægter og renteudgifter indgå i opgørelsen af afgiftsgrundlaget med de samme beløb som dem, hvormed de indgår i opgørelsen af kapitalindkomst efter personskattelovens § 4. Det er herefter normalt forfaldstidspunktet, der er afgørende for, hvornår beløbet indgår ved opgørelsen af afgiftsgrundlaget.
Da afgiftsgrundlaget kun omfatter renteindtægter og renteudgifter, der indgår i den skattepligtige indkomst, vil renter af pensionisters lån til betaling af ejendomsskatter ikke være omfattet af afgiftsgrundlaget.
Det samme gælder renter i forbindelse med boligydelse til pensionister i ejerboliger, når denne ydes i form af lån efter kapitel 7 i lov om individuel boligstøtte.
For personer, der benytter virksomhedsordningen, skal de renteindtægter og renteudgifter, som indgår i virksomheden, holdes helt uden for afgiftsgrundlaget, jfr. forslagets § 5, stk. 1. Det kapitalafkast, som skal beregnes efter virksomhedsskattelovens § 7, skal sidestilles med en renteindtægt og derfor fragå i afgiftsgrundlaget.
Hvis en erhvervsdrivende holdt renter af gæld i fast ejendom uden for virksomhedsordningen, ville han således få fradrag for disse renter i afgiftsgrundlaget efter forslagets § 3, stk. 4, nr. 2 og 3. Hvis ejendommen samtidig er inde i virksomhedsordningen, bliver der beregnet et kapitalafkast heraf, som også fragår i afgiftsgrundlaget.
Der ville blive tale om et dobbelt fradrag i afgiftsgrundlaget.
For at undgå dette er der foreslået en særlig bestemmelse i lovforslagets § 5, stk. 2. Efter denne bestemmelse kan renter af gæld vedrørende fast ejendom kun fragå i afgiftsgrundlaget, hvis de vedrører en ejendom uden for virksomhedsordningen.
For blandede ejendomme, hvor en del af ejendommen benyttes privat og resten erhvervsmæssigt, og der foreligger en fordeling af ejendomsværdien, kan kun den del af renteudgifterne, som svarer til forholdet mellem værdien af den private del af ejendommen og værdien af den samlede ejendom, fragå i afgiftsgrundlaget.
For personer, der ikke anvender virksomhedsordningen, er der i § 6 foreslået en skematisk model for opgørelsen af beregnet kapitalafkast af virksomheden.
Dette beregnes på grundlag af de fysiske erhvervsaktivers formueskattepligtige værdi med tillæg af nedslag efter ligningslovens § 18 A.
For fast ejendom anvendes den værdi, som anvendes ved beregning af kapitalafkastet efter virksomhedsskatteloven.
Dette vil i almindelighed sige 18. almindelige vurdering eller anskaffelsessummen, hvis denne er højere.
Ved fysiske erhvervsaktiver forstås bl.a. afskrivningsberettigede maskiner, inventar og lignende driftsmidler, skibe, varelagre, husdyrbesætninger og ejendomme, der benyttes erhvervsmæssigt.
Til fysiske erhvervsaktiver medregnes derimod ikke kontantbeholdninger, beholdninger af værdipapirer og udestående fordringer (finansielle aktiver) og heller ikke goodwill.
Den afgiftspligtige kan ikke nedsætte sine renteudgifter både med beregnet kapitalafkast af fysiske erhvervsaktiver (herunder fast ejendom) og med udgifter til renter af lån, der er sikret ved pant i den pågældende ejendom, efter forslagets § 3, stk. 4, nr. 2 og 3. For at undgå dette foreslås det, at kapitalafkastet nedsættes med renteudgifterne vedrørende ejendommen.
Hvis renteudgifterne er lig med eller større end kapitalafkastet, gives der således ikke fradrag for noget kapitalafkast i afgiftsgrundlaget.
Til § 7 Bestemmelsen angiver fremgangsmåden ved beregning af afgiften for samlevende ægtefæller.
Efter forslaget opgøres afgiften for ægtefællerne under eet på grundlag af begges renteindtægter og renteudgifter.
Har begge ægtefæller et afgiftsgrundlag, betaler ægtefællerne hver især den til vedkommendes afgiftsgrundlag svarende afgift.
Reglen i kildeskattelovens § 72, stk. 2, finder tilsvarende anvendelse, således at der påhviler hver ægtefælle en subsidiær hæftelse for den afgift, der skal betales af den anden ægtefælle.
Til § 8 Af administrative grunde foreslås det, at der ikke betales afgift for afgiftsår, hvor en person eller dennes ægtefælle afgår ved døden.
Dette gælder, hvad enten længstlevende ægtefælle vælger at hensidde i uskiftet bo eller at skifte.
Til §§ 9 og 10 Der er tale om en afgift, som opgøres og opkræves uafhængigt af indkomst- og formueskat.
Imidlertid forudsætter forslaget, at afgiftsgrundlaget opgøres på grundlag af en række af de oplysninger, som indgår i opgørelsen af den skattepligtige almindelig indkomst (kapitalindkomsten).
Der er endvidere personsammenfald mellem afgiftspligtige og fuldt indkomstskattepligtige personer.
Det foreslås derfor, at reglerne om ansættelse, henstand, eftergivelse og påklage af skattepligtig almindelig indkomst finder tilsvarende anvendelse på afgiften.
Da der er tale om en afgift, finder bl.a. reglerne om skatteloft og underskudsfremførsel derimod ikke anvendelse.
 Afgiften foreslås efter § 9, stk. 2, opkrævet een gang årligt den 1.
 august, første gang den 1. august 1988.
Inddrivelse af afgiften forudsættes at ske i overensstemmelse med reglerne i lov nr. 278 af 26. maj 1976 om fremgangsmåden ved inddrivelse af skatter og afgifter m.v., idet afgiften er tillagt udpantningsret efter lov nr. 36 af 3. april 1873 om udpantning og om udlæg uden grundlag af dom eller forlig.
Til § 12 Renteindtægter og renteudgifter, der skattemæssigt vedrører tiden før 1. januar 1987, indgår ikke i afgiftsgrundlaget.
Det vil normalt være forfaldsdagen, der er afgørende for, om beløbet indgår eller ikke indgår i afgiftsgrundlaget.
For afgiftspligtige, der anvender et fra kalenderåret afvigende indkomstår (forskudt regnskabsår), følger det af reglen i stk. 2, at der for det afgiftsår, der udløber i kalenderåret 1987, kun skal betales afgift af et afgiftsgrundlag, der omfatter de renteudgifter og renteindtægter, der efter skattereglerne vedrører perioden fra 1. januar 1987 til indkomstårets slutning.
For de følgende forskudte indkomstår opgøres afgiftsgrundlaget på grundlag af den for indkomståret indgivne selvangivelse.
