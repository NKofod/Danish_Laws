 I medfør af § 63, jf. § 100 i lov om valg til Folketinget, jf.  

 lovbekendtgørelse nr. 759 af 19. august 1994, og § 26, stk. 5, i lov om valg  

 af danske repræsentanter til Europa-Parlamentet, jf. lovbekendtgørelse nr.  

 157 af 4. marts 1994, fastsættes:
 § 1.  Vælgere, der er optaget i et dagcenter, der  

 drives efter reglerne i bistandslovens § 74, eller som bor i en ældrebolig,  

 der er omfattet af lov om boliger for ældre og personer med hendicap, kan  

 afgive brevstemme på dagcentret henholdsvis i ældreboligen til  

 folketingsvalg, folkeafstemninger og Europa-Parlamentsvalg, jf. dog § 3.
§ 2.  Brevstemmeafgivning på dagcentre og i  

 ældreboliger tilrettelægges og gennemføres efter tilsvarende regler som dem,  

 der er fastsat i bekendtgørelse nr. 301 af 17. maj 1989 om  

 brevstemmeafgivning på plejehjem og andre institutioner, der drives efter  

 reglerne i bistandsloven.
De regler om fremgangsmåden ved afgivelse af  

 brevstemme, der er fastsat i denne bekendtgørelse, finder ligeledes  

 tilsvarende anvendelse ved brevstemmeafgivning på dagcentre og i  

 ældreboliger.
 § 3.  Kommunalbestyrelsen kan beslutte, at der ikke  

 skal foretages brevstemmeafgivning på et dagcenter.
 Stk. 2.  Kommunalbestyrelsen kan endvidere beslutte, at  

 brevstemmeafgivning i ældreboliger skal finde sted efter reglerne om  

 brevstemmeafgivning i hjemmet i stedet for efter reglerne om  

 brevstemmeafgivning på plejehjem og andre institutioner, der drives efter  

 reglerne i bistandsloven.
 Stk. 3.  I tilfælde, hvor kommunalbestyrelsen har  

 truffet beslutning som nævnt i stk. 1 eller 2, finder bestemmelserne i § 3,  

 stk. 2, i bekendtgørelse nr. 303 af 17. maj 1989 om brevstemmeafgivning i  

 vælgerens hjem tilsvarende anvendelse.
 § 4.  Bekendtgørelsen træder i kraft den 6. september  

 1994.
