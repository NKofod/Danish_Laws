Investeringsforeningernes aftale med depotselskabet om oprettelse af  

 en kreditfacilitet maksimeret til 5 % af den enkelte forenings formue  

 sidestilles med låneoptagelse og derfor i strid med Lov om  

 investeringsforeninger § 25 Tilsynet meddelte den 30. november 1993 på forespørgsel fra en række  

 investeringsforeninger vedrørende påtænkt oprettelse af en kreditfacilitet i  

 depotselskabet afslag til det foreslåede.
Foreningerne skulle i henhold til det oplyste indgå aftale med  

 depotselskabet om oprettelse af en kreditfacilitet, maksimeret til 5 % af den  

 enkelte forenings formue, alene til anvendelse til køb af  

 investeringsforeningsandele, som medlemmer af den pågældende forening ønskede  

 indløst.
I det omfang de tilbagekøbte andele ikke var sat i omløb inden for  

 en nærmere fastsat frist, ville der blive foretaget en regnskabsteknisk  

 indløsning samtidig med, at det beløb, som ved fristens udløb var udnyttet af  

 kreditoren, blev udlignet over for depotselskabet.
Da oprettelsen af denne kreditfacilitet måtte sidestilles med  

 låneoptagelse, fandt § 25 i lov om investeringsforeninger anvendelse.  

 Tilsynet fandt ikke, at undtagelsesbestemmelserne ifølge samme bestemmelses  

 stk. 2 om optagelse af kortfristede lån kunne bringes i anvendelse.
Der  

 henvistes i den forbindelse til lovmotiverne, hvorefter låneoptagelse med  

 henblik på indløsning bør ske med forsigtighed.
 Tilsynet lagde i overensstemmelse hermed vægt på, at låneoptagelse alene  

 bør ske i enkeltstående tilfælde og i givet fald som følge af et med kort  

 varsel opstået behov for fremskaffelse af likviditet, og at behovet kun er af  

 kort varighed.
