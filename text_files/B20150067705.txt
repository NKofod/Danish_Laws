Bekendtgørelse om betingelser for Tempo 100-bus på motorvej I medfør af § 43, stk. 10, og § 118, stk. 8, i færdselsloven, jf. lovbekendtgørelse nr. 1386 af 11. december 2013, som ændret ved lov nr. 373 af 14. april 2014 og lov nr. 154 af 18. februar 2015, fastsættes efter bemyndigelse i henhold til § 134 a, stk. 1, og efter forhandling med justitsministeren:
Definitioner § 1. I denne bekendtgørelse forstås ved:
 1) Bus: Bil, der er indrettet til befordring af mere end 9 personer, føreren medregnet, med en tilladt totalvægt, der overstiger 3.500 kg.
 2) Tempo 100-mærke: Dansk mærke, jf. bilag 2, der dokumenterer, at bussen er godkendt som Tempo 100-bus til kørsel med en hastighed på motorvej på op til 100 km i timen.
Betingelser for kørsel som Tempo 100-bus § 2. Under kørsel som Tempo 100-bus:
 1) Skal bussen bagpå være forsynet med:
a) et Tempo 100-mærke, eller b) et tilsvarende mærke fra den stat, hvor bussen er registreret, hvis statens myndighed overfor Trafikstyrelsen har dokumenteret, at mærket er en erklæring om, at bussen opfylder betingelserne i § 3, 2. pkt., eller § 4, stk. 2 og 3.
 2) Skal udenlandsk bus medbringe den i § 5 nævnte dokumentation udfærdiget på dansk, engelsk, norsk, svensk eller tysk.
 3) Skal bussen, hvis den er registreret første gang den 1. januar 1988 eller senere, være udstyret med en hastighedsbegrænser, der er indstillet således, at hastigheden ikke kan overstige 100 km i timen.
 4) Må bussen ikke være tilkoblet påhængskøretøj.
5) Må bussen ikke være forsynet med dæk med opskåret mønster.
For busser, der er registreret første gang den 8. december 2007 eller senere, gælder dette alene dæk på forakslen.
 6) Må bussen kun befordre siddende passagerer.
 Stk. 2. Såfremt betingelserne i stk. 1 ikke er opfyldt under kørslen, eller det for føreren er åbenbart konstaterbart, at bussen ikke længere opfylder de i § 3 eller § 4 anførte betingelser for godkendelse og registrering som Tempo 100-bus, anses kørslen som kørsel med bus, jf. færdselslovens § 43, stk. 1, 1. pkt.
 Stk. 3. På Trafikstyrelsens hjemmeside offentliggøres mærker omfattet af stk. 1, nr. 1, litra b.
Betingelser for godkendelse som Tempo 100-bus for bus registreret første gang før den 8. december 2007 § 3. Bus, der er registreret første gang før den 8. december 2007, kan godkendes og registreres som Tempo 100-bus ved syn, jf. dog § 5. For at blive godkendt skal bussen opfylde betingelserne i bilag 1.
Betingelser for godkendelse som Tempo 100-bus for bus registreret første gang den 8. december 2007 eller senere § 4. Bus, der er registreret første gang den 8. december 2007 eller senere, kan godkendes og registreres som Tempo 100-bus ved syn, jf. dog § 5. For at blive godkendt skal bussen opfylde betingelserne i stk. 2 og 3.
Stk. 2. Bussen skal være forsynet med godkendte sikkerhedsseler ved alle siddepladser.
Det samme gælder ved alle kørestolspladser, hvis der befordres passagerer i kørestol.
 Stk. 3. Bussen skal opfylde EU-direktiv 2001/85/EF eller ECE-regulativ 107-02 om særlige bestemmelser for køretøjer, der anvendes til personbefordring og har flere end otte siddepladser ud over førerens plads.
Betingelser for godkendelse som Tempo 100-bus for udenlandsk bus § 5. Udenlandsk registreret bus kan godkendes som Tempo 100-bus uden forudgående godkendelse ved syn, hvis det dokumenteres overfor en dansk synsvirksomhed, at bussen, afhængigt af registreringstidspunktet, opfylder betingelserne i § 3, 2. pkt., eller § 4, stk. 2 og 3, jf. dog stk. 2. Som dokumentation anses:
 1) Erklæring fra en myndighed, der udsteder Tempo 100-mærker i den stat, hvor bussen er registreret for, at bussen opfylder betingelserne i § 3, 2. pkt., eller § 4, stk. 2 og 3. Erklæringen kan være en kopi, der er bekræftet af myndigheden.
 2) Original erklæring fra køretøjsfabrikanten eller dennes repræsentant om, at bussen opfylder betingelserne i § 3, 2. pkt., eller § 4, stk. 2 og 3. Erklæringen kan være en kopi, der er bekræftet af fabrikanten eller dennes repræsentant.
 3) Original erklæring fra karrosseri- eller opbygningsfabrikanten om, at bussen opfylder betingelserne i § 3, 2. pkt., eller § 4, stk. 2 og 3. Erklæringen kan være en kopi, der er bekræftet af fabrikanten.
4) Original EU-overensstemmelsesattest for det færdige køretøj.
EU-overensstemmelsesattesten kan være en kopi, der er bekræftet af fabrikanten eller dennes repræsentant.
Af EU-overensstemmelsesattesten skal det fremgå, at:
 a) Bussen er i køretøjskategori M2 eller M3.
 b) Bussen er i udførelse som »Complete« eller »Completed« køretøj.
 c) Bussen er i »Klasse III« eller »Klasse B«, jf. rubrik nr. 39.
 5) Original erklæring fra et anerkendt prøvningslaboratorium, der erklærer, at bussen opfylder betingelserne i § 3, 2. pkt., eller § 4, stk. 2 og 3. Erklæringen kan være en kopi, der er bekræftet af prøvningslaboratoriet.
 6) Original godkendelse »Gutachten«, hvoraf fremgår, at bussen er godkendt til Tempo 100 kørsel i Tyskland. »Gutachten« må ikke være ældre end 8. december 2007 og kan være en kopi, der er bekræftet af myndigheden.
Stk. 2. Er bussen registreret i en stat udenfor EU/EØS, skal der ud over dokumentationsmaterialet nævnt i stk. 1, foreligge dokumentation for, at bussen underkastes periodisk syn årligt.
Det periodiske syn skal mindst svare til bestemmelserne i EU-direktiv 96/96/EF eller 2009/40/EF om teknisk kontrol med motorkøretøjer og påhængskøretøjer dertil.
 Stk. 3. Dokumentation efter stk. 1 og 2 kan forevises elektronisk i form af foto eller scannet materiale.
Registrering i Køretøjsregisteret og udlevering af Tempo 100-mærke § 6. Når en synsvirksomhed ved syn har konstateret, at bussen, afhængigt af registreringstidspunktet, opfylder betingelserne i § 3, 2. pkt., eller § 4, stk. 2 og 3, registrerer synsvirksomheden bussen som Tempo 100-bus i Køretøjsregisteret og udleverer et Tempo 100-mærke, jf. dog stk. 2.
 Stk. 2. Tempo 100-mærke til udenlandsk bus udleveres af en dansk synsvirksomhed til den, der i medfør af § 5 har fremlagt dokumentation for, at betingelserne i § 3, 2. pkt., eller § 4, stk. 2 og 3, er opfyldt, og sker uden registrering af bussen som Tempo 100-bus i Køretøjsregisteret.
 § 7. Efter anmodning fra en synsvirksomhed leverer en af Trafikstyrelsen godkendt leverandør de Tempo 100-mærker, der udleveres efter § 6.
§ 8. På bus, hvor Tempo 100-mærket er væsentligt beskadiget, skal mærket fjernes helt.
Synsvirksomheden kan udlevere et erstatningsmærke, hvis betingelserne i § 3, 2. pkt., eller § 4, stk. 2 og 3, fortsat er opfyldt.
Opretholdelse af Tempo 100-mærke § 9. Det er en betingelse for opretholdelse af Tempo 100-mærke, at det ved syn konstateres, at bussen fortsat opfylder betingelserne i § 3, 2. pkt., eller § 4, stk. 2 og 3. Opfyldes betingelserne for Tempo 100-godkendelse og registrering ikke længere, skal Tempo 100-mærket fjernes.
Forsvarets køretøjer § 10. Forsvaret kan for Forsvarets busser varetage de opgaver, der efter §§ 3-9 varetages af synsvirksomheder.
Kravet i § 6 om registrering i Køretøjsregisteret finder ikke anvendelse på bus, som af Forsvaret registreres som Tempo 100-bus.
Straf § 11. Den, som fører en bus med Tempo 100-mærke, uden at betingelserne i § 3, § 4, stk. 1, § 5, stk. 1 og 2, og § 6 er opfyldt, straffes med bøde.
Ikrafttrædelsesbestemmelser § 12. Bekendtgørelsen træder i kraft den 1. juni 2015.
 Stk. 2. Bekendtgørelse nr. 986 af 7. august 2013 om betingelser for Tempo 100-busser på motorvej ophæves.
Trafikstyrelsen, den 21. maj 2015 Carsten Falk Hansen / Janni Torp Kjærgaard Bilag 1 Betingelser om indretning og udstyr mv. for bus, der er registreret første gang før den 8. december 2007 1) Vægt og dimensioner a) Bus med to aksler må ikke have en længde på mere end 13,50 m, inkl. demonterbart udstyr, herunder skikasse.
b) På bus med tre aksler skal drivakslen/-erne være luftaffjedret eller forsynet med anden vejvenlig affjedring, jf.
EU-direktiv 96/53/EF.
2) Bremser a) Bussen skal være forsynet med en retarder eller motorbremse.
3) Motor a) Motorens effekt skal være mindst 11 kW pr. ton tilladt totalvægt, målt efter DIN-norm, ECE-Regulativ 85 eller EU-direktiv 80/1269/EØF.
4) Bærende elementer a) Dæk, bortset fra regummierede dæk, skal være godkendt efter ECE-Regulativ 54 eller 64 (»E«-mærket) eller EU-direktiv 92/23/EØF (»e«-mærket), uanset datoen for bussens første registrering.
 b) Dæk, herunder regummierede dæk, skal være af en hastighedsklasse mindst svarende til bussens konstruktivt bestemte maksimal hastighed eller den på hastighedsbegrænseren indstillede hastighed.
 c) Regummierede dæk er kun tilladt, hvis der fra regummieringsvirksomheden foreligger garantierklæring for, at dækket ved tilladt akseltryk og tilladt totalvægt kan benyttes ved bussens maksimale hastighed uden begrænsninger.
 d) Regummierede dæk er ikke tilladt på foraksel eller på enkeltmonteret drivaksel.
 5) Karrosseri, opbygning mv.
 a) Førerpladsen skal være beskyttet mod indtrængning bagfra af bagage og lignende, fx ved vandrette afskærmningsbøjler bag førerstolen i en højde mellem 0,07 m og 0,74 m over gulvet, eller ved anden passende afskærmning.
 b) Bagagehylder skal være lukket i begge ender og bagage skal desuden være sikret mod at rutsje fremad under opbremsning, fx ved at bagagehylder er forsynet med skridsikker belægning i bunden, skilleplader med passende mellemrum, net eller anden sikring.
 6) Indre indretning, udsyn, særligt udstyr mv.
a) Stolene skal være polstret på sæde, ryglæn og ryglænets overkant; en evt. nakkestøtte skal være integreret i ryglænet.
Montering af borde, håndgreb, askebægre o.l. på bagsiden af ryglæn er tilladt.
 b) Ryglæn skal have en højde på mindst 0,65 m, målt fra sædets overkant; for bagsæde/bageste række kan målet dog nedsættes til 0,56 m.
c) Langsgående/sidevendte sæder skal være forsynet med polstrede armlæn eller tilsvarende, der ikke må have skarpe kanter.
For »bænksæder« gælder kravet for mindst hver to siddepladser.
 d) Førerens siddeplads og sidevendte siddepladser samt fremadvendende siddepladser, der ikke har sæde(r) foran sig, skal være forsynet med hoftesele eller trepunktssele monteret efter busfabrikantens anvisninger.
 e) Synligt for passagererne skal være anbragt skiltning  eventuelt ved piktogrammer  der oplyser om pligten til at benytte sikkerhedssele.
 f) Fartskriver skal have et måleområde til mindst 125 km i timen.
7) Stabilitet i tilfælde af punktering a) Der skal fremlægges dokumentation for, at bustypen  med tilfredsstillende resultat  har gennemgået to stabilitetsprøver om bussens stabilitet ved eventuel punktering af henholdsvis ét forhjul og ét baghjul.
 b) Er bagakslen monteret med tvillingmonterede dæk, er det dog tilstrækkeligt med dokumentation for en stabilitetsprøve med ét forhjul.
 c) Afprøvning og udstedelse af dokumentation for stabiliteten ved en eventuel punktering, hvis en sådan dokumentation ikke allerede foreligger fra busfabrikanten, skal være udfærdiget af et anerkendt prøvningslaboratorium.
Bilag 2 Tempo 100-mærke Tempo 100-mærke har særlige kendetegn, der skal sikre, at:
1. Mærket ikke kan kopieres uden at blive mat, 2. Mærket går i stykker, hvis det afmonteres.
