Fremsat den 1. februar 2012 af ministeren for forskning, innovation og videregående uddannelser (Morten Østergaard) Forslag til Lov om ophævelse af lov om Teknologirådet og om ændring af lov om Det Etiske Råd (Ændring som følge af nedlæggelse af Teknologirådet) § 1 Lov nr. 375 af 14. juni 1995 om Teknologirådet ophæves.
§ 2 I lov nr. 440 af 9. juni 2004 om Det Etiske Råd, som ændret ved § 16 i lov nr. 545 af 24. juni 2005 og § 45 i lov nr. 593 af 14. juni 2011, foretages følgende ændring:
 1. I § 9, stk. 1, udgår », Teknologirådet«.
§ 3 Stk. 1. Loven træder i kraft dagen efter bekendtgørelsen i Lovtidende.
Stk. 2. Ministeriet for Forskning, Innovation og Videregående Uddannelser overtager ved lovens ikrafttræden alle Teknologirådets aktiver og passiver og indtræder i alle rådets rettigheder og forpligtelser.
Ministeren for forskning, innovation og videregående uddannelser afbeskikker Teknologirådets hidtidige bestyrelse og repræsentantskab og forestår afviklingen af rådets aktiviteter.
§ 4 Loven gælder ikke for Færøerne og Grønland. § 2 kan dog ved kongelig anordning sættes i kraft for Færøerne med de ændringer, som de færøske forhold tilsiger.
Bemærkninger til lovforslaget 1. Indledning og baggrund Ved aftale af 15. november 2011 mellem regeringen (Socialdemokraterne, Det Radikale Venstre og Socialistisk Folkeparti), Venstre, Dansk Folkeparti, Enhedslisten, Liberal Alliance og Det Konservative Folkeparti om fordeling af forskningsreserven var der enighed om at fastholde den offentlige forsknings- og udviklingsindsats på mindst 1 pct. af BNP.
Partierne var videre enige om, at forskningsreserven i 2012 forhøjes med 300 mio. kr. til 986 mio. kr.
 Partierne var samtidig enige om, at forhøjelsen af forskningsreserven finansieres bl.a. ved bortfald af bevillingen til Teknologirådet.
 Som følge af den politiske aftale omfattende alle Folketingets partier foreslås Teknologirådet nedlagt gennem ophævelse af lov nr. 375 af 14. juni 1995 om Teknologirådet.
2. Gældende ret Teknologirådet blev oprettet ved lov nr. 375 af 14. juni 1995. Teknologirådet er en selvejende institution, hvis formål efter lovens § 1 er 1) at følge den teknologiske udvikling, 2) at gennemføre udredninger og helhedsvurderinger af teknologiens muligheder og konsekvenser for samfundet og den enkelte borger, 3) at foranstalte selvstændig teknologivurdering og 4) at formidle resultatet af sit arbejde til Folketinget og til samfundets øvrige politiske beslutningstagere samt til den danske befolkning med henblik på at støtte og fremme en folkelig teknologidebat.
Teknologirådet består af en bestyrelse og et repræsentantskab.
Bestyrelsen fastlægger Teknologirådets arbejdsopgaver.
Teknologirådet arbejder med en bred definition af teknologi, der bygger på en opfattelse af, at samspillet mellem teknologi og mennesker påvirker hele samfundsstrukturen, det vil sige den måde vi arbejder på, den måde vi færdes, menneskesyn m.v.
Teknologirådet har lavet projekter inden for en række forskellige teknologiområder eksempelvis IKT, nanoteknologi, genmodificerede planter, lægemidler, energiforsyning, trafik, bolig, arbejdsvilkår, integration m.v.
Teknologirådet udvikler selv sine metoder, f.eks. konsensuskonferencer og scenarieværksteder.
Rådet rådgiver både Folketinget og regeringen, som kan foreslå rådet at tage konkrete emner op til vurdering og debat.
Teknologirådet aflægger årligt en beretning til Folketinget og offentligheden om rådets aktiviteter.
 Bestyrelsen har ansat en sekretariatsleder til at forestå et sekretariat, som varetager sekretariatsopgaver for rådet.
Rådets rammebevilling fastsættes på de årlige finanslove.
For 2011 var der fastsat en bevilling på 10,5 mio. kr.
 Ministeren for forskning, innovation og videregående uddannelser fører tilsyn med Teknologirådet.
3. Lovforslagets indhold Det foreslås, at Teknologirådet nedlægges gennem ophævelse af lov om Teknologirådet.
Teknologirådet har som selvejende institution indgået en række sædvanlige forpligtelser, bl.a. i form af ansættelse af medarbejdere til sekretariatsfunktioner samt andre gensidigt forpligtende aftaler.
Med henblik på at sikre en hensigtsmæssig afvikling af Teknologirådets aktiviteter og forpligtelser foreslås, at Ministeriet for Forskning, Innovation og Videregående Uddannelser overtager alle rådets aktiver og passiver og indtræder i alle rådets rettigheder og forpligtelser.
Alle juridisk forpligtende aftaler vil blive respekteret i forbindelse med afviklingen.
4. Økonomiske og administrative konsekvenser for stat, regioner og kommuner Lovforslaget har ikke i sig selv nogen økonomiske eller administrative konsekvenser for staten.
Med aftalen af 15. november 2011 bortfalder den årlige rammebevilling til Teknologirådet.
Det medfører en årlig besparelse på ca. 10 mio. kr., når bortses fra 2012, hvor aktiviteterne i rådet skal afvikles i overensstemmelse med de juridisk forpligtende aftaler, som rådet deltager i.
Til dækning af omkostninger ved afviklingen er for 2012 afsat 4,5 mio. kr.
Med lovforslagets vedtagelse overgår bevillingen til Styrelsen for Forskning og Innovation til brug for fortsat afvikling af rådets aktiviteter.
Hvis omkostningerne til afviklingen af Teknologirådet overstiger den afsatte finanslovsbevilling til Teknologirådet på finanslovens § 19.55.40.20. Teknologirådet, overføres merudgifterne fra finanslovens § 19.41.14.10. Pulje til forskningsinfrastruktur.
Som led i afviklingen af Teknologirådet kan Teknologirådets aktiver og passiver overdrages helt eller delvist fra Ministeriet for Forskning, Innovation og Videregående Uddannelser til en offentlig organisation, erhvervsdrivende fond eller privat virksomhed.
 Lovforslaget har ingen økonomiske eller administrative konsekvenser for regioner og kommuner.
5. Økonomiske og administrative konsekvenser for erhvervslivet Lovforslaget har ingen økonomiske og administrative konsekvenser for erhvervslivet.
6. Administrative konsekvenser for borgerne Lovforslaget har ingen administrative konsekvenser for borgerne.
7. Miljømæssige konsekvenser Lovforslaget har ingen miljømæssige konsekvenser.
8. Forholdet til EU-retten Lovforslaget indeholder ikke EU-retlige aspekter.
9. Høring Et udkast til lovforslag har været sendt i høring hos følgende myndigheder og organisationer m.v.:
Teknologirådet, Danmarks Vækstråd (tidl.
Erhvervsudviklingsrådet), Dansk Arbejdsgiverforening, Dansk Folkeoplysnings Samråd, Danske Regioner (tidl.
Amtsrådsforeningen), Det Frie Forskningsråd (tidl. de statslige forskningsråd), Det Strategiske Forskningsråd (tidl. de statslige forskningsråd), Funktionærernes og Tjenestemændenes Fællesråd, Kommunernes Landsforening, Landsorganisationen i Danmark, Akademiet for de Tekniske Videnskaber, Akademikernes Centralorganisation, Dansk Industri, Dansk Ungdoms Fællesråd, Danske Handicaporganisationer (tidl.
De Samvirkende Invalideorganisationer), Danmarks Naturfredningsforening, Finansrådet, Forbrugerrådet, Frederiksberg Kommune, Friluftsrådet, GTS  Godkendt Teknologisk Service (tidl.
Det godkendte Teknologiske Servicesystem), Højskoleforeningen, Kræftens Bekæmpelse, Københavns Kommune, Landbrug og Fødevarer (tidl.
Landbrugsraadet), Mellemfolkeligt Samvirke, Det Etiske Råd, Det Økologiske Råd, Copenhagen Business School, Danmarks Tekniske Universitet, IT-Universitetet i København, Københavns Universitet, Roskilde Universitet, Syddansk Universitet, Aalborg Universitet, Aarhus Universitet, Anvendt KommunalForskning, Center for Regional- og Turismeforskning, Danmarks Designskole, Danmarks Meteorologiske Institut, Dansk Arkitektur Center, Dansk Institut for Internationale Studier, Dansk Sundhedsinstitut, De Nationale Geologiske Undersøgelser for Danmark og Grønland, Det Kongelige Danske Kunstakademis Skoler for Arkitektur, Design og Konservering, Det Nationale Forskningscenter for Arbejdsmiljø, Forsvarets Forskningstjeneste, IT-Vest, Kennedy Centret, Nationalmuseet, Rigsarkivet, SFI  Det Nationale Forskningscenter for Velfærd, Statens Serum Institut, Statsbiblioteket, Arbejderbevægelsens Erhvervsråd, CO-Industri, Danmarks Apotekerforening, Danmarks ErhvervsforskningsAkademi, Danmarks Jurist og Økonomforbund, Dansk Erhverv, Dansk Magisterforening, Danske Regioner, Danske Studerendes Fællesråd, Ingeniørforeningen i Danmark, IT-Branchen, Lægeforeningen, Lægemiddelindustriforeningen, Danske Universiteter, Sektorforskningens Direktørkollegium, Carlsbergfondet, Danmarks Forskningspolitiske Råd, Danmarks Grundforskningsfond, Det Kongelige Danske Videnskabernes Selskab, De Økonomiske Råd, Højteknologifonden, Lundbeckfonden, Novo Nordisk Fonden, Rockwool Fonden, Rådet for Teknologi og Innovation og Veluxfonden.
Bemærkninger til lovforslagets enkelte bestemmelser Til § 1 (Lov om Teknologirådet) Lov om Teknologirådet foreslås ophævet.
Hermed gennemføres den politiske aftale om bortfald af de årlige bevillinger til Teknologirådet som led i en omprioritering af ressourcer til forskningsformål.
Ved bortfald af bevillingen til Teknologirådet opnås tillige en fritstilling af det faglige område, som Teknologirådet hidtil har varetaget.
Til § 2 (Lov om Det Etiske Råd) Det fremgår af lov om Det Etiske Råd, at rådet samarbejder med bl.a.
Teknologirådet.
Da Teknologirådet foreslås nedlagt, skal omtalen af Teknologirådet udgå af lov om Det Etiske Råd.
Til § 3 (Ikrafttræden) Det foreslås i stk. 1, at loven træder i kraft dagen efter bekendtgørelsen i Lovtidende.
Hermed bliver Teknologirådet nedlagt.
Det fremgår af § 12 i lov om Teknologirådet, at statskassen overtager rådets rettigheder og forpligtelser, hvis rådet nedlægges.
Da denne bestemmelse ophæves, foreslås det i stk. 2, at Ministeriet for Forskning, Innovation og Videregående Uddannelser overtager alle rådets aktiver og passiver og indtræder i alle rådets rettigheder og forpligtelser med henblik på at sikre afviklingen af Teknologirådets aktiviteter.
Med det sigte så vidt muligt at færdiggøre Teknologirådets aktiviteter i overensstemmelse med rådets hidtidige formål kan ministeren for forskning, innovation og videregående uddannelser anmode personer med indsigt i rådets aktiviteter om at bistå med afviklingen af rådets aktiviteter.
Afviklingen kan tage form bl.a. som en hel eller delvis færdiggørelse af igangværende opgaver, som en hel eller delvis overdragelse af igangværende opgaver til færdiggørelse i andet regi, ved en økonomisk opgørelse af rettigheder og forpligtelser eller en kombination heraf.
For at kunne udnytte erfaringerne i Teknologirådets hidtidige sekretariat vil ressourcerne i sekretariatet i videst mulige omfang blive søgt inddraget i processen.
 Afviklingen af Teknologirådets rettigheder og forpligtelser forventes tilendebragt i løbet af 2012.
§ 4 (Territorial gyldighed) Lov om Teknologirådet indeholder ikke bestemmelser om lovens territoriale gyldighed.
Det må dog lægges til grund, at loven ikke gælder for Færøerne og Grønland, da loven alene regulerer en konkret institution i Danmark.
Det foreslås derfor, at lovforslaget ikke gælder for Færøerne og Grønland.
Dog er der hjemmel til at kunne sætte den i § 2 foreslåede ændring af lov om Det Etiske Råd i kraft for Færøerne, da denne lov kan sættes i kraft for Færøerne.
