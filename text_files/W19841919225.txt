En efterbetaling af boligsikring på ialt 3.110 kr. skulle fradrages i  

 ansøgerens kontanthjælp på udbetalingstidspunktet, uanset at en del af  

 beløbet vedrørte en periode, hvor ansøgeren ikke havde modtaget kontanthjælp.  

 (* 1) REDEGØRELSE FOR SAGEN:
 En ansøger modtog kontanthjælp efter bistandslovens § 37 fra august 1982.
 I november 1982 fik socialforvaltningen meddelelse om, at ansøgeren i  

 perioden 1. juni 1981 - 1. november 1982 havde fået udbetalt for lidt i  

 boligsikring, og at hendes tilgodehavende på 3.110 kr. incl. boligsikring for  

 december 1982 ville blive udbetalt i december 1982.
 Socialforvaltningen meddelte herefter ansøgeren, at tilgodehavendet ville  

 blive fratrukket i hendes hjælp for december 1982.
 AFGØRELSEN, DER KLAGES OVER:
 Amtsankenævnet tiltrådte socialudvalgets afgørelse under henvisning til,  

 at der var tale om en indtægt, som var modtaget i en hjælpsperiode.
 KLAGEN TIL ANKESTYRELSEN:
 Ansøgeren anførte, at hun i perioden fra 1. juni 1981 - 1. august 1982 var  

 uddannelsessøgende og udelukkende havde indtægt i form af uddannelsesstøtte  

 (stipendier) og børnebidrag.
 LOVGRUNDLAG:
 Efter bistandslovens § 37 kan der, når en person bl.a. på grund af  

 svigtende arbejdsmuligheder i en begrænset tid er afskåret fra at skaffe det  

 fornødne til sit eget eller familiens underhold, og udgifterne hertil ikke  

 dækkes gennem dagpenge eller pensionsydelser, ydes en sådan hjælp, at det  

 modvirkes, at pågældendes og familiens hidtidige levevilkår i væsentlig grad  

 forringes.
 I punkt 15 i socialministeriets cirkulære om kontanthjælp efter  

 bistandsloven er det udtalt, at der ved udmåling af hjælpen som hovedregel må  

 foretages fradrag for indtægter, som tilflyder ansøgeren i den periode, hvor  

 der ydes hjælp.
 ANKESTYRELSENS AFGØRELSE:
 Ankestyrelsen tiltrådte amtsankenævnets afgørelse med nævnets begrundelse.
 (* 1) Se endvidere SM O-012-84 om efterbetaling af dagpenge.
