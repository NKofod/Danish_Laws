Bilag 1 Vejledning om det tekniske grundlag for firmapensionskasser Indledning Vejledningen vedrører forståelsen af bekendtgørelse nr. 1227 af 22. oktober 2007 om det tekniske grundlag for firmapensionskasser, bekendtgørelse nr. 1520 af 13. december 2007 om finansielle rapporter for firmapensionskasser og bekendtgørelse nr. 781 af 11. august 2005 om risikovægtning af solvenskravet og opgørelse af basiskapitalen for firmapensionskasser.
Vejledningen ophæver vejledning nr. 9664 af 26. oktober 2005 om teknisk grundlag m.v. for firmapensionskasser.
Bonus 1. Følgende regler for beregning og fordeling af overskud anses for at være i overensstemmelse med § 17, stk. 1 og 2, i lov om tilsyn med firmapensionskasser, jf. § 21 i bekendtgørelse om det tekniske grundlag for firmapensionskasser:
 1) I bidragsdefinerede pensionsordninger forhøjes pensionshensættelserne enten med en sats for den del af hensættelserne, der er omfattet af pensionsafkastbeskatningslovens § 7, stk. 1, og en sats for den øvrige del af hensættelserne, eller med en for alle medlemmer fælles sats.
2) Medmindre andet er fastsat i pensionsregulativet, skal ydelsesdefinerede pensionsordninger ikke nødvendigvis have andel i overskuddet ud over en eventuel i pensionsregulativet fastsat garanteret regulering af pensionstilsagnet efter et løn- eller prisniveau eller lignende Reglerne i nr. 1-2 forhindrer ikke en pensionskasse i at fastsætte andre regler for beregning og fordeling af overskud, som afspejler, hvorledes der er bidraget til overskudsdannelsen.
Teknisk grundlag m.v. for pensionskasser med under 50 medlemmer 2. En pensionskasse, der efter den 22. september 2005 kommer under 50 medlemmer, skal i det tekniske grundlag m.v. på betryggende vis tage højde for den øgede risiko, der følger af, at kassens mulighed for at udligne individuelle risici mellem medlemmerne er begrænset som følge af det lave medlemstal, jf. § 52, stk. 3, i bekendtgørelse om finansielle rapporter for firmapensionskasser.
Det kan bl.a. ske ved, 1) at pensionskassen tager højde for den øgede risiko i det beregningsgrundlag, som kassen anvender ved fastsættelse af pensionsbidrag og ydelser, jf. §§ 11-12 og §§ 15-16 i bekendtgørelse om det tekniske grundlag for firmapensionskasser, henholdsvis i det beregningsgrundlag, som kassen anvender til beregning af pensionshensættelserne. jf. § 51 i bekendtgørelse om finansielle rapporter for firmapensionskasser.
2) at pensionskassen etablerer genforsikring i tilstrækkeligt omfang, eller 3) at den til pensionskassen tilknyttede virksomhed stiller sikkerhed for ekstraordinære indbetalinger, f.eks. i form af en bankgaranti.
Anvendelse af fratrædelsessandsynligheder 3. En pensionskasse kan vælge at anvende de i § 24 i bekendtgørelse om det tekniske grundlag for firmapensionskasser samt § 55, stk. 1, bekendtgørelse om finansielle rapporter nævnte fratrædelsessandsynligheder.
Anvendelse af de nævnte fratrædelsessandsynligheder kan ikke nødvendigvis videreføres i et livsforsikringsselskab eller en tværgående pensionskasse, hvis pensionskassen på et senere tidspunkt beslutter at søge bestanden overdraget hertil.
Overførselsregler 4. For at leve op til lovbemærkningerne, jf. lov nr. 326 af 24. maj 1989 om tilsyn med firmapensionskasser om, at der ved udformning af regler for firmapensionskasser i videst muligt omfang vil blive tilstræbt parallelitet til de for livsforsikringsselskaber og tværgående pensionskasser fastsatte regler, anses en pensionskasses regler om overførsel af obligatoriske pensionsordninger i forbindelse med overgang til anden ansættelse for at være i overensstemmelse med § 17 i lov om tilsyn med firmapensionskasser, hvis reglerne er udformet i overensstemmelse med det regelsæt, der er gengivet i Finanstilsynets beretning for 1988, bilag 2, side 12-15 (vejledningens bilag 1).
 5. Uanset punkt 4 kan en ydelsesdefineret pensionsordning, jf. § 14, stk. 1, nr. 1, henholdsvis § 16 i bekendtgørelse om det tekniske grundlag for firmapensionskasser, maksimalt modtage et indskud, der bringer pensionstilsagnet op på niveau med det største tilsagn, som pensionsordningen i øvrigt afgiver.
 6. Reglerne i punkt 4 og 5 gælder tilsvarende i forbindelse med virksomhedsoverdragelse eller virksomhedsomdannelse.
 7. De frivillige aftaler om pensionsoverførsel ved virksomhedsomdannelser m.v. og om overførsel af pensionsordninger mellem selskaber i forbindelse med en forsikrets overgang til anden ansættelse (obligatoriske og frivillige ordninger) anses for at opfylde kravene i punkt 4-6. Det understreges dog, at en pensionskasse skal anvende de i punkt 4-6 beskrevne regler også i forhold til obligatoriske pensionsordninger med løbende udbetalinger, der er etableret i et livsforsikringsselskab eller en pensionskasse, der ikke er tilsluttet de nævnte aftaler.
Pensionshensættelser 8. Ved opgørelsen af de i § 2 i bekendtgørelse om risikovægtning af solvens kravet og opgørelse af basiskapitalen for firmapensionskasser nævnte pensionsmæssige hensættelser medregnes den del af pensionstilsagnene, der er afdækket i et livsforsikringsselskab, samt de præmier, som pensionskassen betaler til forsikringsselskabet, ikke ved opgørelse af de pensionsmæssige hensættelser, jf. § 51, stk. 6, i bekendtgørelse om finansielle rapporter for firmapensionskasse.
Finanstilsynet, den 17. december 2008 Jan Parner / Jørgen Poulsen Bilag 1 Uddrag fra Finanstilsynets beretning for 1998, bilag 2, side 12-15 Overførselsregler:
 Regelsættet gælder for danske livsforsikringsselskaber, generalagenter for udenlandske forsikringsselskaber, der driver livsforsikringsvirksomhed her i landet, og pensionskasser omfattet af lov om forsikringsvirksomhed.
Ved selskaber forstås i det følgende livs- og pensionsforsikringsselskaber, generalagenturer og tværgående pensionskasser.
Ved pensionsordninger forstås pensionsforsikringer og pensionskasseordninger.
1. Overførselsregler finder anvendelse i forbindelse med individuel overgang til anden ansættelse (jobskifte) 1), hvis pensionsordningen såvel i det afgivende som modtagende selskab opfylder følgende 2 betingelser:
 1.1. Pensionsordning med løbende udbetalinger, enten almindelig ordning omfattet af pensionsbeskatningslovens § 2, nr. 4, litra a-d, ordning med garanterede ydelser, som opfylder betingelser i pensionsbeskatningslovens § 5 eller ordning, der er omfattet af overgangsreglerne i pensionsbeskatningslovens § 7.
 1.2. Pensionsordningen er obligatorisk, d.v.s. ordningen er oprettet som led i et ansættelsesforhold, hvor en arbejdsgiver efter fastsatte kriterier skal pensionsforsikre sine medarbejdere i henhold til en aftale (kontrakt med et selskab eller i henhold til en overenskomst).
 2. Et selskab har pligt til at overtage en pensionsordning fra et andet selskab, hvis samtlige nedennævnte betingelser i 2.1  2.3 er opfyldt:
2.1. Arbejdstageren ansættes på grund af jobskifte hos en arbejdsgiver, der stiller krav om, at en eventuel pensionsordning skal tegnes i et bestemt selskab i henhold til en bestående pensionsaftale mellem arbejdsgiveren og det pågældende selskab eller i henhold til en overenskomst.
Den overførte pensionsordning skal indgå som en del af pensionsordningen i det modtagende selskab.
2.2. Det modtagende selskabs ordning afviger ikke væsentligt fra det afgivende selskabs ordning med hensyn til risiko, og helbredsoplysningerne, som arbejdstageren har afgivet til det modtagende selskab, ved overførslen er tilfredsstillende.
Der kan ske fornyet helbredsbedømmelse, hvis den nye pensionsordning afviger væsentligt fra den gamle pensionsordning på et af de følgende 2 punkter:
2.2.1. Risikosummen forøges med mindst 25 pct.. Er der valgmuligheder i den nye pensionsordning, skal risikoforøgelsen vurderes i relation til den maksimale dækning, der vil kunne opnås i den nye pensionsordning uden supplerende helbredsoplysninger.
Der kan dog ikke stilles krav om mere omfattende helbredsoplysninger, end hvad der gælder for arbejdstagere uden tidligere pensionsordning, og som skal optages i den nye ordning.
2.2.2. Der stilles krav om mere omfattende helbredsoplysninger ved optagelse i den nye pensionsordning end ved optagelsen i den tidligere pensionsordning.
Til dette formål inddeles helbredsoplysningerne i 4 former: 1) helbredsattest, 2) helbredserklæring, 3) kortfattet erklæring og 4) ingen helbredsoplysninger.
Helbredsattesten indeholder de mest omfattende helbredsoplysninger, herefter helbredserklæringen o.s.v.
En eventuel overstået karensperiode kan ikke sidestilles med afgivelse af helbredsoplysninger.
 2.3. Arbejdstageren har underskrevet en erklæring, der indeholder en accept af overførslen af pensionsordningen.
 3. Det påhviler det afgivende selskab at meddele det modtagende selskab alle nødvendige og aftalemæssige oplysninger om den pågældende pensionsordning, herunder tidligere afgivne helbredsoplysninger.
4. Det afgivne selskab er berettiget til inden overførsel at foretage et fradrag i nettoreserven på 850 kr., dog højst 70 promille af nettoreserven.
Fradraget reguleres svarende til det i beregningsgrundlaget (G 82) fastsatte GEBYR.
 Det modtagende selskab kan ikke fastsætte noget gebyr.
5. Ved overførsel af en pensionsordning har det afgivende selskab pligt til at overføre pensionsordningens nettoreserve beregnet på det tekniske grundlag, jfr. § 30, stk. 1, i lov om forsikringsvirksomhed, samt den bonus der er knyttet til pensionsordningen med fradrag som nævnt ovenfor i afsnit 4 (tarifordninger). Det modtagende selskab har pligt til at modtage nettoreserven beregnet på det tekniske grundlag, jfr. § 30, stk. 1, i lov om forsikringsvirksomhed, samt den bonus der er knyttet til pensionsordningen med fradrag som nævnt ovenfor i afsnit 4 (tarifordninger). Værdien af arbejdstagerens eventuelle frivillige bidrag til pensionsordningen er ikke omfattet af overførslen.
For så vidt angår ikke-tarifordninger, er der pligt til at overføre en tilsvarende værdi (d.v.s. den til selskabets forpligtelse svarende nettopræmiereserve).
 6. For at overførselsreglerne kan finde anvendelse skal anmodning om overførsel være fremsat over for det afgivende selskab senest 12 måneder efter fratrædelsen.
7. Overførslen sker den 1. i måneden efter arbejdstagerens accept af overførslen, dog tidligst på tidspunktet for arbejdstagerens optagelse i det modtagne selskab.
Beløbet overføres kontant pr. nævnte dato med en betalingsfrist på 14 dage.
Risikoen i det afgivende selskab opretholdes indtil overførselsdagen, med mindre andet er aftalt.
Overførsel sker dog ikke, hvis arbejdstageren inden overførselstidspunktet afgår ved døden, bliver berettiget til invalidepension eller aldersbetinget pension.
 8. Overførselsreglerne forhindrer ikke selskaberne i med Finanstilsynets godkendelse at fastsætte mere liberale regler eller indgå mere liberale aftaler indbyrdes.
1) Overførselsreglerne gælder således ikke i forbindelse med fusion, fission og virksomhedsoverdragelse m.v.
Tiltrædelse af det nye ansættelsesforbehold behøver ikke ske i umiddelbar forlængelse ansættelsesforhold, men anmodning om overførsel skal ske inden den i afsnit6 anførte frist på 12 måneder.
