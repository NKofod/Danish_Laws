Bekendtgørelse om uddannelse af motormænd til skibsassistenter I medfør af § 12, stk. 1, og § 13, stk. 1, i lov om maritime uddannelser, jf. lovbekendtgørelse nr. 207 af 4. marts 2011, som ændret ved lov nr. 478 af 30. maj 2012, fastsættes:
Kapitel 1 Uddannelsens formål § 1. Formålet med uddannelsen er at kvalificere befarne motormænd til efter uddannelse, at udføre alt forekommende arbejde inden for dæks- og maskinområdet på et handelsskib på en sikkerhedsmæssig forsvarlig måde.
 Stk. 2. Uddannelsen skal opfylde kravene i den internationale konvention om uddannelse af søfarende, om sønæring og om vagthold (STCW-konventionen), reglement II/5 og III/5, (Training and Certification of Fishing Vessel Personnel).
Kapitel 2 Uddannelsens mål § 2. Uddannelsen til skibsassistent er indplaceret på niveau 3 i den danske kvalifikationsramme for livslang læring.
 Stk. 2. Uddannelsen skal udvikle motormanden med fokus på viden og sikkerhed.
 § 3. Mål for læringsudbyttet omfatter den viden, de færdigheder og kompetencer som kursusdeltageren skal opnå i uddannelsen.
Stk. 2. Læringsmål for viden er, at kursusdeltageren efter endt uddannelse har 1) viden om navigatoriske arbejdsområder om bord i et skib, 2) et alment kendskab til skibets opbygning og indretning og 3) viden om transportprocesser og håndtering af last.
Stk. 3. Læringsmål for færdigheder er, at kursusdeltageren efter endt uddannelse kan 1) udføre praktisk arbejde om bord med tovværk, wire og surringsgrej, 2) bidrage til forbedring af arbejdets udførelse og kvalitet og 3) udføre arbejdet i overensstemmelse med fastsatte normer for kvalitet.
Stk. 4. Læringsmål for kompetencer er, at kursusdeltageren efter endt uddannelse kan 1) indgå i samarbejdet omkring planlægning af arbejdsopgaver, 2) lede og udføre mindre transportprocesser ved håndtering af kraner og 3) være bevidst om betydningen af et sikkert og sundt arbejdsmiljø.
Stk. 5. En kursusdeltager skal have gennemført 1) uddannelse i arbejdsmiljø til handelsskibe (§ 16 kursus), jf. gældende kvalifikationskrav og 2) teoretisk og praktisk uddannelse til vagtholdsbevis i overensstemmelse med STCW-konventionens reglement II/4.
Kapitel 3 Uddannelsens tilrettelæggelse § 4. Uddannelsen tilrettelægges med stigende sværhedsgrad og kompleksitet gennem forløbet.
Stk. 2. Uddannelsen tilrettelægges, så der etableres sammenhæng mellem uddannelsens teori og matrosens praktiske erfaring.
Uddannelsesinstitutionen skal konkret vurdere den enkeltes kvalifikationer og forudsætninger og herefter tilrettelægge et individuelt uddannelsesforløb for kursusdeltageren.
I det omfang den enkelte ikke kan demonstrere de forudsatte kompetencer, skal den pågældendes uddannelsesforløb suppleres på de relevante punkter.
 Stk. 3. Ny national og international viden og nye metoder, der er relevant for kursusdeltageren integreres i undervisningen.
 Stk. 4. Varierende undervisningsformer skal understøtte kursusdeltagerens udvikling af selvstændighed og samarbejdsevne samt evne til at tænke nyt.
 Stk. 5. Uddannelsesinstitutionen er ansvarlig for gennemførelsen af uddannelsen i sin helhed, herunder for eventuel udlagt undervisning.
Kapitel 4 Uddannelsens varighed § 5. Uddannelsen er normeret til 15 uger, svarende til 19,5 point i European Credit Transfer System (ECTS-point).
 Stk. 2. Uddannelsen er opdelt i emner og består af:
 1) Obligatoriske emner svarende til 4,5 ECTS-point.
 2) Praktik svarende til 15 ECTS-point.
 Stk. 3. Uddannelsen består af 2 ugers indledende teoretisk uddannelse efterfulgt af 12 ugers praktik med uddannelsesbog og afsluttes med 1 uges teoretisk uddannelse.
Kapitel 5 Praktik § 6. Praktikken skal finde sted i et søgående handelsskib med en bruttotonnage på 20 eller derover.
 Stk. 2. Praktikken skal foregå under vejledning af en officer og skal gennemføres i henhold til en af Styrelsen for Videregående Uddannelser og Uddannelsesstøtte godkendt uddannelsesbog.
 Stk. 3. Det påhviler uddannelsesinstitutionen at bistå kursusdeltageren med at finde egnet praktikplads med henblik på at sikre, at den krævede praktik kan gennemføres inden for den normerede tid.
Stk. 4. Praktik skal gennemføres i henhold til aftale mellem uddannelsesinstitutionen og praktikstedet.
Uddannelsesinstitutionen skal indgå skriftlig aftale med praktikstedet om praktikforløb for studerende samt udføre vejledning af kursusdeltageren såvel før som under praktikforløbet.
 Stk. 5. Praktikstedet, dvs. rederiet, skal være godkendt af uddannelsesinstitutionen eller af Styrelsen for Videregående Uddannelser og Uddannelsesstøtte.
Stk. 6. Der skal indgås skriftlig aftale mellem kursusdeltageren og praktikstedet.
Praktikstedet skal udpege en ansat, der er kvalificeret som vejleder for kursusdeltageren.
 Stk. 7. Det påhviler uddannelsesinstitutionen at være praktikstedet behjælpelig med udformningen af aftaler og administration i forbindelse med gennemførelse af praktik.
 Stk. 8. Uddannelsesinstitutionen skal sikre korrekt anvendelse af uddannelsesbogen i overensstemmelse med studieordningen samt sikre den nødvendige opfølgning i tilfælde hvor uddannelsesbogen ikke kan godkendes.
Kapitel 6 Adgang § 7. Uddannelsesinstitutionen optager befarne motormænd på uddannelsen til skibsassistent og sikrer, at de opfylder adgangskravene.
 Stk. 2. Adgang til uddannelsen til skibsassistent forudsætter, at ansøgeren:
1) besidder gyldigt sundhedsbevis uden begrænsninger, jf. gældende bekendtgørelse om lægeundersøgelse for søfarende og fiskere, 2) er skikket til udkig, 3) er kvalificeret som befaren motormand og har mindst 12 måneders effektiv fartstid som befaren motormand og 4) kan dokumentere og demonstrere kvalifikationer inden for følgende emner:
a) håndværksmæssige færdigheder, b) maskinlære, el-lære og maskinvedligehold, c) vedligeholdelse, d) hydraulik og e) maritimt engelsk.
 Stk. 3. Endvidere skal den befarne motormand kunne dokumentere gennemført uddannelse i:
1) grundlæggende søsikkerhed, jf.
STCW-kodens A-VI/-1, paragraf 2.1.1.1, 2) brandbekæmpelse i skibe, jf.
STCW-kodens afsnit A-VI/1, paragraf 2.1.1.2, 3) førstehjælp, jf.
STCW-kodens afsnit A-VI/1, paragraf 2.1.1.3, 4) arbejdssikkerhed/arbejdsmiljø til søs, jf.
STCW-kodens afsnit A-VI/1, 2.1.1.4, 5) grundlæggende tankskibsoperationer for olie-/kemikalie- og gastankskibe, jf.
STCW konventionens reglement V/1-1, paragraf 2.2, og reglement V/1-2, paragraf 2.2, 6) betjening af redningsbåde, -flåder og mand-over-bord både, jf.
STCW-kodens sektion A-VI/2, paragraf 4 og 7) sikringsberedskab, jf.
STCW-konventionens reglement A-VI/6, paragraf 4.
Kapitel 7 Studieordning § 8. Uddannelsesinstitutionen fastsætter i en studieordning regler og vejledning for planlægning og gennemførelse af undervisningsforløb.
Studieordningen skal indeholde en beskrivelse af, hvorledes uddannelsesinstitutionen i tilrettelæggelsen af uddannelsen opfylder kravene i denne bekendtgørelse.
 Stk. 2. I Studieordningen fastsættes endvidere nærmere regler for:
1) uddannelsens mål, 2) uddannelsens struktur og opbygning, herunder moduler og ECTS-point, 3) undervisnings- og samarbejdsformer, 4) retningslinjer for praktikperioder, herunder brug af uddannelsesbog, 5) samarbejde med erhverv og andre uddannelsesinstitutioner, 6) studieplaner, 7) prøver og anvendte bedømmelsesformer, 8) studieaktivitet, 9) merit, 10) orlov og 11) dispensation.
 Stk. 3. Det skal fremgå af studieordningen, at institutionen kan dispensere fra de regler i studieordningen, der alene er fastsat af institutionen selv.
 Stk. 4. Studieordningen og væsentlige ændringer heraf forudsættes udarbejdet med inspiration fra erhvervets parter.
 § 9. Studieordninger og væsentlige ændringer heraf træder i kraft ved et semesters begyndelse.
 Stk. 2. Studieordninger og væsentlige ændringer heraf skal indeholde overgangsregler.
 Stk. 3. Gældende studieordninger skal være tilgængelige på institutionens hjemmeside og dokumenteret i uddannelsesinstitutionens kvalitetssystem.
Kapitel 8 Prøver og beviser § 10. Evaluering og bedømmelser behandles efter gældende bekendtgørelse om eksamens- og prøveafholdelse samt bedømmelse af deltagerne ved de maritime uddannelser (eksamensbekendtgørelsen) med eventuelle ændringer.
 Stk. 2. Efter gennemført uddannelse med tilfredsstillende resultat udsteder uddannelsesinstitutionen et kursusbevis herfor.
Kapitel 9 Underviseres kvalifikationer § 11. Underviserne skal samlet set have et kvalifikationsniveau, der ligger højere end afgangsniveauet for uddannelsen.
Ved kvalifikationsniveau forstås ud over pædagogisk kompetence dokumenteret teoretisk, faglig og/eller professionsmæssig kompetence.
 Stk. 2. Nye undervisere skal inden for de første 3 ansættelsesår gennemføre relevant pædagogisk voksenunderviseruddannelse svarende til 30 ECTS-point, der kan opnås ved en kombination af teoretisk undervisning og opfølgning på egen uddannelsesinstitution.
Kapitel 10 Andre regler § 12. Uddannelsesinstitutionernes afgørelser i henhold til bekendtgørelsen kan indbringes for Styrelsen for Videregående Uddannelser og Uddannelsesstøtte af den, som afgørelsen angår, jf. gældende bekendtgørelse om klager inden for lov om maritime uddannelser med eventuelle ændringer.
Klagen indgives til uddannelsesinstitutionen, som videresender klagen til Styrelsen for Videregående Uddannelser og Uddannelsesstøtte ledsaget af en udtalelse.
Er udtalelsen fra uddannelsesinstitutionen til ugunst for klageren, skal uddannelsesinstitutionen give pågældende lejlighed til inden for en frist på mindst 1 uge at kommentere udtalelsen.
Den eventuelle kommentar fra klageren skal medsendes til Styrelsen for Videregående Uddannelser og Uddannelsesstøtte.
 Stk. 2. Fristen for at indgive klage efter stk. 1 er 2 uger fra den dag, afgørelsen er meddelt klageren.
 Stk. 3. De af Styrelsen for Videregående Uddannelser og Uddannelsesstøtte trufne afgørelser kan ikke indbringes for højere administrativ myndighed.
§ 13. Styrelsen for Videregående Uddannelser og Uddannelsesstøtte kan tillade fravigelse af bekendtgørelsen som led i forsøg.
Samtidig fastsættes forsøgets varighed og rapporteringsform.
 Stk. 2. Styrelsen for Videregående Uddannelser og Uddannelsesstøtte kan dispensere fra bekendtgørelsen, når det findes begrundet i særlige forhold.
Kapitel 11 Ikrafttrædelse § 14. Bekendtgørelsen træder i kraft den 1. maj 2013.
Styrelsen for Videregående Uddannelser og Uddannelsesstøtte, den 16. april 2013 Inge Mærkedahl / Sune Rahn Bilag 1 Beskrivelse af indholdet i uddannelse af motormænd til skibsassistenter Indledende teoretisk uddannelse Fagemne: Vagttjeneste, søvejsregler og skibsteknik Kursusdeltageren skal gennem undervisningen opnå kendskab til grundlæggende principper og gældende bestemmelser for vagthold om bord i skibe.
Endvidere skal kursusdeltageren kunne opfylde STCW-konventionens reglement II/4 inden for praktikperioden.
Endelig skal kursusdeltageren gennem grundlæggende undervisning i skibsteknik opnå teoretisk og praktisk kendskab til skibes opbygning, indretning og udstyr.
 Prøvekrav: Intern prøve, samt teoretisk uddannelse til vagtholdsbevis.
 Centrale temaer:
 Vagthold  bekendtgørelse om vagthold i skibe samt regler vedrørende meniges deltagelse i vagtordninger, rorkommandoer på dansk og engelsk.
 Søvejsregler  de internationale søvejsregler, nødsignaler, dagsignaler, skibslys, vigeregler samt almindeligt brugte signalflag.
 Søkort og kompas  søkortets opbygning, herunder kendskab til den internationale farvandsafmærkning, anvendelse af kompasset i grader samt relative pejlinger.
 Skibes opbygning  forskellige skibstypers almindelige opbygning, indretning og udrustning herunder anvendelse af relevant terminologi.
 Centrale begreber inden for skibsteknik  orientering om tyngdepunkt, opdrift, dybgang, stabilitet, der påvirker denne.
Praktikperioden til søs Praktiktiden skal være målrettet og følge en af Styrelsen for Videregående Uddannelser og Uddannelsesstøtte godkendt uddannelsesbog indeholdende grundlaget for praktiktiden til søs.
Uddannelsesbogen skal føres efter de retningslinjer, der er beskrevet i selve bogen.
 Kursusdeltageren vil om bord skulle demonstrere kvalifikationer inden for følgende områder:
Fagemne: Vagttjeneste, søvejsregler og navigation Efter praktikperioden skal kursusdeltageren kunne forstå og anvende de internationale søvejsregler, hvad angår nødsignaler, dagsignaler, skibslys og vigeregler samt være bekendt med bekendtgørelse om vagthold i skibe.
 Prøvekrav: Udfyldelse og attestation af uddannelsesbog og 2-delt vagtholdsbevis.
Fagemne: Praktisk sømandsskab Efter praktikperioden skal kursusdeltageren have opnået færdigheder i praktisk sømandsskab, således at vedkommende kan udføre praktisk arbejde om bord i forbindelse med almindeligt skibsarbejde, herunder arbejde med fortøjning, ankring, surring, lodslejder, landgang, betjening af spil og forskellige krantyper.
 Prøvekrav: Udfyldelse og attestation af uddannelsesbog.
Afsluttende teoretisk uddannelse Fagemne: Arbejdsmiljø Kursusdeltageren skal gennemgå uddannelse i arbejdsmiljø til handelsskibe (§ 16-kursus), jf. gældende kvalifikationskrav.
