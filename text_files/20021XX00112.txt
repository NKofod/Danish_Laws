Skriftlig fremsættelse (28. november  

 2002) Videnskabsministeren Herved tillader jeg mig for Folketinget at  

 fremsætte:
 Forslag til beslutning om afviklingen af de nukleare  

 anlæg på Forskningscenter Risø.
(Beslutningsforslag nr.
B 48).
 Vedlagte forslag til folketingsbeslutning skal  

 tilvejebringe grundlaget for, at afviklingen (dekommissioneringen) af de  

 nukleare anlæg på Risø nu kan igangsættes, og at  

 udarbejdelsen af et beslutningsgrundlag for et dansk slutdepot for lav- og  

 mellemaktivt affald samtidig påbegyndes.
 I forhold til en dekommissionering har ekspertisen  

 anbefalet en strategi med hurtigst mulig dekommissionering inden for kortest  

 mulig tid, sådan at arealerne af de nukleare tilsynsmyndigheder kan  

 frigives til ubegrænset brug, dvs. uden risiko for  

 strålingspåvirkning m.v.
Regeringen vil følge anbefalingen, og forslaget  

 lægger derfor op til, at dekommissioneringen kan ske inden for en  

 tidshorisont på op til 20 år.
Det er helt centralt for  

 regeringen, at dekommissioneringen gennemføres på en måde,  

 som er sikkerhedsmæssigt og miljømæssigt fuldt forsvarlig.
 I forhold til en slutdeponering af det lav- og  

 mellemaktive affald har ekspertisen påpeget fordelene ved at  

 samtænke dekommissioneringen og slutdeponeringen, selv om en  

 løsning af det sidste spørgsmål ikke er en  

 nødvendig forudsætning for at igangsætte det  

 første.
Også den anbefaling vil regeringen følge ikke  

 mindst i betragtning af internationale principper om, at hver generation  

 bør "rydde op" efter sig selv.
Forslaget lægger derfor  

 også op til, at regeringen inden for ca. 2 år vil komme med et  

 forslag til fundamentale sikkerheds- og miljømæssige principper  

 for et slutdepot til Folketinget.
Jeg vil samtidig gerne understrege, at der bag dette  

 beslutningsforslag ligger et meget stort planlægningsarbejde, som har  

 strakt sig over mere end 2 år, og som Folketinget løbende er  

 blevet orienteret om.
Arbejdet har bl.a. involveret de nukleare  

 tilsynsmyndigheder, et internationalt rådgiverkonsortium og en  

 VVM-redegørelse i regi af Hovedstadens Udviklingsråd (HUR). Jeg  

 føler derfor, at der er skabt et solidt grundlag for Folketingets  

 stillingtagen.
 Idet jeg i øvrigt henviser til de  

 bemærkninger, der ledsager forslaget, tillader jeg mig at anbefale det  

 til det Høje Tings velvillige behandling.
