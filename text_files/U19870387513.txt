Entreprenørforeningen og Specialarbejderforbundet i Danmark indgik i  

 januar 1987 aftale om en priskurant for stilladsarbejde, i tilknytning til  

 overenskomstforhandlingerne.
Den aftalte priskurant indebar en lønforhøjelse  

 for stilladsarbejdere i en række byer, men en lønnedgang på 25-35 kr. for  

 arbejderne på nogle virksomheder.
Da de pågældende virksomheder overgik til  

 at afregne stilladsarbejde efter den ny priskurant, nedlagde  

 stilladsarbejderne arbejdet i nogle dage og iværksatte herefter  

 temponedsættelser.
Arbejdsretten fandt, at det var uberettiget at nedsætte tempoet på  

 grund af lønnedgang ved overgang fra en akkordaftale til en ny akkordaftale.  

 Da det imidlertid fandtes forståeligt, at arbejderne havde nedsat tempoet i  

 en situation, hvor de pågældende arbejdere gik væsentligt ned i løn, samtidig  

 med at andre arbejdere fik lønforhøjelse, frifandtes arbejderne for en  

 påstand om bod for temponedsættelserne, mens klagerens påstand om  

 normalisering af arbejdet blev taget til følge.
Der blev pålagt arbejderne  

 sædvanlig bod for arbejdsnedlæggelserne.
 Under disse sager har Dansk Arbejdsgiverforening for Entreprenørforeningen  

 for stilladsfirmaerne H?nnebeck Danmark A/S, Stilladsforretningen Mars A/S,  

 Stilladsgruppen Danmark (Bera Stilladser) og Multi Stillads indklaget  

 Landsorganisationen i Danmark for Specialarbejderforbundet i Danmark og for  

 et antal medlemmer af dette forbund for Arbejdsretten for overenskomstbrud.
 Klagerne har nedlagt følgende påstande i sag nr. 87.288:
 1. De på bilag 1 anførte medlemmer af Specialarbejderforbundet i Danmark  

 tilpligtes straks at normalisere arbejdet.
 2. Den af de på bilag 1 anførte medlemmer af Specialarbejderforbundet i  

 Danmark siden den 19. maj 1987 iværksatte temponedsættelse er  

 overenskomststridig.
 3. Til Dansk Arbejdsgiverforening betaler de på bilag 1 anførte medlemmer  

 af Specialarbejderforbundet i Danmark en efter rettens skøn fastsat bod, for  

 hver time de pågældende har deltaget i overenskomststridige kollektive  

 arbejdsnedlæggelser siden den 19. maj 1987.
 4. Til Dansk Arbejdsgiverforening betaler de på bilag 1 anførte medlemmer  

 af Specialarbejderforbundet i Danmark en efter rettens skøn fastsat bod for  

 deltagelse i overenskomststridig temponedsættelse siden den 19. maj 1987.
 5. Specialarbejderforbundet i Danmark har begået brud på Hovedaftalens §  

 2, stk. 4 og derved pådraget sig organisationsansvar ved ikke på fællesmødet  

 mellem parterne den 22. september 1987 at pålægge de implicerede arbejdere at  

 bringe den overenskomststridige temponedsættelse til ophør.
 6. Specialarbejderforbundet i Danmark tilpligtes for det begåede brud at  

 betale en efter rettens skøn fastsat alvorlig bod.
 I sag nr. 87.380 har klagerne nedlagt følgende påstand:
 De på bilag 1 anførte medlemmer af Specialarbejderforbundet i Danmark  

 pålægges hver især en efter rettens skøn fastsat bod for det antal timer, de  

 har deltaget i overenskomststridige kollektive arbejdsnedlæggelser fra den  

 31. august 1987.
 De indklagede har over for klagernes påstand om normalisering af arbejdet  

 og om pålæggelse af bod påstået frifindelse.
 De indklagede har endvidere nedlagt følgende selvstændige påstande:
 H?nnebeck Danmark A/S, Stilladsforretningen Mars A/S, Stilladsgruppen  

 Danmark (Bera Stilladser) og Multi Stillads tilpligtes straks at standse den  

 iværksatte overenskomststridige boycot.
 De anførte medlemmer af Entreprenørforeningen tilpligtes for iværksættelse  

 af den overenskomststridige boycot til Specialarbejderforbundet i Danmark at  

 betale en efter rettens skøn fastsat bod.
 Entreprenørforeningen tilpligtes til Specialarbejderforbundet i Danmark  

 for aktiv delagtighed i det begåede overenskomstbrud at betale en efter  

 rettens skøn fastsat alvorlig bod.
 Klagerne har påstået frifindelse over for de indklagedes selvstændige  

 påstande.
 Sagernes omstændigheder er efter det oplyste følgende:
Efter forhandlinger gennem flere år opnåedes der den 10. januar 1987  

 enighed mellem Entreprenørforeningen og Specialarbejderforbundet i Danmark om  

 en priskurant for servicepræget stilladsarbejde ved opstilling og nedtagning  

 af let facadestillads i provinsen som suppplement til den mellem parterne  

 gældende hovedoverenskomst.
I forbindelse hermed indgik parterne samme dag i  

 form af et »protokollat« en aftale med følgende indhold:
 »Ved et møde d.d. mellem nedenstående organisationer forhandledes  

 spørgsmålet om oprettelse af en akkordprisfortegnelse for let facadestillads  

 gældende for provinsen (uden for København, 1. og 2. zone) med ikrafttræden  

 samtidig med afslutningen af de igangværende overenskomstforhandlinger, idet  

 lokale akkordaftaler ikke umiddelbart kan forringes.
 Der opnåedes enighed om følgende:
 Parterne enedes om vedlagte bilag, idet der dog tillægges samtlige priser  

 i akkordprislisten 26,5%.
Nærværende aftale er indgået under forbehold af de respektive kompetente  

 forsamlingers godkendelse. .....« Gennemførelsen af den ny fælles priskurant for hele provinsen medførte  

 lønforhøjelser for stilladsarbejderne i en række byer, men for  

 stilladsarbejderne hos H?nnebeck Danmark A/S, Bera Stilladser og Multi  

 Stillads ville en gennemførelse medføre en lønnedgang på 25-35 kr. pr. time i  

 forhold til aflønningen efter de lokale akkordaftaler.
For stilladsarbejderne  

 hos Mars A/S ville en gennemførelse også medføre en lønnedgang i forhold til  

 den hidtil udbetalte timeløn.
Om indføjelsen i protokollatet af sætningen »idet lokale  

 akkordaftaler ikke umiddelbart kan forringes« er det oplyst, at  

 forbundets forhandlere for at undgå den nævnte lønnedgang ønskede tilføjet  

 »idet lokale akkordaftaler ikke kan forringes«.
Efter forlangende  

 fra Entreprenørforeningen blev ordet »umiddelbart« indføjet i  

 tilføjelsen.
 Den ny priskurant trådte i kraft den 1. marts 1987, men de omhandlede fire  

 stilladsfirmaer i Aarhus fortsatte med at aflønne stilladsarbejderne på  

 hidtidig måde.
 Efter opfordring fra Entreprenørforeningen meddelte de fire  

 stilladsfirmaer den 18. maj 1987 deres stilladsarbejdere, at man med virkning  

 fra den 19. maj ville overgå til at afregne stilladsarbejde efter den ny  

 priskurant for provinsen.
 Dette gav anledning til, at stilladsarbejderne nedlagde arbejdet den 19.  

 maj 1987 og nogle senere dage samt til temponedsættelser.
 På et fællesmøde den 26. maj 1987 erkendte man fra arbejderside, at der  

 var tale om en overenskomststridig arbejdsnedlæggelse, men man kunne ikke på  

 det foreliggende grundlag erkende, at der også var tale om temponedsættelser.  

 Arbejdersiden gav dog tilsagn om, at man, for så vidt der forelå en  

 temponedsættelse, ville pålægge arbejderne at normalisere arbejdet snarest  

 muligt.
Ved et klageskrift af 1. juni 1987 indbragte Dansk Arbejdsgiverforening  

 sagen for Arbejdsretten, idet man oplyste, at der i strid med det på  

 fællesmødet givne pålæg fortsat forekom arbejdsnedlæggelse og  

 temponedsættelser.
På et forberedende retsmøde den 4. juni 1987 erkendte man  

 fra arbejderside, at temponedsættelsen var overenskomststridig, og  

 organisationerne lovede at pålægge arbejderne at normalisere arbejdet straks.  

 Retsformanden opfordrede indtrængende arbejderne til at følge pålægget.
På et  

 nyt forberedende retsmøde den 11. juni 1987 gav arbejderorganisationerne påny  

 tilsagn om at ville pålægge arbejderne at normalisere arbejdet.
Spørgsmålet om forståelsen af protokollatet af 10. januar 1987 blev  

 indbragt til afgørelse af en faglig voldgiftsret.
Ved en opmandskendelse af  

 20. august 1987 blev det afgjort, at H?nnebeck Danmark A/S, Bera Stilladser  

 og Multi Stillads ikke ved at overgå til afregning efter den ny priskurant  

 for stilladsarbejdere i provinsen havde overtrådt protokollatet af 10. januar  

 1987 eller bestemmelserne i Hovedaftalens § 7.
 I juni 1987 begyndte H?nnebeck Danmark på at aflønne sine  

 stilladsarbejdere højere end efter den ny priskurant for provinsen.
Den 9. og 31. juli og den 14. august 1987 forekom der påny  

 arbejdsnedlæggelser hos stilladsfirmaerne Mars, Bera og Multi.
På et  

 fællesmøde den 24. august 1987 lovede arbejdstagersiden at pålægge  

 medarbejderne hos Mars at arbejde efter priskuranten.
Det var  

 arbejdstagersidens opfattelse, at Multi Stillads og Bera Stilladser var  

 forpligtet til at betale i overensstemmelse med indgået lokal aftale, indtil  

 kendelsen i voldgiftssagen ville foreligge.
 Den 27. august 1987 fandt der påny arbejdsnedlæggelser sted hos de fire  

 stilladsfirmaer, og på et fællesmøde den 28. august lovede arbejdersiden at  

 give arbejderne pålæg om at normalisere arbejdet senest mandag den 31. august  

 1987.
 Ved et kontinuationsklageskrift af 16. september 1987 inddrog Dansk  

 Arbejdsgiverforening de nye arbejdsnedlæggelser i sagen, ligesom man gjorde  

 gældende, at der fortsat pågik temponedsættelser af betydeligt omfang hos  

 alle fire firmaer.
I et blad Stillads Information Nr. 17 fra august 1987 udtales i en artikel  

 blandt andet, at efter voldgiftskendelsens resultat kan vi »se frem til  

 at der vil være en del uro på området, da ikke nogen vil acceptere at gå ned  

 i løn (dette har aldrig været hensigten eller aftalt med  

 Entreprenørforeningen). Der er i den nuværende situation alt mulig grund til,  

 at vi samlet retter vore kræfter mod Entreprenørforeningen.« Artiklen er  

 underskrevet af Bjarne Høpner, der er formand for bestyrelsen for  

 Stilladsarbejdernes Landsklub.
I en anden artikel i bladet, underskrevet af  

 en del utilfredse stilladsarbejdere i Århus, udtales: »Dette betød, at  

 Bera, Multi og H?nnebeck stilladser (75% af alle i Århus) fik en lønnedgang  

 på 25-30% på akkordarbejde.
Vi kunne selvfølgelig ikke acceptere dette, og  

 satte tempoet ned til 1/5 af normal produktion for at presse firmaerne til at  

 betale det samme som før.« Endelig indeholder bladet en udtalelse, som  

 skal være vedtaget blandt samtlige stilladsarbejdere den 9. juli 1987, og  

 hvori udtales: »Vi kan garantere, at der ikke bliver ro på  

 arbejdspladserne, før at samtlige firmaer erkender det hidtidige  

 lønniveau.« På et fællesmøde den 22. september 1987 fastholdt man fra  

 arbejdsgiverside, at den verserende temponedsættelse havde pågået uafbrudt  

 siden den 20. maj 1987, og at den var klart dokumenteret ved det fremlagte  

 materiale.
Fra arbejdstagerside henviste man til, at det fremlagte materiale  

 ikke på tilstrækkelig vis dokumenterede, at en temponedsættelse fortsat fandt  

 sted, og at det var arbejdstagersidens opfattelse, at stilladsarbejderne  

 havde fulgt organisationernes påbud af 4. og 11. juni 1987.
 I et kontinuationsklageskrift 2 af 19. oktober 1987 har klagerne påstået  

 Specialarbejderforbundet pålagt bod for brud på Hovedaftalens § 2, stk. 4,  

 ved ikke på fællesmødet den 22. september 1987 at pålægge stilladsarbejderne  

 at bringe den overenskomststridige temponedsættelse til ophør.
 Klagerne har fremlagt et omfattende materiale til belysning af de påståede  

 temponedsættelser og deres omfang.
H?nnebeck Danmark A/S gik i slutningen af august 1987 påny over til at  

 aflønne sine stilladsarbejdere efter den ny overenskomsts priskurant for  

 provinsen.
Dette førte til nye arbejdsnedlæggelser hos virksomheden fra den  

 31. august 1987, og på et fællesmøde den 1. september 1987 erkendte man fra  

 arbejderside, at arbejdsnedlæggelserne var overenskomststridige, og man gav  

 tilsagn om at pålægge arbejderne at genoptage arbejdet snarest.
Dette skete  

 ikke, og ved et klageskrift af 9. september 1987 blev disse  

 arbejdsnedlæggelser indbragt for Arbejdsretten (Arbejdsrettens sag nr.  

 87.380). På et forberedende retsmøde i denne sag den 10. september 1987 blev  

 det påny erkendt, at arbejdsnedlæggelserne var overenskomststridige, og  

 organisationerne ville påny give arbejderne pålæg om arbejdets genoptagelse  

 straks.
Retsformanden opfordrede indtrængende de strejkende arbejdere til at  

 følge pålægget.
Som grundlag for påstanden om overenskomststridig boycot har de indklagede  

 navnlig henvist til en skrivelse af 8. juli 1987 fra H?nnebeck Danmark A/S  

 til Entreprenørforeningen.
I denne skrivelse udtales blandt andet: »Vi  

 syntes, at vi på mødet den 2. ds. viste vor gode vilje ved at give tilsagn om  

 ikke at ansætte montører fra de øvrige stilladsforretninger eller påtage os  

 konfliktramte opgaver.« Spørgsmålet om boycot blev behandlet på et  

 fællesmøde den 7. oktober 1987.
Afdelingsleder John Udengaard fra H?nnebeck Danmark A/S har for  

 Arbejdsretten blandt andet forklaret, at der i mødet den 2. juli 1987 kun  

 deltog repræsentanter fra Entreprenørforeningen og firmaet.
Der blev ikke  

 talt om boycot eller om nogen fælles adfærd fra de fire stilladsfirmaers  

 side, men Entreprenørforeningens repræsentanter tilkendegav, at man helst  

 ikke så, at firmaet, der var vendt tilbage til den tidligere højere aflønning  

 og ikke længere var ramt af aktionerne, overtog konfliktramt arbejde fra de  

 tre andre firmaer eller antog folk fra dem.
 Direktør Ottosen-Støtt fra Entreprenørforeningen har bekræftet John  

 Udengaards forklaring om mødedeltagerne og har tilføjet, at foreningen ikke  

 havde nogen hensigt om at etablere en boycot, men at man forsøgte at overtale  

 H?nnebeck til kun at udføre arbejde for deres egne kunder, således at de ikke  

 benyttede situationen til at tage kunder fra de andre firmaer.
Klagerne har anført, at arbejdsnedlæggelserne har været  

 overenskomststridige, og at det ved det fremlagte materiale - herunder  

 artiklerne i bladet Stillads Information - er dokumenteret, at der har været  

 langvarige, alvorlige og overenskomststridige temponedsættelser, også efter  

 retsmøderne den 4. og 11. juli 1987. Den almindelige arbejdsretlige regel om,  

 at arbejdere, der går ned i løn ved overgang fra akkordløn til timeløn, er  

 berettiget til at nedsætte arbejdstempoet svarende til lønnedgangen, kan ikke  

 anvendes i dette tilfælde, fordi der er tale om overgang fra en akkordaftale  

 til en anden.
Aktionerne har været systematiske, og Specialarbejderforbundet  

 har pådraget sig organisationsansvar ved ikke på fællesmødet den 22.  

 september 1987 at ville give arbejderne nyt pålæg om at normalisere arbejdet.  

 Klagerne har endelig bestridt, at der har været etableret nogen boycot mod  

 arbejderne.
De indklagede har henvist til, at baggrunden for arbejdernes adfærd har  

 været, at de efter en overenskomstfornyelse, hvor alle andre arbejdere fik  

 lønforhøjelser, skulle gå ned i løn med 30-35 kr. i timen fra den ene dag til  

 den anden.
Arbejdsnedlæggelserne har været overenskomststridige, men der bør  

 ikke pålægges arbejderne bod, fordi der i den nævnte situation foreligger  

 meget formildende omstændigheder.
Vedrørende de påklagede temponedsættelser har de indklagede anført, at  

 organisationerne i retsmøderne den 4. og 11. juni 1987 på grundlag af  

 oplysninger fra arbejderne erkendte, at der var sket overenskomststridige  

 temponedsættelser.
Det er imidlertid de indklagedes opfattelse, at der efter  

 pålægget den 11. juni 1987 om normalisering af arbejdet ikke er forekommet  

 overenskomststridige temponedsættelser.
Den almindelige regel om, at  

 arbejdere må nedsætte tempoet ved lønnedgang som følge af overgang til  

 timeløn, må også gælde ved en så betydelig lønnedgang som i denne sag.  

 Arbejderne har oplyst, at der i sommerens løb blev antaget et stort antal nye  

 arbejdere, og anvendelsen af nye, uoplærte arbejdere medfører en betydelig  

 nedgang i effektiviteten.
Det af klagerne fremlagte materiale er for usikkert  

 til at fastslå, at der er forekommet overenskomststridige temponedsættelser  

 efter den 11. juni 1987 og i så fald i hvilket omfang.
Under hensyn til  

 baggrunden for arbejdernes adfærd og til de nævnte forhold bør der ikke  

 pålægges arbejderne bod for temponedsættelser.
Der er intet grundlag for at  

 pålægge Specialarbejderforbundet noget organisationsansvar.
Forbundet hørte i  

 tiden fra den 11. juni og til dagen før fællesmødet den 22. september 1987  

 intet om, at temponedsættelserne var fortsat, og det måtte derfor gå ud fra,  

 at arbejdet var blevet normaliseret.
Det må ved H?nnebecks brev af 8. juli  

 1987 anses for bevist, at Entreprenørforeningen og de fire stilladsfirmaer  

 har etableret en overenskomststridig boycot mod stilladsarbejderne, og  

 foreningen og firmaerne bør pålægges en alvorlig bod for dette forhold.
 Arbejdsretten skal udtale:
 Arbejdsnedlæggelserne har, som det er erkendt fra de indklagedes side,  

 været overenskomststridige.
De indklagede har også erkendt, at der i tiden frem til den 11. juni 1987  

 har været overenskomststridige temponedsættelser.
Det må ved det af klagerne  

 fremlagte materiale anses for bevist, at der også i tiden efter den 11. juni  

 har været overenskomststridige temponedsættelser.
Størrelsen af  

 temponedsættelserne er imidlertid vanskelig at bedømme blandt andet på grund  

 af oplysningerne om ansættelsen af mange nye arbejdere.
Der kan ikke gives de  

 indklagede medhold i, at det er berettiget at nedsætte tempoet på grund af  

 lønnedgang ved overgang fra en akkordaftale til en ny akkordaftale.
Ved bedømmelsen af arbejdernes bodsansvar findes der at måtte lægges  

 betydelig vægt på det af de indklagede påpegede forhold, at  

 stilladsarbejderne efter en overenskomstfornyelse, der gav lønforhøjelser til  

 andre, skulle gå væsentligt ned i løn.
Det findes navnligt forståeligt, at de  

 i en sådan situation nedsætter arbejdstempoet, selv om det ikke var  

 berettiget.
Retten er herefter nået til, at klagernes påstand om  

 normalisering af arbejdet tages til følge, at der pålægges arbejderne  

 sædvanlig bod for arbejdsnedlæggelserne, og at der ikke pålægges dem bod for  

 temponedsættelserne.
Der findes ikke i de fremkomne oplysninger at være grundlag for at  

 fastslå, at Specialarbejderforbundet har pådraget sig noget  

 organisationsansvar, eller at de fire stilladsfirmaer og  

 Entreprenørforeningen har iværksat en boycot mod arbejderne.
Parterne  

 frifindes derfor for påstandene herom.
 Sagens omkostninger, 4.000 kr., skal betales af de indklagede.
 T h i k e n d e s f o r r e t :
 De på bilag 1 i sag nr. 87.288 anførte medlemmer af  

 Specialarbejderforbundet i Danmark tilpligtes straks at normalisere arbejdet.
 Den af de pågældende medlemmer siden den 19. maj 1987 iværksatte  

 temponedsættelse er overenskomststridig.
 De på bilag 1 i sag nr. 87.288 anførte medlemmer af  

 Specialarbejderforbundet i Danmark skal hver til Dansk Arbejdsgiverforening  

 betale en bod, der for hver time de pågældende har deltaget i  

 overenskomststridige arbejdsnedlæggelser i tiden fra den 19. maj og til den  

 4. juni 1987 fastsættes til 20 kr. og for hver time i tiden fra den 5. juni  

 til den 23. oktober 1987 fastsættes til 30 kr.
 De på bilag 1 i sag nr. 87.380 anførte medlemmer af  

 Specialarbejderforbundet i Danmark skal hver til Dansk Arbejdsgiverforening  

 betale en bod, der for hver time de pågældende har deltaget i  

 overenskomststridige arbejdsnedlæggelser i tiden fra den 31. august og til  

 den 10. september 1987 fastsættes til 20 kr. og for hver time i tiden fra den  

 11. september til den 23. oktober 1987 fastsættes til 30 kr.
 Der pålægges ikke de indklagede forbundsmedlemmer bod for deltagelse i  

 overenskomststridige temponedsættelser.
 I øvrigt frifindes parterne for de mod dem nedlagte påstande.
 Sagernes omkostninger, 4.000 kr., skal betales af de indklagede.
 (* 1) Henvisninger: Per Jacobsen s.330, s.332, s.556, Rise og Degerbøl s.  

 118, Hasselbalch Kollektivarbejdsretten s.261, Christensen og Sørensen s.132,  

 K 10.645 (A 1985 s.108), K 10.445 (A 1985 s.137) K 10.712 m.fl. (A 1985  

 s.161), K 5670 (A 1963 s.67), K 5692 (A 1963 s. 97).
