Vejledning om identifikation af patienter og anden sikring mod  

 forvekslinger i sundhedsvæsenet Forord Mange af sundhedsvæsenets opgaver er blevet mere komplekse og skal ofte  

 udføres på kortere tid og i flere afdelingers regi.
Mange personer og  

 personalekategorier deltager i diagnostik og behandling af den enkelte  

 patient.
Det medfører større risiko for forveksling eller forbytning og  

 dermed risiko for alvorlige komplikationer og fejl.
Det er derfor vigtigt, at der i sundhedsvæsenet benyttes rutiner med  

 indbygget patientsikkerhed.
Det kan bl.a. ske ved relevante instrukser og ved  

 løbende uddannelse og kvalitetsudvikling.
Med denne vejledning ønsker Sundhedsstyrelsen at øge opmærksomheden på  

 patientsikkerhed.
Vejledningen anviser nogle af de principper, der kan  

 benyttes på området.
Sundhedsstyrelsen, februar 1996 Gunnar Schiøler Michael von Magnus Vejledning om identifikation af patienter og anden sikring mod  

 forvekslinger i sundhedsvæsenet 1 Indledning 2 Formålet med vejledningen 3 Afdelingsinstrukser 3.1 Generel afdelingsinstruks 3.2 Detail-instrukser mv.
4 Personidentifikation 4.1 Kriterier for identifikation af en patient 4.2 Procedure og metoder til at identificere en patient 4.3 Hvornår identifikation skal foretages 4.4 Ansvar for identifikation 5 Mærkning af oplysninger, diagnostisk materiale mv.
5.1 Kriterier for entydig mærkning 5.2 Fremgangsmåde ved mærkning af oplysninger mv.
 5.3 Ansvar for mærkning af oplysninger mv.
5.4 Ansvar for kontrol af entydig mærkning og overensstemmelse med  

 patientens identitet 6 Entydige og fuldstændige optegnelser 7 Eksempler på særlige områder 7.1 Sideforveksling og andre fejllokalisationer ved indgreb 7.2 Røntgenbilleder mv.
7.3 Identifikation og mærkning af vævsprøver, herunder blod 7.4 Medicingivning 7.5 Sikring af forligelighed ved transfusion 7.6 Identifikation af nyfødte på barselgang og barselafdeling Bilag Oversigt over love og andet relevant materiale 1 Indledning Sundhedsstyrelsen modtager hvert år et antal sager, som handler om forkert  

 identifikation af patient, lægemiddel, prøver mv.
Det drejer sig overvejende  

 om forkert medicingivning (dosis/præparat) eller blodtransfusion men også om  

 operation af forkert patient, sideforveksling ved indgreb og forbytning ved  

 vurdering af røntgenbilleder eller undersøgelse af prøvemateriale.
 Fejltagelserne sker tit i rutinemæssige procedurer og kan ofte undgås,  

 hvis der foreligger klare instrukser.
Sikker identifikation af patienter og korrekt mærkning af  

 oplysninger, diagnostisk materiale mv. er en forudsætning for, at  

 relevante oplysninger og procedurer benyttes til den rette patient.
En  

 betydningsfuld sikkerhedsfaktor er løbende og tilstrækkelig information  

 til patienten om, hvad der sker og planlægges udført.
For at gøre  

 patientbehandlingen sikker, er det endeligt nødvendigt at kræve entydige  

 og fuldstændige oplysninger ved ordination, rekvisition,  

 indikationstillelse, behandling mv.
 Det er derfor vigtigt, at disse områder af central betydning for  

 patientsikkerheden indgår i sundhedsvæsenets kvalitetsudvikling.
 Identifikation af patienter og sikring mod andre forvekslinger er tillige  

 en væsentlig, selvstændig funktion, som løbende skal udføres af alle, der  

 deltager i undersøgelse og behandling.
Vejledningen er udformet særligt til komplekse organisationer som fx  

 sygehusafdelinger.
De grundliggende principper bør imidlertid iagttages af  

 alle sundhedspersoner, også i primærsektoren.
Kapitel 4, 5 og 6 samt afsnit  

 7.3 er fx af direkte relevans for praktiserende læger og speciallæger.
2 Formålet med vejledningen For at øge patientsikkerheden vil Sundhedsstyrelsen med denne vejledning  

 henlede opmærksomheden på særlige problemområder.
 Sundhedsstyrelsen kan ikke udforme en detaljeret, endegyldig vejledning,  

 da der er store forskelle i lokale forudsætninger og i opgavevaretagelsen.  

 Styrelsen har derfor valgt at angive en række generelle krav til indholdet af  

 instrukser/rutiner og give eksempler på, hvilke hensyn der bør tages på  

 særlige områder.
 Sundhedsvæsenets personale har pligt til at finde de løsninger, der ud fra  

 lokale forudsætninger optimerer patientsikkerheden.
Vejledningen tjener desuden til at eksemplificere, hvordan  

 sundhedspersoner kan opfylde kravet om at udvise omhu og  

 samvittighedsfuldhed, der pålægges i fx lægeloven og sygeplejeloven.
Når der  

 efterfølgende anvendes »skal« angiver det, hvad Sundhedsstyrelsen  

 finder hører til god praksis.
Det vil i den konkrete situation være  

 Sundhedsvæsenets Patientklagenævn, som afgør, om der er grundlag for kritik  

 eller anden sanktion.
 Som bilag til vejledningen findes en aktuel oversigt over relevant  

 lovgivning og andet materiale.
3 Afdelings-instrukser For at øge sikkerheden i patientbehandlingen skal de enkelte  

 sygehusafdelinger og lignende enheder inden for sundhedsvæsenet udforme klare  

 retningslinjer for identifikation af patienter og sikring mod forveksling  

 eller forbytning af oplysninger.
Ved oplysninger forstås journaloptegnelser  

 og andre papirer samt diagnostisk materiale, der vedrører en patient.
 Afdelingsledelsen (normalt den lægelige chef, som har ansvaret for  

 undersøgelse og behandling) skal sikre, at de relevante instrukser findes.  

 Ledelsen skal informere det berørte personale om afdelingens gældende  

 instrukser, der bør findes i samlet, lettilgængelig form.
Instrukser kan efter aftale være gældende for flere afdelinger, som  

 udfører opgaver i fællesskab (fx ved operationer), for at sikre en  

 hensigtsmæssig arbejdsgang.
Det forudsætter, at de berørte afdelinger er  

 enige, og at der foreligger entydige, fuldstændige instrukser, som sikrer mod  

 fejl, og som klart fastlægger, hvem der har ansvaret i de enkelte  

 delprocedurer.
3.1 Generel afdelingsinstruks Der skal udarbejdes en generel instruks for at fastlægge afdelingens  

 sædvanlige principper for personidentifikation, for mærkning og kontrol af  

 oplysninger (herunder diagnostisk materiale) samt for entydige og  

 fuldstændige optegnelser.
Den generelle instruks skal indskærpe, at enhver  

 tvivl om personidentitet eller tvivl om, hvorvidt oplysninger er  

 overensstemmende, entydige og fuldstændige, skal føre til  

 kontrol/efterprøvning, inden ordinationen eller rekvisitionen udføres.
 3.2 Detail-instrukser mv.
Der skal findes detail-instrukser med udmøntning af de generelle  

 principper i konkrete forskrifter og procedurer, hvor dette må anses  

 nødvendigt for patientsikkerheden.
I kapitel 7 findes eksempler på sådanne  

 områder.
 Hvor det er hensigtsmæssigt, skal retningslinjer for korrekt  

 personidentifikation samt mærkning og kontrol af oplysninger mv. indarbejdes  

 i afdelingens øvrige procedureforskrifter.
4 Personidentifikation En instruks for identifikation skal definere 1) kriterier nødvendige for  

 korrekt identifikation 2) hvilken procedure og hvilke metoder der skal  

 anvendes 3) hvornår identifikationsproceduren skal gennemføres 4) og hvem der  

 har ansvar for, at identifikationen bliver foretaget.
4.1 Kriterier for identifikation af en patient Som hovedregel gælder, at en patient ikke kan anses for korrekt  

 identificeret alene ved navn, men at personnummer skal indgå.
Kun  

 undtagelsesvist kan personnummer erstattes af fødselsår, måned og dato.
Identifikation kan i visse situationer baseres på genkendelse, dvs. hvor  

 der foreligger personligt, sikkert kendskab til patienten.
Når patientens  

 identitet i disse tilfælde skal sammenholdes med andre oplysninger (jf. 5.4),  

 skal personnummer indgå i kontrollen.
Ved undersøgelse (fx anonym HIV-test) eller behandling (fx akut  

 skadebehandling af bevidstløs) kendes patientidentiteten undertiden ikke med  

 tilstrækkelig sikkerhed.
I så fald skal patienten tildeles og identificeres  

 med et løbenummer eller anden kode, der er unik.
4.2 Procedure og metoder til at identificere en patient Hos voksne, habile patienter er personens egen angivelse af navn og  

 personnummer fyldestgørende.
Derimod har det i nogle situationer vist sig  

 utilstrækkeligt, at den pågældende blot på forespørgsel bekræftede sit navn  

 og personnummer.
Identitetsbånd vinder stigende udbredelse, men der kan ikke  

 stilles krav om anvendelsen, når der er tale om voksne, habile patienter.
Hos patienter som er inhabile , fx som følge af medicinpåvirkning,  

 lidelse i centralnervesystem eller psykisk lidelse kan  

 identifikationsmulighederne sikres ved anvendelse af identitetsbånd om  

 håndled eller fodled med angivelse af navn, personnummer og  

 indlæggelsesafdeling.
Det samme gælder hos børn  indlagt på sygehus,  

 hvis de ikke sikkert selv kan angive identitetsoplysninger.
I disse tilfælde  

 bør identiteten som hovedregel tillige bekræftes under medvirken af personale  

 fra stamafdelingen eller af tilstedeværende pårørende, når procedurer skal  

 udføres af personale fra andre afdelinger.
 Hvis der i disse tilfælde ikke rutinemæssigt anvendes identitetsbånd, skal  

 identiteten på anden måde sikres, og der skal findes udtømmende instrukser  

 for fremgangsmåden for personidentifikation.
4.3 Hvornår identifikation skal foretages Der skal som hovedregel foretages identifikation forud for enhver handling  

 rettet direkte mod patienten, fx uddeling/indgift af medicin,  

 blodprøvetagning, billeddiagnostisk undersøgelse, anæstesi og operation.
Det  

 er således ikke tilstrækkeligt kun at foretage identifikationsproceduren  

 (samt kontrol af overensstemmelse med oplysninger, jf. 5.4), når der er tvivl  

 om identiteten.
4.4 Ansvar for identifikation Den sundhedsperson, der udfører en patientrettet procedure, har et  

 selvstændigt ansvar for korrekt identifikation.
Når der samtidigt udføres  

 flere procedurer af forskellige sundhedspersoner, har hver især et udelt  

 ansvar . Det indebærer fx, at såvel operatøren som den for anæstesien  

 ansvarlige ved en operation under helbedøvelse hver har et selvstændigt  

 ansvar for at sikre patientens identitet og for entydig mærkning og kontrol  

 af oplysninger, de benytter sig af og frembringer, jf. 4.3, 5.1 og 5.4,  

 medmindre andet er aftalt, jf. 3.
 5 Mærkning af oplysninger, diagnostisk materiale mv.
Alle oplysninger (jf. kap. 3, indledning), der er relevante for  

 patientundersøgelse, behandling mv., skal mærkes entydigt , uanset de  

 foreligger på papir eller elektronisk.
Det gælder både journaloplysninger  

 (anamnese, undersøgelse, diagnose, ordination, indikation, prøvesvar mv.),  

 henvisnings- og bestillingssedler, diagnostisk materiale, som stammer direkte  

 fra patienten (fx blod- og vævsprøver) samt øvrigt diagnostisk materiale, som  

 vedrører patienten, fx billeddiagnostisk materiale.
5.1 Kriterier for entydig mærkning Det skal entydigt fremgå, hvilken patient oplysningen vedrører, jf. 4.1,  

 hvilken sundhedsperson der er ansvarlig for oplysningen, og hvornår  

 oplysningen er dateret (dato, evt. klokkeslæt). Hensigten hermed er bl.a. at  

 muliggøre efterprøvning ved tvivl.
 I nogle situationer, fx vævs- og visse blodprøver, skal det tillige  

 angives fra hvilket anatomisk område (herunder hvilken side) oplysningen  

 stammer, for at den er entydigt mærket.
 5.2 Fremgangsmåde ved mærkning af oplysninger mv.
Som hovedregel skal enhver oplysning være entydigt mærket, jf. 5.1. Også  

 ved mundtlig videregivelse af oplysninger skal identifikationen omfatte navn  

 og personnummer for at være entydig.
Det vil fx være tilfældet ved mundtlige  

 ordinationer og ved telefonisk afgivne prøvesvar.
Diagnostisk materiale skal mærkes således, at hvert enkelt fysisk adskilt  

 element er mærket entydigt.
Hvis diagnostisk materiale af procesmæssige  

 grunde kun mærkes med kode (fx stregkode), skal det være muligt ubesværet at  

 koble koden til oplysninger, der opfylder kriterierne for entydig mærkning,  

 og koden skal tillige fremgå af øvrige oplysninger vedrørende det  

 diagnostiske materiale.
 5.3 Ansvar for mærkning af oplysninger mv.
 Den sundhedsperson, der frembringer, bearbejder eller afsender oplysninger  

 til videre brug, har ansvar for, at oplysningerne er entydigt mærket, jf.  

 5.1.
5.4 Ansvar for kontrol af entydig mærkning og overensstemmelse med  

 patientens identitet Når en sundhedsperson modtager eller anvender oplysninger, har vedkommende  

 ansvar for at sikre sig den entydige mærkning af oplysningerne og sikre  

 overensstemmelse med patientens identitet.
Hvis mærkningen ikke er entydig,  

 identiteten ikke overensstemmende eller oplysningerne i øvrigt ikke  

 overensstemmende med andre foreliggende oplysninger, skal vedkommende  

 foretage det nødvendige for at indhente og kontrollere den relevante  

 oplysning.
Er dette ikke muligt med tilstrækkelig sikkerhed, skal vedkommende  

 tage skridt til fornyet indhentning af oplysninger og berigtigelse eller  

 kassation af de utilstrækkeligt mærkede oplysninger.
6 Entydige og fuldstændige optegnelser Optegnelser, der føres med henblik på fortsat undersøgelse, behandling og  

 kontrol ved andre sundhedspersoner, skal være entydige og fuldstændige.
Det  

 betyder, at indikation for planlagt undersøgelse og behandling (herunder  

 indgreb) skal være angivet.
Det skal også fremgå hvilken undersøgelse,  

 behandling eller kontrol, der planlægges udført, og hvilken information  

 patienten i den anledning er givet.
Der henvises endvidere til bilaget nr. 4  

 og 9.
7 Eksempler på særlige områder Når foranstående sikkerhedsrutiner overholdes, vil det give en væsentlig  

 sikring mod forvekslinger og fejltagelser på grund af fejlagtige eller  

 ufuldstændige oplysninger.
I den enkelte afdeling kan der dog være behov for  

 mere detaljerede sikkerhedsprocedurer for ofte forekommende arbejdsrutiner,  

 hvor der kan være en særlig risiko for fejl, eller hvor fejl kan lede til  

 særligt alvorlige konsekvenser.
 På baggrund af Sundhedsstyrelsens erfaringer med indberetninger og  

 klagesager skal der særligt peges på nedenstående problemområder.
7.1 Sideforveksling og andre fejllokalisationer ved indgreb På afdelingen skal der findes en instruks for sikring af korrekt  

 operationsfelt.
Instruksen skal angive, hvilken fremgangsmåde der skal  

 anvendes for at undgå fejllokalisation, herunder særligt sideforveksling af  

 ekstremiteter eller parvise organer.
Instruksen skal ligeledes angive, hvem  

 der er ansvarlig for relevante kontrolprocedurer.
Som hovedregel har den  

 sundhedsperson, der udfører en patientrettet procedure, ansvar for  

 identifikation (jf. 4.4) og kontrolprocedurer (jf. 5.4).
Den læge, der ordinerer et indgreb, skal i journalen angive indikationen,  

 præcisere indgrebets art og entydige lokalisation og optegne hvilken  

 information, der er givet patienten, herunder samtykket til indgrebet.
Det  

 kan undertiden være hensigtsmæssigt at mærke operationsfeltet med farvestift.
Journaloptegnelsen skal foreligge - evt. i læselig kladde - når patienten  

 klargøres til operation.
De relevante identifikations- og kontrolprocedurer  

 skal gennemføres, jf. kapitel 4 og 5. Det gælder særligt identifikation af  

 patienten og kontrol af, at de medfølgende oplysninger stemmer overens  

 indbyrdes (fx hovedjournal, anæstesijournal, blodtypekort) og med  

 patientidentiteten.
 Det skal ligeledes kontrolleres, at nødvendige oplysninger (indikation,  

 indgrebets art og lokalisation samt patientinformation/samtykke) foreligger.
 Den opererende læge har et selvstændigt ansvar for at sikre sig, at disse  

 forudsætninger for at udføre indgrebet er til stede.
 7.2 Røntgenbilleder mv.
 Der skal på den billeddiagnostiske afdeling foreligge en instruks for  

 mærkning og identifikation af røntgenbilleder og andre billedoptagelser.
Den sundhedsperson, der udfører undersøgelsen, er ansvarlig for, at  

 patientens identitet stemmer overens med henvisningen, den anvendte  

 navneplade, evt. medfølgende journal og andet materiale.
Ved tvivl om hvilken  

 undersøgelse, der skal foretages, kontaktes henvisende læge.
Vedkommende skal  

 desuden sikre sig korrekt mærkning af side mv. på billedet.
Undersøgeren  

 sikrer sig, at patientens navneplade fjernes fra markeringsapparatet  

 umiddelbart efter undersøgelsen.
Navnepladen skal som regel følge patienten  

 eller journalen.
 Den, der udfører undersøgelsen, skal efterfølgende sikre sig, at billedet  

 er mærket entydigt jf. 5.1. Anvendes konvolut eller lignende til opbevaring  

 af billeder skal det kontrolleres, at oplysninger herpå stemmer overens med  

 oplysninger på billedet.
Den læge, der beskriver billedet, skal sikre sig, at der er  

 overensstemmelse mellem identitetsoplysninger på billedet,  

 henvisningsseddel/svar og eventuel journal og andet materiale.
Hvis den  

 endelige beskrivelse afviger væsentligt fra det præliminære svar, skal dette  

 angives.
Ved seriebilleder skal der ske en ordensnummerering og eventuel  

 nummerering med tidspunkt.
Snitbilledoptagelser med konventionel  

 røntgenteknik skal markeres med et mål for afstand mellem film og bevægeakse.  

 På CT- og MR-billeder skal foreligge snitnummerering, som skal kunne  

 sammenholdes med et scout view, hvorpå der er indlagt linjer.
 Hvis et billede anvendes i forbindelse med undersøgelse eller behandling  

 af en patient, skal billedets oplysninger sammenholdes med patientens  

 identitetsoplysninger.
7.3 Identifikation og mærkning af vævsprøver, herunder blod Der skal fra patologisk afdeling, centrallaboratorium mv. foreligge  

 instruks om sikring af korrekt patientidentifikation, kontrol af  

 bestillingssedlens oplysninger, mærkning og identifikation af prøvemateriale.  

 Instruksen skal præcisere, at ansvaret for identifikation og mærkning af  

 prøveglas mv. i forbindelse med prøvetagning påhviler den, som tager prøven.  

 Ligeledes skal ansvaret for efterfølgende mærkning af udskæringer og lignende  

 samt senere beskrivelse af præparatet fastslås.
Sikring af personidentitet sker som beskrevet i kapitel 4. Mærkning af  

 prøvemateriale sker normalt ved angivelse af patientens navn, personnummer og  

 datering.
Der kan anvendes kode i form af entydigt identifikationsnummer jf.  

 5.2. Mærkning skal foregå direkte på objektglas eller på reagensglas, som  

 indeholder præparat eller prøve og skal udføres, inden prøven tages.
I  

 forbindelse med undersøgelse af præparatet/prøven skal undersøgeren sikre sig  

 overensstemmelse mellem prøvens oplysninger og henvisningssedlens  

 oplysninger.
Når svaret afgives, skal der igen ske en kontrol, hvor  

 oplysningerne sammenholdes.
7.4 Medicingivning Der skal på afdelingen foreligge en instruks for identifikation af  

 lægemiddel og patient i forbindelse med medicingivning.
Det skal fremgå, hvem  

 der er ansvarlig for korrekt identifikation.
Instruksen kan indgå i  

 afdelingens skriftlige instruktioner for håndtering af lægemidler, jf.  

 bilaget nr. 5.
Ordination af lægemidler og ændringer af ordination skal som hovedregel  

 foreligge skriftligt i journalen.
Ordination kan dog gives  

 mundtligt/telefonisk, når den efterfølgende optegnes i journalen.
Afdelingens  

 instrukser skal i så fald angive, hvorledes fremgangsmåden skal være for  

 denne efterfølgende skriftlige bekræftelse.
Ved ordination og udmåling skal lægemidlet altid identificeres med  

 navn/betegnelse, præparationsform samt styrke/koncentration.
Identifikationen  

 af lægemidlet skal ske direkte på beholderen (fx ampul/hætteglas), idet det  

 ikke er tilstrækkeligt at aflæse på udvendige pakning.
Disse oplysninger samt  

 dosis og modtagers identitetsoplysninger skal ved udmåling kontrolleres med  

 ordinationen.
Hvis lægemidlet ikke straks uddeles/indgives af den person som  

 udmåler, skal modtagers identitetsoplysninger fremgå af beholderen.
Ligeledes  

 skal lægemidlets navn, styrke/koncentration og dosis samt tidspunkt for  

 uddeling/indgift angives på beholderen eller i det adskilte rum (fx i  

 medicinbakke), hvor beholderen med den udmålte medicin opbevares.
Disse  

 oplysninger skal ligeledes anføres ved tilsætning af lægemidler til  

 infusionsvæsker.
 Ved selve uddelingen skal der foretages identifikation af modtageren som  

 beskrevet i kapitel 4, og lægemidlets identitet skal kontrolleres med  

 ordinationen i den udstrækning, det er muligt.
 Såfremt patienter selv administrerer deres medicin, skal dette fremgå af  

 patientjournalen, og proceduren vedrørende denne administrationsform skal  

 indgå i afdelingens instrukser.
Når patienten udskrives fra afdelingen, skal denne gives entydig  

 information om den fortsatte behandling med lægemidler.
Hvad angår recepter  

 udskrevet i den forbindelse henvises til bilaget nr. 8.
7.5 Sikring af forligelighed ved transfusion Der skal fra blodbanken foreligge en instruks for mærkning og  

 identifikation af blodtype, patient og blodprodukt i forbindelse med alle  

 faser af blodtransfusion, såsom prøvetagning til type og forlig, rekvisition  

 og ekspedition af blod, opsætning og tilkobling af transfusion.
Det skal af  

 instruksen klart fremgå, hvad der skal kontrolleres, og hvem der i den  

 enkelte fase er ansvarlig for denne kontrol.
Instruksen skal angive, hvorledes (donor- og patient-) blodtype samt  

 personidentifikation anføres på blodpose og på blodtypesvar.
Der må i  

 løbenummer ikke anvendes betegnelser, der kan forveksles med blodtype.
Ved  

 forekomst af irregulære antistoffer bør der anvendes særlig mærkning.
Instruksen skal særligt udførligt angive, hvorledes der sikres korrekt  

 identifikation af patienten, som skal modtage blod, og hvordan  

 overensstemmelse sikres mellem patientidentitet og blodtype og tilsvarende  

 oplysninger på blodprodukt/produktkort og blodtypesvar.
Det skal tillige  

 kontrolleres, at der er undersøgt for og fundet forligelighed.
De nævnte  

 kontrolprocedurer skal udføres ved patienten, umiddelbart før  

 blodtransfusionen foretages.
Det skal af instruksen fremgå, at den der  

 opsætter og tilkobler blodet er ansvarlig for dette.
7.6 Identifikation af nyfødte på barselgang og barselafdeling Der skal på afdelingen foreligge en instruks for, hvorledes moderens og  

 barnets identitet sikres.
Instruksen skal angive, hvem der er ansvarlig.
Der  

 bør anvendes identitetsbånd, som vedføjes moderens håndled i forbindelse med  

 ankomst til afdelingen, og barnets fod- eller håndled før afnavling eller,  

 hvis det af hensyn til behandlingen må udskydes, snarest muligt herefter.
Moderens navn, personnummer og barnets entydige identitetsnummer skal  

 fremgå af både barnets og moderens identitetsbånd.
Identitetsnummeret samt  

 barnets køn opføres i moderens journal og i samtlige papirer vedrørende  

 barnet.
Før barnet forlader fødestuen kontrolleres og sammenholdes  

 oplysningerne på moderens identitetsbånd, barnets identitetsbånd og  

 journaloplysningerne.
Ved modtagelsen på barselafdelingen gentages  

 kontrolproceduren.
Ved udskrivning fra barselafdeling kontrolleres og  

 sammenholdes igen barnets identitetsbånd mod moderens identitetsbånd og  

 journaloplysninger.
Det vil være en fordel, at moderen deltager i disse  

 kontrolprocedurer.
Bilag Oversigt over love og andet relevant materiale 1 Lov om sundhedsvæsenets centralstyrelse mv. nr. 397 af 10. juni 1987,  

 senest ændret ved lov nr. 503 af 30. juni 1993 2 Lov om udøvelse af lægegerning, jf. lovbekendtgørelse nr. 632 af 20.  

 juli 1995 3 Lov om sygeplejersker, jf. lovbekendtgørelse nr. 759 af 14. november  

 1990, senest ændret ved lov nr. 352 af 14. maj 1992 4 Indenrigsministeriets bekendtgørelse nr. 244 af 26. juli 1937 om lægers  

 pligt til at føre optegnelser 5 Sundhedsstyrelsens bekendtgørelse nr. 270 af 26. april 1995 om  

 håndtering af lægemidler på behandlende institutioner og afdelinger  

 (medicinskabsbekendtgørelsen) 6 Sundhedsstyrelsens bekendtgørelse nr. 242 af 7. april 1995 om  

 dosisdispensering af lægemidler 7 Sundhedsstyrelsens vejledning nr. 64 af 10. maj 1995 om  

 dosisdispensering af lægemidler 8 Sundhedsstyrelsens bekendtgørelse nr. 294 af 9. maj 1995 om recepter 9 Sundhedsstyrelsens cirkulære nr. 163 af 22. september 1992 om  

 information og samtykke mv. »Lægers pligt og patienters ret« 10 Sundhedsstyrelsens vejledende retningslinier af 3. januar 1984 for  

 kontrolforanstaltninger ved anvendelse af servietter, tamponer, duge,  

 instrumenter mv. i forbindelse med operationer 11 Sundhedsstyrelsens vejledning i god fremstillingspraksis for  

 blodbankers fremstilling og forhandling m.v. af blod og blodkomponenter.  

 April 1992 (J.nr. 2601-49-1991) 12 Ansvar for udstyr: »Journal« for sundhedsvæsenet nr. 1,  

 februar 1993, s. 25 13 Ansatte i dilemma - hvad er mit ansvar?: »Journal« nr. 3,  

 august 1991, s. 19 14 Udskrivningsbreve til tiden (praktiserende læger skal have oplysninger,  

 når de skal følge en behandling op): »Journal« nr. 1, februar 1995,  

 s. 30 15 Manglende identifikation ved blodtransfusion:  

 »Sygeplejersken« 21/90, side 43 og Ugeskrift for Læger 152/20, side  

 1486 16 Fejl ved anæstesi (2 sager): »Sygeplejersken« 1/90, side 24 17 Billeder forbyttet: »Sygeplejersken« 14/90, side 27 18 Fejlidentifikation af operationspræparater: Ugeskrift for Læger 152/8,  

 side 567 19 Information skal fremgå af journalen: »Journal« nr. 2,  

 februar 1992, side 30 20 Journalføring og information ved mislykket operation: Ugeskrift for  

 Læger 153/26 side 1895 21 Forbudt at rette i journaler: »Journal« nr. 4, november 1991,  

 side 23 22 Vedrørende medicinordination, medicingivning og patienters  

 selvadministration af medicin m.m.
Sundhedsstyrelsens brev af 12. december  

 1995 til bl.a. landets sygehuse.
Optrykt i Ugeskrift for Læger 158/4, side  

 562-563.
