Rådighed, jobsøgning, frist, møde med medlemmet efter fristperiodens udløb, medlemmets retsstilling uklar, a-kassen traf ikke afgørelse over for medlemmet XX 13. marts 2009 Ankenævnet har behandlet Deres klage på vegne af YY på møde den 12. marts 2009.
Nævnet traf denne A F G Ø R E L S E Ankenævnet finder ikke, at der er tilstrækkeligt grundlag for at anse YY for ikke at stå til rådighed for arbejdsmarkedet.
 YY har derfor ret til dagpenge fra den 16. juli 2008.
 Ankenævnet ændrer således Arbejdsdirektoratets afgørelse af den 12. august 2008.
B E G R U N D E L S E Ankenævnet har lagt til grund, at  YY var til rådighedssamtale i a-kassen den 16. april 2008,  YY fik en frist til at vise sin tilknytning til arbejdsmarkedet ved aktiv arbejdssøgning i perioden fra den 16. april 2008 til den 16. maj 2008,  YY efter fristperiodens udløb indsendte jobsøgningsskemaerne til a-kassen,  a-kassen på baggrund af de modtagne jobsøgningsskemaer ved brev af den 28. maj 2008 bad YY om nogle uddybende oplysninger vedrørende hendes jobsøgning,  YY var til samtale i a-kassen den 4. juni 2008, hvor hun mundtligt besvarede a-kassens brev af den 28. maj 2008, og  a-kassen den 17. juli 2008 traf afgørelse om, at YY ikke stod til rådighed for arbejdsmarkedet.
 Arbejdsdirektoratet har den 12. august 2008 truffet afgørelse om, at YY ikke har ret til dagpenge fra den 16. juli 2008, idet hun ikke havde søgt stillinger nok, og at hun derfor skal opfylde et nyt beskæftigelseskrav, før hun igen har ret til dagpenge.
Et ledigt medlem kan kun få dagpenge, hvis medlemmet står til rådighed for arbejdsmarkedet.
Heri ligger bl.a. betingelserne om, at medlemmet skal være aktivt arbejdssøgende og kunne overtage rimeligt arbejde med fuld sædvanlig arbejdstid på de vilkår, som er almindelige inden for det pågældende faglige område.
A-kassen skal informere medlemmet om rådighedsforpligtelsen, herunder om pligten til at søge arbejde.
Informationen skal som udgangspunkt gives skriftligt.
A-kassen skal dog altid give det enkelte medlem individuel og personlig vejledning, hvis medlemmet har særligt behov for det.
 A-kassen skal undersøge og vurdere et medlems rådighed, hvis der opstår tvivl om rådigheden for arbejdsmarkedet.
 Hvis a-kassen finder, at medlemmet står til rådighed, men der dog er tvivl om medlemmets fortsatte tilknytning til arbejdsmarkedet, skal a-kassen give medlemmet en frist på højst 3 måneder til at dokumentere sin jobsøgning.
Efter fristens udløb skal a-kassen vurdere medlemmets rådighed for arbejdsmarkedet.
A-kassen skal træffe afgørelse over for medlemmet, hvis a-kassen finder, at medlemmet ikke står til rådighed for arbejdsmarkedet.
Det fremgår af a-kassens brev af den 28. maj 2008, at a-kassen ikke på baggrund af oplysningerne på jobsøgningsskemaerne kunne træffe afgørelse om YYs rådighed.
A-kassen bad derfor YY om at komme med yderligere oplysninger.
 YY kom med yderligere oplysninger til a-kassen den 4. juni 2008.
 Det fremgår af a-kassens samtalenotat af den 4. juni 2008, at det her blev aftalt, at sagsbehandleren ville vurdere YYs jobsøgning med hovedkontoret, at sagsbehandleren ville arrangere en jobsamtale hos A Rengøring, og at YY fremover skulle søge 4 opslåede fuldtidsrengøringsstillinger om ugen.
 YY hørte ikke yderligere fra a-kassen, før hun blev indkaldt til samtale i a-kassen den 16. juli 2008.
 A-kassen traf herefter den 17. juli 2008 afgørelse om, at YY ikke stod til rådighed for arbejdsmarkedet.
 Ankenævnet finder ikke, at der foreligger et tilstrækkeligt grundlag for at fratage YY hendes dagpenge.
Ankenævnet har ved afgørelsen bl.a. lagt vægt på, at a-kassen ikke i tilknytning til fristperiodens udløb over for YY traf afgørelse om, at hun ikke stod til rådighed.
A-kassen traf heller ikke afgørelse om, at YY fik en yderligere frist med en samtidig vejledning om jobsøgning, herunder om hvilke typer jobs hun nu skulle søge.
 Det er på denne baggrund ankenævnets opfattelse, at det ikke med tilstrækkelig sikkerhed kan lægges til grund, at YY er blevet bibragt en klar opfattelse af, hvad der var konklusionen på det afholdte møde den 4. juni 2008.
 Ankenævnet har således lagt vægt på, at de ting, der blev aftalt ved samtalen den 4. juni 2008, ikke kan anses for at give YY et entydigt billede af hendes retsstilling efter samtalen.
 Det er således ankenævnets opfattelse, at det må anses for uklart, om a-kassen efter fristperiodens udløb anså YY for ikke at stå til rådighed for arbejdsmarkedet, eller om det var klart for hende, at hun i stedet fik en ny frist til at bevise sin rådighed, herunder hvilken vejledning hun havde fået om jobsøgning i denne sammenhæng.
 Det er på denne baggrund ankenævnets vurdering, at YY har ret til dagpenge fra den 16. juli 2008.
R E G L E R Ankenævnet henviser til  § 62, stk. 1, nr. 1 og stk. 6, og § 65 i lov om arbejdsløshedsforsikring mv., jf. lovbekendtgørelse nr. 994 af 8. august 2007,  § 3, § 8, § 10, stk. 1, § 24, stk. 1, og § 28 i Arbejdsdirektoratets bekendtgørelse nr. 179 af 19. februar 2007 om rådighed, og  § 1, § 2, § 4 og § 5 i Arbejdsdirektoratets bekendtgørelse nr. 177 af 19. februar 2007 om en a-kasses pligt til at vejlede m.v.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra direktoratet samt yderligere oplysninger fra a-kassen, sekretariatets høringsskrivelse af den 18. februar 2009 og høringssvar af den 26. februar 2009.
På ankenævnets vegne De kan læse om afgørelsens retlige grundlag på de følgende sider.
 Kopi til:
Arbejdsdirektoratet A-kassen Regler Lov om arbejdsløshedsforsikring mv., jf. lovbekendtgørelse nr. 994 af 8. august 2007:
§ 62. Der kan kun udbetales dagpenge til et medlem, som står til rådighed for arbejdsmarkedet.
Det er en betingelse for at være til rådighed, at medlemmet 1) er aktivt arbejdssøgende, 2) kan og vil overtage arbejde med dags varsel, 3) kan og vil deltage i formidlingssamtaler, samtaler om formidlingsrelevante oplysninger (cv-samtaler) efter kapitel 6 i lov om en aktiv beskæftigelsesindsats og rådighedssamtaler, 4) kan og vil deltage i kontaktforløb, herunder i jobsamtaler, og aftalte aktiviteter og tilbud efter lov om en aktiv beskæftigelsesindsats, og 5) giver staten i jobcenteret de oplysninger, som er nødvendige for, at medlemmet kan formidles arbejde og gives tilbud efter lov om en aktiv beskæftigelsesindsats.
Stk. 2. Dagpenge må ikke udbetales til et medlem, 1) som er sygt eller i øvrigt ude af stand til at påtage sig arbejde af normalt omfang, 2) som aftjener værnepligt eller unddrager sig denne, 3) som ved domstols- eller administrativ afgørelse er berøvet sin frihed, eller som unddrager sig frihedsberøvelse, 4) som forsørges på institution, eller 5) som af anden grund ikke står til rådighed for arbejdsmarkedet.
 Stk. 3. Kriminalforsorgen skal underrette Arbejdsdirektoratet, hvis et medlem, der modtager dagpenge, undergives strafafsoning eller anden frihedsberøvende foranstaltning, herunder varetægtsfængsling, som følge af et strafbart forhold.
Stk. 4. Politiet eller kriminalforsorgen skal underrette Arbejdsdirektoratet, når myndigheden får formodning om, at et medlem modtager dagpenge, hvis 1) medlemmet bevidst unddrager sig strafforfølgning her i landet i tilfælde, hvor a) medlemmet er varetægtsfængslet, b) politiet eftersøger medlemmet med henblik på varetægtsfængsling eller c) der foreligger en varetægtsfængslingskendelse, eller 2) medlemmet bevidst unddrager sig straffuldbyrdelse her i landet i tilfælde, hvor medlemmet er idømt en ubetinget fængselsstraf eller anden strafferetlig retsfølge, der indebærer eller giver mulighed for frihedsberøvelse.
 Stk. 5. Arbejdsdirektoratet skal videregive underretninger, jf. stk. 3 og 4, til medlemmets arbejdsløshedskasse.
Stk. 6. Direktøren for Arbejdsdirektoratet fastsætter efter forhandling med Beskæftigelsesrådet nærmere regler for anvendelsen af bestemmelserne i stk. 1 og 2. Der kan herunder fastsættes nærmere bestemmelser om 1) de betingelser, et medlem skal opfylde for at kunne anses for at stå til rådighed for arbejdsmarkedet, 2) medlemmets kontakt med arbejdsløshedskassen, staten i jobcenteret og andre aktører i forbindelse med den aktive beskæftigelsespolitik, samt 3) tab af dagpengeret som følge af manglende rådighed og generhvervelse af dagpengeret.
 § 65. Arbejdsløshedskassen skal vejlede medlemmet om de rettigheder og pligter, der følger af lovens kapitel 7-16, samt om medlemmets rettigheder og pligter i øvrigt efter arbejdsmarkedslovgivningen.
 Stk. 2. Ved ledighedens indtræden skal arbejdsløshedskassen informere medlemmet om betydningen af pligten til at stå til rådighed for arbejdsmarkedet, jf. §§ 62-63 a.
 Stk. 3. Arbejdsløshedskassen skal påse, at medlemmet står til rådighed for arbejdsmarkedet, og har pligt til at foretage en vurdering af medlemmets rådighed.
 Stk. 4. Det påhviler medlemmet at medvirke ved tilvejebringelsen af de oplysninger, der er nødvendige for gennemførelsen af bestemmelserne i stk. 1-3.
 Stk. 5. Nærmere regler om anvendelse af bestemmelserne i stk. 1-4 fastsættes af direktøren for Arbejdsdirektoratet efter forhandling med Beskæftigelsesrådet.
Stk. 6. Arbejdsløshedskassernes fremgangsmåde ved udveksling af information med staten i jobcenteret sker efter regler fastsat af direktøren for Arbejdsdirektoratet efter forhandling med chefen for Arbejdsmarkedsstyrelsen og Beskæftigelsesrådet.
Direktøren for Arbejdsdirektoratet fastsætter efter forhandling med chefen for Arbejdsmarkedsstyrelsen og Beskæftigelsesrådet nærmere regler for arbejdsløshedskassernes pligt til at videregive oplysninger til brug for staten i jobcenteret eller til statistisk brug.
 Arbejdsdirektoratets bekendtgørelse nr. 179 af 19. februar 2007 om rådighed:
Kapitel 2 Generelle rådighedsbetingelser § 3. Et ledigt medlem kan kun få dagpenge, hvis medlemmet står til rådighed for arbejdsmarkedet.
Overtagelse af arbejde § 8. Et medlem skal kunne overtage rimeligt arbejde med fuld sædvanlig arbejdstid på de vilkår, som er almindelige inden for det pågældende faglige område.
For deltidsforsikrede er fuld sædvanlig arbejdstid 30 timer om ugen.
Stk. 2. Rimeligt arbejde omfatter alt arbejde, som medlemmet kan varetage.
Arbejdet er også rimeligt, hvis medlemmet kan varetage det efter et kortere uddannelsesforløb, og medlemmet får tilbudt den fornødne oplæring i forbindelse med formidlingen.
Jobsøgning og CV § 10. Et medlem skal søge arbejde, jf. §§ 8 og 9, og deltage i kurser og andre tilbud, der øger mulighederne for at få arbejde.
 Stk. 2. Medlemmet skal også søge konkrete job efter pålæg af jobcenteret, a-kassen eller anden aktør.
Stk. 3. Medlemmet skal søge arbejde på den måde, der er sædvanlig inden for det pågældende faglige område.
Medlemmet skal endvidere søge helårsarbejde med fuld sædvanlig arbejdstid.
Stk. 4. Medlemmet skal senest 1 måned efter registreringen som arbejdssøgende oprette et CV og gøre det tilgængeligt på Jobnet.
Medlemmet skal herefter sikre sig, at oplysningerne i CV'et til enhver tid er korrekte og fyldestgørende.
Kapitel 9 Rådighedsvurdering § 24. A-kassen skal undersøge og vurdere et medlems rådighed, hvis der opstår tvivl om rådigheden for arbejdsmarkedet.
 Stk. 2. A-kassen skal notere alle oplysninger, der kan have betydning for medlemmets ret til dagpenge, herunder underretninger fra jobcenteret og oplysninger, som medlemmet selv giver.
 Stk. 3. Bliver a-kassen bekendt med forhold, der gør det sandsynligt, at medlemmet ikke står til rådighed for arbejdsmarkedet, skal a-kassen standse udbetalingen af dagpenge til medlemmet, så længe a-kassen undersøger forholdet.
 Arbejdsdirektoratets bekendtgørelse nr. 177 af 19. februar 2007 om en a-kasses pligt til at vejlede m.v.:
Kapitel 1 Generel vejledningspligt § 1. En a-kasse skal vejlede egne medlemmer om de rettigheder og pligter, som et medlem har efter lov om arbejdsløshedsforsikring m.v., og om rettigheder og pligter i øvrigt efter arbejdsmarkedslovgivningen.
§ 2. Når et medlem bliver ledigt, skal a-kassen informere medlemmet om rådighedsforpligtelsen.
A-kassen skal herunder informere om, at et medlem for at stå til rådighed for arbejdsmarkedet skal 1) registrere sig hos staten i jobcenteret fra 1. ledige dag, 2) oprette et relevant og fyldestgørende CV i Jobnet inden 1 måned, 3) være aktivt arbejdssøgende fra 1. ledige dag, herunder når medlemmet deltager i tilbud, 4) kunne formidles rimeligt arbejde med dags varsel fra 1. ledige dag, 5) opretholde kontakten og møde til samtaler hos staten i jobcenteret, a-kassen og anden aktør gennem hele ledighedsforløbet, 6) deltage i tilbud efter lov om en aktiv beskæftigelsesindsats.
Stk. 2. A-kassen skal informere om pligten til at gå på Jobnet mindst en gang ugentligt som led i jobsøgningen og for at bekræfte registreringen som arbejdssøgende.
A-kassen skal også informere om, hvilke konsekvenser det har for retten til dagpenge, hvis fristen for at bekræfte registreringen ikke overholdes.
Stk. 3. A-kassen skal informere medlemmet om 1) 3-måneders-fristen for at indsende ydelseskort, 2) kontakten med staten i jobcenteret, a-kassen og anden aktør, 3) jobformidling, 4) arbejdsmarkedsrettede tilbud, og 5) mulighederne for selvvalgt uddannelse.
 Stk. 4. A-kassen skal også informere om, at et medlem skal indsende en frigørelsesattest til a-kassen, herunder om den særlige frist for at indsende attesten, hvis medlemmet har eller får arbejde på nedsat tid med et opsigelsesvarsel, og skal have supplerende dagpenge.
§ 3. Når et medlem bliver ledigt, skal a-kassen informere om, hvilke konsekvenser det har for retten til dagpenge ikke at stå til rådighed for arbejdsmarkedet.
A-kassen skal herudover informere om selvforskyldt ledighed og de sanktioner, der knytter sig hertil.
 Stk. 2. A-kassen skal informere om, at der gælder de samme regler, hvis et medlem ikke vil medvirke til møder, aktiviteter og tilbud hos en anden aktør, som hos staten i jobcenteret.
 § 4. A-kassen skal give information, jf. § 2 og § 3, til alle medlemmer, som a-kassen indplacerer i en dagpengeperiode.
 Stk. 2. Informationen skal gives skriftligt, fx ved udlevering af fyldestgørende informationsmateriale.
 § 5. En a-kasse skal altid give det enkelte medlem individuel og personlig vejledning, hvis medlemmet har særligt behov herfor.
 Stk. 2. Vejledningen kan under hensyntagen til et medlems behov gives skriftligt eller ved en personlig samtale.
