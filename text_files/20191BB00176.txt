Fremsat den 14. maj 2020 af Morten Messerschmidt (DF), Liselott Blixt (DF), René Christensen (DF), Kristian Thulesen Dahl (DF), Søren Espersen (DF), Pia Kjærsgaard (DF), Marie Krarup (DF) og Peter Skaarup (DF) Forslag til folketingsbeslutning om at ændre repatrieringsloven Folketinget pålægger regeringen inden udgangen af 2020 at fremsætte forslag til ændring af repatrieringsloven, så udbetaling af repatrieringsstøtte øjeblikkelig standses, hvis modtageren begår kriminalitet i hjemlandet efter repatriering.
Bemærkninger til forslaget Som det er i dag, giver repatrieringsloven som udgangspunkt kun staten mulighed for at tilbageholde eller kræve penge tilbage, hvis den repatrierede inden for et år fortryder hjemrejsen og beslutter sig for at genbosætte sig i Danmark.
På baggrund af den seneste sag om syreren Hussein Abbas, der over for det kurdiske politi har tilstået at have dræbt sin kone og parrets otteårige søn, ønsker forslagsstillerne dette ændret.
Kristeligt Dagblad har i en artikelserie afdækket sagen.
Ifølge Kristeligt Dagblad kom Hussein Abbas til Danmark fra Syrien i 2015 og var indtil for nylig bosat i Nyborg Kommune.
I februar gjorde han brug af den såkaldte repatrieringsordning, som muliggør økonomisk støtte fra den danske stat for til gengæld at opgive retten til at opholde sig i Danmark.
Hans kone, Huda Ali Ahmad, og parrets tre børn, der ligeledes boede i Langeskov på Fyn, tog med til Syrien, hvor Hussein Abbas den 22. februar 2020 myrdede både sin hustru og sønnen Azad  (»Efter Huda-sag vil minister lukke hul i repatrieringsloven: »Det er helt, helt uholdbart««, Kristeligt Dagblad, den 1. maj 2020). Ifølge dokumenter, som Kristeligt Dagblad er kommet i besiddelse af, fik Hussein Abbas i februar udbetalt den første rate af sin repatrieringsstøtte på godt 100.000 kroner, ligesom den næste rate på samme beløb skal udbetales senere på året.
Hussein Abbas står dermed til at få udbetalt cirka 215.000 kroner.
 Forslagsstillerne finder repatrieringsordningen i dens nuværende udformning oprørende og foreslår derfor, at der øjeblikkelig  og med tilbagevirkende kraft, således at det også dækker Hussein Abbas  indføres en betingelse i loven om, at overførsler bremses og allerede overførte penge søges tilbagebetalt, hvis den repatrierede under eller i en årrække efter repatrieringen begår voldsforbrydelser eller andre alvorlige straffelovsovertrædelser, som også efter dansk ret vil være strafbare.
Skriftlig fremsættelse Morten Messerschmidt (DF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at ændre repatrieringsloven.
(Beslutningsforslag nr.
B 176) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
