Ankestyrelsens principafgørelse P-27-04 om efterbetaling - forældelse - pension - genoptagelse Resume:
 Ved beregning af forældelsesfristen i en pensionssag skulle den 5-årige forældelsesfrist regnes fra anmodningen om genoptagelse.
Sagsbehandling i forbindelse med ansøgning om forhøjelse af pensionen inden for denne 5-årige periode medførte suspension af fristen, som derfor skulle forlænges med sagsbehandlingstiden. *) Kassation:
Principafgørelsen er afløst af en nyere afgørelse Kassationsdato:
30-05-2009 Love:
Lov om forældelse af visse fordringer - lov nr. 274 af 22. december 1908 - § 1 og § 2 Note:
*) Se også SM P-10-03 og SM P-23-03 Sagsfremstilling:
En kvinde, der var tilkendt almindelig forhøjet førtidspension med virkning fra 1. juli 1995, søgte i august 2002 om genoptagelse af sin pensionssag.
Kommunen traf afgørelse om, at der var ret til mellemste førtidspension med virkning fra 1. juli 1995. På grund af forældelsesreglerne blev der efterbetalt pension fra 1. september 1997, svarende til 5 år forud for anmodningen om genoptagelse.
Kvinden ankede afgørelsen og påpegede, at hun i 1999 havde søgt om genoptagelse af sagen.
Hun mente derfor ikke at pensionsudbetalingerne kunne være omfattet af forældelsesloven.
 Nævnet tiltrådte afgørelsen og begrundede denne med at sagsbehandlingen i 1999 (6 måneder og 10 dage) foregik inden forældelsesspørgsmålet blev aktuelt.
 Sagen blev behandlet i principielt møde til supplement til tidligere afgørelser om efterbetaling og forældelse af førtidspension.
 Afgørelse:
 Der var ret til efterbetaling af førtidspension fra den. 1. marts 1997.
Begrundelsen var, at forældelsesfristen skulle beregnes tilbage med 5 år fra anmodningen om genoptagelse.
Sagsbehandlingstiden inden for denne 5-års periode skulle tillægges, idet forældelsesfristen var suspenderet, mens sagen var under behandling.
Der var ikke ved anmodningen om genoptagelse sket afbrydelse af forældelsesfristen, med den virkning at en ny 5-årig frist begyndte at løbe.
Afbrydelse af fristen kan bl.a. ske ved anlæggelse af retssag.
