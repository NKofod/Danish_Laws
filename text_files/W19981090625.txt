Ved indlæggelsen blev der ved røntgenundersøgelse  

 konstateret brud på flere ribben på højre side og  

 højresidig fortætning på røntgenundersøgelse  

 af lungerne, hvilket blev taget som udtryk for kvæstelse af lungen.  

 Herudover fandtes dobbeltsidigt bækkenbrud.
Lægen vurderede, at  

 bækkenbruddet var stabilt, og at der ikke umiddelbart var  

 ortopædkirurgisk behandlingskrævende forhold, hvorefter patienten  

 blev henvist til parenkymkirurgisk læge.
Den parenkymkirurgiske læge fandt ved undersøgelse af  

 patienten, at bugvæggen var blød uden muskelværn, og at  

 det kunne gennemføles uden smerteklager.
Patienten var øm i  

 begge flanker, hvor der ikke blev observeret dæmpning.
Der blev anlagt  

 blærekateter.
Kateteret fungerede primært med klar urin, men  

 senere med blodtilblandet urin.
 Det blev besluttet, at akut CT-skanning ikke var indiceret, men at  

 patienten skulle observeres med puls og blodtryksmåling.
Patienten blev tilset om natten.
Den kliniske undersøgelse viste  

 ikke nogen væsentlig ændring, men man fandt, at der var sket et  

 fald i blodprocenten fra 8,3 ved indlæggelsen kl. 17.50 til 5,6 kl.  

 21.50. På baggrund heraf blev der givet blodtransfusion.
Ydermere  

 fremgik det af laboratorieskemaet, at der var sket en stigning i  

 se-kreatinin, hvilket er et udtryk for påvirkning af nyrefunktionen.  

 Der var normalt urinproduktion.
Dagen efter blev patienten undersøgt af en afdelingslæge fra  

 ortopædkirurgisk afdeling.
Han gennemså røntgenbillede af  

 bækkenet fra indlæggelsesdagen og skønnede, at kvaliteten  

 af billedet var dårlig, hvorfor han ordinerede et nyt samme dag.
Han  

 vurderede, at der ikke forelå brud eller ledskred svarende til korsben  

 eller dettes led med bækkenvingen, hvorfor han ordinerede mobilisering  

 af patienten.
Det fremgår af sagen, at patientens tilstand blev bedret i dagene  

 efter indlæggelsen.
Den 6. indlæggelsesdag havde han feber.
Der  

 blev observeret blod i afføringen den 7. indlæggelsesdag.
Den 8.  

 dag var han mobiliseret og spiste og drak fint.
Han var godt  

 smertedækket, og der havde været gang i maven.
Den 10. indlæggelsesdag fik lægerne klinisk mistanke om en  

 endetarmslæsion, da der blev observeret luft i underhuden svarende til  

 ben og lysk.
De relevante undersøgelser, CT-skanning og  

 røntgenkontrastundersøgelse af endetarmen blev foretaget akut.  

 Undersøgelsen viste, at der var kontrastudløb gennem et lille  

 hul i endetarmen, og der blev der korrekt foretaget akut operation.  

 Operationen blev udført i overensstemmelse med sædvanlig  

 praksis.
 Patienten var i indlæggelsesperioden indlagt på  

 anæstesiologisk-intensiv afdeling, hvor undersøgelse og  

 behandling foregik som et samarbejde mellem de forskellige specialer.  

 Intensivlægerne havde det daglige ansvar, og patienten blev tilset af  

 de øvrige relevante specialafdelinger.
Klage over mangelfuld observation og  

 smertebehandling Nævnet fandt ikke anledning til kritik af  

 lægerne på anæstesi-intensiv afdeling for behandlingen af  

 patienten, idet han fra indlæggelsen blev observeret og behandlet  

 omhyggeligt.
Man var fra starten opmærksom på, at god  

 smertebehandling på grund af de mange ribbensbrud var vigtig for at  

 undgå, at patientens vejrtrækning blev så dårlig, at  

 respiratorbehandling ville blive nødvendig.
Vejrtrækningen blev  

 løbende overvåget ved måling af blodets iltindhold og ved  

 kliniske undersøgelser suppleret med røntgenundersøgelse  

 af lungerne.
 I øvrigt fandt nævnet, at indgift af  

 væske og ernæring blev omhyggeligt planlagt og dokumenteret.  

 Nyrernes funktion blev kontrolleret ved daglige  

 laboratorieundersøgelser og måling af urinproduktion.
Endelig fandt nævnet, at både stamafdelingen,  

 parenkymkirurgisk afdeling, ortopædkirurgisk afdeling og mikrobiologisk  

 afdeling blev involveret i relevant omfang.
Da patientens tilstand blev  

 dramatisk forværret, foregik bestræbelserne på udredning og  

 behandling i et efter beskrivelsen velfungerende samarbejde mellem de  

 nævnte afdelinger.
Nævnet kunne oplyse, at det er velkendt, at en  

 blodansamling i bækkenet og bag bughinden som følge af  

 bækkenbrud kan føre til forbigående ophør af  

 tarmfunktion, hvorfor det var forståeligt, at der gik en uge før  

 patienten havde afføring.
Tilstanden begrundede ikke specielle  

 diagnostiske eller behandlingsmæssige tiltag.
