Fremsat den 7. oktober 1998 af  

 erhvervsministeren (Pia Gjellerup) Forslag til Lov om sikkerhed til søs*) Kapitel 1 Lovens anvendelse på danske og udenlandske  

 skibe § 1. Loven finder anvendelse på danske skibe.
For  

 krigsskibe og troppetransportskibe finder dog alene kapitel 3 og § 17,  

 stk. 3, anvendelse.
 Stk. 2. Erhvervsministeren kan fastsætte regler om, at  

 loven og de i medfør af denne udstedte forskrifter helt eller delvis  

 skal finde anvendelse på udenlandske skibe i dansk havn, på dansk  

 søterritorium, i de eksklusive økonomiske zoner samt på  

 dansk kontinentalsokkelområde og fiskeriterritorium.
Kapitel 2 Forskrifter vedrørende skibes bygning, udstyr og  

 drift m.v.
§ 2. Ethvert skib skal være bygget og udstyret og skal  

 drives således, at menneskeliv på søen er sikret fuldt  

 betryggende og således, at det er egnet til det formål, det til  

 enhver tid er bestemt for.
Der skal tages mest muligt hensyn til beskyttelse  

 af havet mod forurening.
 Stk. 2. Skibet skal være forsynet med navigeringsmidler,  

 maskinanlæg, radioanlæg, redningsmateriel, lægemidler samt  

 brandsikrings- og brandslukningsmidler i et sådant omfang, at de  

 ombordværende, skibet og ladningen er sikret bedst muligt.
 Stk. 3. Skibets arbejdssteder og opholdsrum m.v. skal  

 være indrettet således, at der tages mest muligt hensyn til  

 sikkerheden og sundhedstilstanden om bord og de ombordværendes  

 velbefindende samt deres beskyttelse mod skadelige påvirkninger.
 Stk. 4. Skibet skal være forsynet med  

 konstruktionsmæssige og tekniske indretninger til beskyttelse af havet  

 mod forurening.
§ 3. Erhvervsministeren kan fastsætte regler om skibes  

 bygning, udstyr og drift, herunder om 1)	hvornår og efter hvilke retningslinier et skib skal synes,  

 eftersyn, godkendelse og afprøvning af materiel, krav der skal stilles  

 til skibes stabilitet, lastelinjer og dybgangsmærker, og rederens og  

 skibsførerens pligter i forbindelse hermed, 2)	hvilke love, forskrifter, certifikater og skibsbøger,  

 herunder skibsjournaler og -planer i forbindelse med forebyggelse af  

 forurening fra skibe, samt tilsynsbøger, der skal være om bord,  

 og om autorisation, indretning og førelse af bøgerne, samt om  

 hvilke opslag der skal være anbragt om bord, 3)	hjælpemidler og materialer, om disses indretning og  

 mærkning, anvendelse, vedligeholdelse og pasning, om  

 sikkerhedsarbejdet, om arbejdsgiverens pligter i forbindelse med de  

 sikkerheds- og sundhedsmæssige forhold, hvorunder arbejde om bord, som  

 ikke er omfattet af lov om arbejdsmiljø, skal udføres, 4)	skibets sikkerheds-, brand- og redningstjeneste, sundhedsforholdene  

 og renligheden om bord, sygdomsbehandlernes sundhedsuddannelse,  

 arbejdsmedicinske undersøgelser, udgifternes afholdelse i forbindelse  

 hermed, samt arbejdsgiverens og arbejdstagerens pligter i denne  

 forbindelse, 5)	ansvarsområdet for skibsofficerer og andre om bord, der har  

 ledende stillinger, 6)	forebyggelse mod at få blindpassagerer om bord, samt  

 behandlingen af blindpassagerer om bord, 7)	mærkning, lastning, transport og losning af farligt gods og  

 anden ladning, der kræver særlige foranstaltninger af hensyn til  

 skibets og menneskelivs sikkerhed og beskyttelse af havet mod forurening,  

 og 8)	transport af levende dyr.
 § 4. Erhvervsministeren kan fastsætte regler om  

 levering, markedsføring og fremstilling af fritidsfartøjer,  

 skibsudstyr, personlige værnemidler og andre produkter, som anvendes om  

 bord i skibe.
 Stk. 2. Erhvervsministeren kan fastsætte regler om  

 forhold, som afsenderen skal iagttage ved transport af gods til  

 søs.
Stk. 3. Erhvervsministeren fastsætter regler om  

 undersøgelse af ulykker til søs, der vedrører danske  

 skibe, samt ulykker til søs med anden tilknytning til Danmark,  

 herunder om 1)	meldepligt og fjernelse af vragdele i forbindelse med  

 søulykker med henblik på at sikre  

 undersøgelsesmulighederne, 2)	samarbejde med udenlandske myndigheder og 3)	begrænsning i adgangen til aktindsigt, indtil  

 undersøgelsen er afsluttet.
Stk. 4. Søfartsstyrelsen kan påbyde, at den, der  

 markedsfører et fartøj eller et produkt, som nævnt i  

 stk.1, og som anvendt i overensstemmelse med sin bestemmelse kan frembyde  

 fare for sikkerhed, sundhed eller miljø, skal træffe de  

 nødvendige foranstaltninger til afværgelse heraf.
Det kan  

 herunder påbydes, 1)	at levering eller markedsføring af de pågældende  

 fartøjer eller produkter skal standses, og 2)	at de pågældende produkter eller fartøjer skal  

 tilbagekaldes fra markedet.
§ 5. For skibe, hvis køl er lagt, eller som er på  

 tilsvarende konstruktionsstadium, på det tidspunkt da nye regler  

 udstedt efter §§ 3 - 4 træder i kraft, kan det fastsættes,  

 at de nye regler ikke eller ikke i fuldt omfang skal finde anvendelse.
Der  

 skal herved tages rimeligt hensyn til beskyttelse af havet mod forurening,  

 sikkerheds- og sundhedsmæssige forhold samt skibets art og  

 anvendelse.
 Stk. 2. For skibe under 20 BRT eller med en bruttotonnage på  

 under 20 og for bevaringsværdige skibe kan der fastsættes  

 lempeligere regler, der fraviger bestemmelserne i § 2.
Kapitel 3 Forholdsregler for sejladsen m.v.
§ 6. Erhvervsministeren kan fastsætte regler,  

 træffe foranstaltninger og meddele generelle og konkrete forbud eller  

 påbud til sikring af sejladsen, overholdelse af orden og forebyggelse  

 af fare samt til forebyggelse af, at der lægges den frie sejlads  

 hindringer i vejen, herunder om 1)	forbud mod sejlads, fiskeri, ankring og dykning i særlige  

 områder, 2)	søvejsregler, fartrestriktioner og ruteforløb, 3)	anvendelse af lods, 4)	meldesystemer og rutesystemer, radarovervågning og anvendelse  

 af afviserfartøjer, 5)	godkendelse af hurtigfærger, 6)	broer, 7)	beskyttelse af søkabler og undersøiske  

 rørledninger, 8)	oprettelse af zoner til overholdelse af orden og forebyggelse af  

 fare omkring havanlæg og i forbindelse med anlægsarbejder, 9)	vagthold i skibe, og 10)	bistand til redning af menneskeliv på søen.
 § 7. Erhvervsministeren kan pålægge enhver  

 fører af skib under dansk flag igennem optagelse og videresendelse af  

 meteorologiske observationer at bidrage til opretholdelse af en vejrtjeneste  

 i et sådant omfang, som kræves af hensyn til  

 sejladssikkerheden.
 Stk. 2. Trafikministeren træffer efter forhandling med  

 erhvervsministeren de fornødne foranstaltninger til Danmarks medvirken  

 ved opretholdelsen af en international vejrtjeneste til betryggelse af  

 skibsfarten.
 § 8. Når forholdene gør det påkrævet,  

 etableres der efter forsvarsministerens nærmere bestemmelse  

 navigationssystemer og afmærkning til hjælp for pladsbestemmelse  

 og sejlads i dansk afmærkningsområde.
 Stk. 2. Etablering og vedligeholdelse af navigationssystemer  

 og afmærkning til hjælp for pladsbestemmelse og sejlads i hoved-  

 og gennemsejlingsfarvande samt til sikker ankerplads udføres for  

 statens regning ved Farvandsvæsenets foranstaltning.
 Stk. 3. Navigationssystemer og afmærkning, der ikke er  

 omfattet af stk. 2, udføres og vedligeholdes af vedkommende  

 havnevæsen, brobestyrelse m.v., der tillige afholder udgifterne i  

 forbindelse hermed.
 Stk. 4. Spørgsmål om afgrænsning mellem  

 stk. 2 og 3 afgøres af forsvarsministeren.
Kapitel 4 Almindelige pligter § 9. Rederen skal sørge for, at fejl eller mangler, som  

 vedkommende bliver bekendt med, udbedres og skal påse, at skibet  

 gennemgår de lovpligtige syn og er forsynet med gyldige certifikater.  

 Rederen skal tillige sikre, at skibsføreren har mulighed for at  

 opfylde de forpligtelser, der påhviler denne.
§ 10. Skibsføreren skal sørge for, at skibet er  

 i sikkerheds- og sundhedsmæssig forsvarlig stand, og at arbejdet om  

 bord kan tilrettelægges således, at det kan udføres  

 sikkerheds- og sundhedsmæssigt forsvarligt.
Skibsføreren skal  

 tillige sørge for, at foreskrevne konstruktionsmæssige og  

 tekniske indretninger til beskyttelse af havet mod forurening er i forsvarlig  

 stand og kan benyttes efter formålet.
 § 11. Den, der leder arbejdet om bord, skal sørge for,  

 at de ansatte er tilstrækkeligt beskyttet mod ulykkestilfælde og  

 sundhedsfarlig påvirkning og skal ved instruktion og tilsyn sikre, at  

 arbejdet udføres på forsvarlig måde under hensyn til  

 ulykkes- og sundhedsrisikoen.
 § 12. De ansatte om bord skal medvirke til, at de  

 foranstaltninger, der er truffet for at sikre mod ulykker eller skadelige  

 påvirkninger, virker efter deres hensigt.
 § 13. Det påhviler enhver ombordværende at  

 respektere de sikkerhedsforanstaltninger, som træffes om bord af hensyn  

 til skibets sødygtighed og de ombordværendes sikkerhed.
Kapitel 5 Tilbageholdelse og anløbsforbud § 14. Er det som følge af fejl eller mangler ved skrog,  

 maskineri, sikkerhedsudstyr, placering af ballast og ladning, bemanding eller  

 af andre grunde forbundet med fare for ombordværendes sikkerhed eller  

 sundhed eller fare for forurening af havet at lade et skib gå til  

 søs eller fortsætte sejladsen, kan Søfartsstyrelsen  

 tilbageholde skibet.
 Stk. 2. Søfartsstyrelsen kan endvidere tilbageholde et  

 skib, hvis skibet mangler foreskrevne certifikater, eller såfremt  

 rederen, føreren eller den, der handler på disses vegne,  

 lægger Søfartsstyrelsen hindringer i vejen for en forsvarlig  

 udøvelse af dens pligter.
Stk. 3. Afgørelsen om skibets tilbageholdelse skal  

 snarest muligt meddeles føreren eller rederen med oplysning om grunden  

 til tilbageholdelsen og om de vilkår, hvorunder frigivelse kan finde  

 sted.
Søfartsstyrelsen kan betinge frigivelsen af et skib af, at  

 udstederen af skibets certifikater har kontrolleret og bekræftet, at  

 certificeringen kan opretholdes.
Stk. 4. Søfartsstyrelsen kan foranledige, at der  

 træffes forholdsregler til at hindre skibets afgang.
I udlandet kan  

 afgørelsen om tilbageholdelse anmeldes til den stedlige danske  

 repræsentation, der efter anmodning fra Søfartsstyrelsen kan  

 foranledige, at der træffes forholdsregler til at hindre skibets  

 afgang.
§ 15. I tilslutning til en tilbageholdelse efter § 14 kan  

 Søfartsstyrelsen udstede forbud mod, at et skib anløber danske  

 havne, såfremt 1)	skibet afsejler eller fortsætter sin sejlads på trods af  

 tilbageholdelsen, 2)	skibet undlader at anløbe et reparationsværft, som  

 udpeges efter aftale med Søfartsstyrelsen, med henblik på at  

 udbedre de forhold, som førte til tilbageholdelsen, eller 3)	et skib, der er tilbageholdt alene som følge af manglende  

 ISM-certificering, får ophævet tilbageholdelsen uden at  

 være certificeret.
 Stk. 2. Søfartsstyrelsen kan efter anmodning fra et  

 andet land udstede forbud mod anløb af danske havne, når et skib  

 mangler foreskrevet ISM-certifikat eller har overtrådt bestemmelser for  

 en tilbageholdelse, som er meddelt af det pågældende land.
 Stk. 3. Når der er udstedt et anløbsforbud over  

 for et skib, kan Søfartsstyrelsen give tilladelse til anløb af  

 en bestemt dansk havn, hvis skibets fortsatte sejlads indebærer risiko  

 for tab af menneskeliv, skade på havmiljøet, eller hvis bydende  

 nødvendige sikkerhedshensyn gør det påkrævet, eller  

 med henblik på at afhjælpe fejl og mangler.
 Stk. 4. Søfartsstyrelsen ophæver et  

 anløbsforbud, når de forhold, som førte til  

 anløbsforbudet, er bragt i orden, jf. dog § 24, stk. 4.
 § 16. Kun de medarbejdere i Søfartsstyrelsen, som er  

 bemyndiget dertil, kan tilbageholde skibe, jf. § 14, stk. 1 og  

 2. Havnefogder (havnemestre) kan dog af Søfartsstyrelsen  

 bemyndiges til foreløbigt at tilbageholde et skib.
 Stk. 2. Søfartsstyrelsen kan informere andre  

 lande og offentliggøre oplysninger om skibe, der er blevet  

 tilbageholdt eller er meddelt anløbsforbud, herunder om navnet  

 på skibets klassifikationsselskab og årsagen til tilbageholdelsen  

 eller anløbsforbudet.
 Stk. 3. Erhvervsministeren kan fastsætte nærmere  

 regler om Søfartsstyrelsens tilbageholdelse af skibe og meddelelse af  

 anløbsforbud, herunder om underretning af politi og havnemyndigheder  

 m.v.
 Stk. 4. Søfartsstyrelsens afgørelse om  

 tilbageholdelse af et skib og anløbsforbud kan af vedkommende rederi  

 indbringes for Tilbageholdelsesnævnet.
Kapitel 6 Tilsyn m.v.
 § 17. Erhvervsministeren er øverste administrative  

 myndighed i spørgsmål vedrørende denne lov, jf. dog  

 stk. 3, § 7, stk. 2, § 8 og § 21, stk. 2.
Stk. 2. Søfartsstyrelsen varetager administrationen af  

 denne lov, jf. dog § 7, stk. 2, og § 8, og har til opgave  

 at 1)	påse, at loven og de i medfør heraf fastsatte regler,  

 påbud og forbud overholdes, 2)	godkende skibes anvendelse, herunder det tilladte fartsområde  

 og passagerantal, og i forbindelse hermed udstede de fornødne  

 certifikater og anden dokumentation og 3)	holde sig orienteret om den tekniske og sociale udvikling inden for  

 lovens område og medvirke til sikkerheds-, sundheds- og  

 miljømæssige forbedringer af skibe samt deres udstyr og  

 drift.
Stk. 3. Forsvarsministeren kan fastsætte regler om  

 sikkerhed og sundhed for de i § 1, stk. 1, 2. pkt., nævnte  

 skibe.
Tilsyn med overholdelsen af de i 1. pkt. nævnte regler  

 føres af forsvarsministeren.
 Stk. 4. Forsvarsministeren fører kontrol med  

 navigationssystemer og afmærkning og kan efter forhandling med  

 erhvervsministeren fastsætte nærmere regler herom, herunder om  

 reglernes anvendelse på udenlandske skibe.
Stk. 5. Erhvervsministeren kan bemyndige  

 Søfartsstyrelsen til at udøve de beføjelser, der i denne  

 lov er tillagt erhvervsministeren.
Tekniske forskrifter, som  

 Søfartsstyrelsen udsteder i henhold til sådan bemyndigelse,  

 kundgøres i »Meddelelser fra Søfartsstyrelsen«.
 Stk. 6. Erhvervsministeren kan i øvrigt efter aftale  

 med vedkommende minister fastsætte regler om Søfartsstyrelsens  

 samarbejde med andre offentlige myndigheder og beslutte, at  

 erhvervsministerens og Søfartsstyrelsens beføjelser efter loven  

 udøves af andre offentlige myndigheder.
 Stk. 7. Henlægger erhvervsministeren sine  

 beføjelser efter loven til Søfartsstyrelsen eller anden  

 offentlig myndighed, kan ministeren fastsætte regler om klageadgangen,  

 herunder at klager ikke kan indbringes for anden administrativ myndighed.
 § 18. Søfartsstyrelsen kan påbyde, at forhold,  

 der strider mod loven eller regler eller afgørelser i medfør af  

 loven, skal bringes i orden straks eller inden en nærmere fastsat  

 frist.
 § 19. Søfartsstyrelsens medarbejdere har, hvis det  

 skønnes nødvendigt i forbindelse med deres hverv, til enhver  

 tid mod behørig legitimation uden retskendelse adgang til at gå  

 om bord i ethvert skib, der er omfattet af loven, for at udføre deres  

 opgaver. 1. pkt. finder tilsvarende anvendelse for skibe under bygning.
 Stk. 2. Det påhviler såvel skibets reder,  

 fører og maskinchef som enhver, der handler på disses vegne, at  

 yde Søfartsstyrelsen den nødvendige bistand ved dens  

 undersøgelser og give enhver oplysning i forbindelse hermed.
 Stk. 3. Søfartsstyrelsens medarbejdere skal ved  

 udførelsen af hvervet drage omsorg for, at skibet ikke unødigt  

 opholdes, og at arbejdet om bord ikke unødigt  

 vanskeliggøres.
§ 20. Politi, toldmyndigheder, arbejdstilsyn og  

 havnemyndigheder, som får kendskab til forhold, der strider mod denne  

 lov eller regler fastsat i medfør af loven, skal underrette  

 Søfartsstyrelsen herom.
Vedkommende myndighed kan fastsætte  

 nærmere regler herom.
Stk. 2. En læge, der konstaterer eller får  

 mistanke om, at en person har været udsat for skadelige  

 påvirkninger i forbindelse med sit arbejde om bord i et skib, skal  

 underrette arbejdstilsynet herom.
Erhvervsministeren kan fastsætte  

 nærmere regler herom.
 Stk. 3. Erhvervsministeren kan fastsætte regler om pligt  

 til anmeldelse af arbejdsulykker, forgiftningstilfælde,  

 erhvervssygdomme og andre forhold af sikkerheds- og sundhedsmæssig  

 betydning.
Kapitel 7 Tilbageholdelsesnævnet § 21. Erhvervsministeren nedsætter  

 Tilbageholdelsesnævnet, der består af en formand, der skal  

 opfylde de almindelige betingelser for at kunne blive dommer, samt et antal  

 medlemmer med teknisk eller nautisk sagkundskab.
For hvert af medlemmerne kan  

 udpeges stedfortrædere.
 Stk. 2. Tilbageholdelsesnævnets afgørelser kan  

 ikke indbringes for anden administrativ myndighed.
 Stk. 3. Erhvervsministeren fastsætter nævnets  

 forretningsorden.
Kapitel 8 Klassifikationsselskaber m.v.
 § 22. Erhvervsministeren kan på nærmere angivne  

 vilkår autorisere klassifikationsselskaber, andre virksomheder eller  

 enkeltpersoner til på Søfartsstyrelsens vegne og med ansvar over  

 for denne at foretage syn af skibe, herunder at foretage beregninger,  

 undersøgelser og opmålinger af skibe, samt at udstede  

 certifikater.
 Stk. 2. Erhvervsministeren kan på nærmere angivne  

 vilkår autorisere virksomheder eller enkeltpersoner til med ansvar over  

 for Søfartsstyrelsen at foretage godkendelsesarbejde samt  

 undersøgelser af og prøver med skibe, skibsudstyr og andre  

 produkter, der skal være godkendt af Søfartsstyrelsen.
 Stk. 3. Søfartsstyrelsen er ikke forpligtet til selv at  

 udføre syn og foretage godkendelser, der er omfattet af en  

 autorisation, som er udstedt i medfør af stk. 1 eller 2.
 Stk. 4. Når der udstedes autorisation i medfør af  

 stk. 1 eller 2, kan Søfartsstyrelsen, såfremt den, der  

 autoriseres, ønsker det, indgå aftale om begrænsning af  

 den autoriseredes ansvar for skader, der indtræffer på grund af  

 simpel uagtsomhed under udførelse af de opgaver, som autorisationen  

 omfatter.
 § 23. Erhvervsministeren kan fastsætte regler om, at  

 skibe med en længde på 45 m og derover skal være optaget i  

 registeret hos et autoriseret klassifikationsselskab.
Kapitel 9 Betaling og sikkerhedsstillelse i forbindelse med  

 afholdelse af syn og tilbageholdelser § 24. Syn af skibe, der foretages af Søfartsstyrelsen,  

 er gratis, jf. dog stk. 2 og 4 samt § 25, 2. pkt.
Stk. 2. Stk. 1 omfatter ikke 1)	syn og godkendelser m.v., som foretages af Søfartsstyrelsen,  

 selv om de er omfattet af en autorisation meddelt i henhold til  

 § 22, 2)	syn, som foretages af Søfartsstyrelsen, fordi der er givet  

 fritagelse fra regler fastsat i medfør af § 23 om optagelse i  

 klassifikationsselskabers registre, 3)	syn, der efter anmodning udføres uden for sædvanlig  

 arbejdstid, 4)	første hovedsyn af skibe, som foretages i udlandet, samt  

 andre syn, der efter anmodning foretages i udlandet, eller 5)	aftalte syn, der ikke har kunnet påbegyndes, må  

 afbrydes, eller ikke har kunnet afsluttes inden for en fastsat normtid  

 på grund af værftets, rederiets eller disses  

 repræsentanters forhold.
 Stk. 3. De i §§ 22 og 23 nævnte  

 klassifikationsselskaber, andre virksomheder og enkeltpersoner kan  

 kræve betaling for deres arbejde.
 Stk. 4. Såfremt der ved inspektion af et udenlandsk skib  

 er konstateret fejl, som gør tilbage-holdelse af skibet berettiget,  

 kan Søfartsstyrelsen opkræve betaling for inspektionen.  

 Tilbageholdelsen ophæves ikke, før der er sket fuldstændig  

 betaling eller stillet sikkerhed herfor.
§ 25. Erhvervsministeren fastsætter regler om normtider  

 for lovpligtige syn af skibe og om betaling for de i § 24, stk. 2  

 og 4, nævnte syn m.v.
Erhvervsministeren fastsætter endvidere  

 regler om betaling for ikke lovpligtige syn og syn, der foretages på  

 udenlandske skibe, herunder skibe under bygning, samt om betaling for  

 godkendelse af skibsudstyr eller af fartøjer.
Kapitel 10 Skibstilsynsrådet § 26. Erhvervsministeren nedsætter  

 Skibstilsynsrådet, der 1)	rådgiver Erhvervsministeriet og Søfartsstyrelsen  

 vedrørende sikkerhed til søs, 2)	følger udviklingen inden for lovens område og 3)	fremsætter ønsker og forslag vedrørende  

 lovgivningen om sikkerhed til søs og den dertil knyttede  

 administration.
Stk. 2. Skibstilsynsrådet består af en af  

 ministeren udnævnt formand samt i øvrigt af et af ministeren  

 nærmere fastsat antal medlemmer omfattende repræsentanter for  

 rederne, de søfarende og skibsværfterne.
Ministeren kan udpege  

 repræsentanter for andre erhverv som medlemmer.
 Stk. 3. Erhvervsministeren fastsætter rådets  

 forretningsorden.
Kapitel 11 Arbejdsmiljøråd og  

 arbejdsmiljøtjenester § 27. Erhvervsministeren kan oprette  

 arbejdsmiljøråd, som har til formål at fremme de ansattes  

 sikkerhed og sundhed om bord.
Arbejdsmiljørådene  

 sammensættes med et ligeligt antal repræsentanter for  

 arbejdstagere om bord og arbejdsgivere for disse.
Skibstilsynsrådet  

 fastsætter regler om udvælgelse af medlemmer til  

 arbejdsmiljørådene.
 Stk. 2. Til varetagelse af sikkerheds- og sundhedsarbejdet for  

 personer, der arbejder om bord, opretter arbejdsmiljørådene en  

 arbejdsmiljøtjeneste under deres område.
 Stk. 3. Erhvervsministeren yder tilskud til konsulenttjeneste  

 for arbejdsmiljørådene samt til arbejdsmiljøtjenesternes  

 rejser til skibe, som befinder sig uden for Danmark.
 Stk. 4. Erhvervsministeren fastsætter regler om  

 arbejdsmiljørådenes og arbejdsmiljøtjenesternes  

 opbygning, opgaver, funktioner og finansiering.
Kapitel 12 Straffebestemmelser § 28. Med bøde, hæfte eller fængsel i  

 indtil 1 år straffes den, der 1)	overtræder §§ 9 - 13, eller 19, stk. 2, og 2)	den, der ikke efterkommer påbud eller forbud, der er meddelt i  

 henhold til loven eller i henhold til forskrifter udstedt i medfør af  

 loven.
§ 29. Den, der foranlediger grundstødning, forlis eller  

 anden søulykke ved grov fejl eller grov forsømmelse i  

 tjenesten, straffes med bøde eller hæfte, medmindre  

 højere straf er forskyldt efter anden lovgivning.
Det samme  

 gælder, hvis den pågældende gentagne gange ved fejl eller  

 forsømmelse foranlediger en sådan begivenhed.
Stk. 2. Den skibsfører, der på grov måde  

 eller gentagne gange navigerer eller behandler skibet i strid med godt  

 sømandskab, straffes med bøde eller hæfte.
Den  

 skibsfører, der undlader at gøre sig bekendt med de påbud  

 og forskrifter, der gælder for skibsfarten i de farvande, skibet  

 besejler, og på de steder, som skibet anløber, straffes med  

 bøde eller hæfte.
 Stk. 3. Har den, der fører et skib eller i  

 øvrigt udfører arbejde om bord i et skib i en stilling af  

 væsentlig betydning for sikkerheden, nydt spiritus eller andre  

 rusmidler i et sådant omfang, at vedkommende er ude af stand til at  

 udføre sin tjeneste på fuldt betryggende måde, straffes  

 den pågældende med bøde, hæfte eller fængsel i  

 indtil 2 år, medmindre højere straf er forskyldt efter anden  

 lovgivning.
Stk. 4. Under skærpende omstændigheder kan retten  

 til at gøre tjeneste som skibsfører, styrmand eller  

 maskinmester ved dom frakendes for et bestemt tidsrum indtil 5 år eller  

 for bestandig.
Anklagemyndigheden sender i så fald vedkommendes  

 sønæringsbevis og udskrift af dommen til Erhvervsministeriet.  

 Erhvervsministeren kan, når 5 år er forløbet efter endelig  

 dom, tilbagegive den frakendte ret.
Stk. 5. Frakendes en skibsfører, styrmand eller  

 maskinmester retten til at gøre tjeneste, bestemmes det ved dommen,  

 henholdsvis om skibsføreren kan gøre tjeneste som styrmand, og  

 om styrmanden eller maskinmesteren kan gøre tjeneste i stilling af  

 lavere grad.
Erhvervsministeren meddeler ham i så fald fornødent  

 sønæringsbevis.
Delvis frakendelse kan dog ikke finde sted ved  

 overtrædelser efter stk. 3.
Stk. 6. Skønner politiet ved overtrædelser efter  

 stk. 3, at betingelserne for at frakende en person retten til at  

 føre skib eller gøre tjeneste som styrmand eller maskinmester  

 foreligger, kan det midlertidigt fratage ham denne ret, dog at vedkommende  

 dommer, inden spørgsmålet endeligt afgøres ved dommen,  

 kan ophæve den af politiet trufne bestemmelse.
Afsiges der frifindende  

 dom i 1. instans, og dommen påankes af anklagemyndigheden, kan denne,  

 hvor forholdene særligt taler for at opretholde fratagelsen af retten  

 til at føre skib eller gøre tjeneste som styrmand eller  

 maskinmester under anken, indbringe spørgsmålet for  

 appelinstansen, der træffer afgørelse herom ved kendelse.
 § 30. Forsømmer skibsføreren i tilfælde af  

 skibssammenstød, eller hvor skibet ved sin sejlads eller på  

 lignende måde forårsager skade på et andet skib eller  

 ombordværende personer eller gods, så vidt det kan ske uden  

 særlig fare for eget skib, dets besætning og passagerer, at yde  

 det andet skib og dettes besætning og passagerer al hjælp, som er  

 mulig og fornøden til frelse fra den opståede fare, samt til at  

 opgive sit eget skibs radiokaldesignal, navn og hjemsted såvel som sted  

 eller havn, hvorfra det kommer, og hvortil det er bestemt, straffes den  

 pågældende med bøde eller hæfte.
 Stk. 2. Den, der med forsæt til at unddrage sig  

 tjenesten, undlader at indfinde sig om bord i rette tid eller forlader  

 skibet, straffes med bøde eller hæfte, hvis vedkommende  

 indså eller burde indse, at rømning ville medføre fare  

 for menneskeliv eller skibet.
§ 31. Straffen efter § 29, stk. 1 og 2, kan stige  

 til fængsel i indtil 1 år, såfremt der foreligger  

 skærpende omstændigheder, jf. § 32, stk. 1 og 2, og til  

 fængsel i indtil 2 år, såfremt overtrædelsen er  

 begået forsætligt.
Straffen efter §§ 28 og 30 kan  

 stige til hæfte eller fængsel i indtil 2 år, hvis  

 overtrædelsen er begået forsætligt eller ved grov  

 uagtsomhed.
§ 32. Ved straffens udmåling skal det betragtes som en  

 skærpende omstændighed, at der 1)	ved overtrædelsen er sket skade på liv eller helbred  

 eller fremkaldt fare herfor, 2)	tidligere er afgivet forbud eller påbud for samme eller  

 tilsvarende forhold, eller 3)	ved overtrædelsen er opnået eller tilsigtet en  

 økonomisk fordel for den pågældende selv eller  

 andre.
 Stk. 2. Det skal betragtes som en særligt skærpende  

 omstændighed, at der for unge under 18 år er sket skade på  

 liv eller helbred eller fremkaldt fare herfor, jf. stk. 1, nr. 1.
 Stk. 3. Sker der ikke konfiskation af udbytte, som er  

 opnået ved overtrædelsen, skal der ved udmåling af  

 bøde, herunder tillægsbøde, tages særligt hensyn  

 til størrelsen af en opnået eller tilsigtet økonomisk  

 fordel.
Stk. 4. I forskrifter, der udstedes i medfør af loven,  

 kan der fastsættes straf af bøde, hæfte eller  

 fængsel i indtil 1 år.
Det kan endvidere fastsættes, at  

 straffen kan stige til hæfte eller fængsel i indtil 2 år  

 under tilsvarende omstændigheder som nævnt i stk. 1.
 Stk. 5. Der kan pålægges selskaber m.v. (juridiske  

 personer) strafansvar efter reglerne i straffelovens 5. kapitel.
Kapitel 13 Ikrafttræden m.v.
 § 33. Loven træder i kraft den 1. marts 1999.
 § 34. Lov om skibes sikkerhed m.v., jf.  

 lovbekendtgørelse nr. 594 af 26. juni 1996, og lov om skibsfartens  

 betryggelse, jf. lovbekendtgørelse nr. 587 af 29. september 1988,  

 ophæves samtidig.
 Stk. 2. Regler udstedt i medfør af de i stk.1  

 nævnte love forbliver i kraft, indtil de ophæves eller  

 afløses af regler udstedt i medfør af denne lov.
 Stk. 3. Overtrædelse af de i stk. 2 nævnte  

 regler straffes efter de hidtil gældende regler.
 Stk. 4. Certifikater og andre dokumenter udstedt i  

 medfør af de i stk. 1 nævnte love bevarer deres gyldighed,  

 indtil udløbet af den i dokumentet fastsatte frist.
 § 35. I søloven, jf. lovbekendtgørelse nr. 39 af  

 20. januar 1998, ophæves §§ 164, 510, 511 og 512.
 § 36. Loven gælder ikke for Færøerne  

 og Grønland, men kan ved kongelig anordning helt eller delvis  

 sættes i kraft for disse landsdele med de ændringer, der  

 følger af de særlige færøske og grønlandske  

 forhold.
Bemærkninger til lovforslaget Almindelige bemærkninger Som et led i det fortsatte arbejde med forenkling af  

 Erhvervsministeriets regelgrundlag nedsatte erhvervsministeren i  

 foråret 1997 et panel, som fik til opgave at identificere,  

 drøfte og fremlægge ideer og forslag til regelforenkling  

 på Søfartsstyrelsens område.
Panelet var sammensat af  

 uafhængige deltagere udvalgt mellem personer fra bl. a. domstolene,  

 advokaterhvervet og forsikringserhvervet, som havde særligt kendskab  

 til søfartserhvervet, herunder søfartslovgivningen.
Panelet  

 pegede særligt på, at det i dag hæmmer  

 søfartslovgivningens tilgængelighed, at området er  

 reguleret af en lang række love, der hver især tjener som  

 indgangsnøgle for yderligere regelfastsættelse i form af  

 administrative forskrifter.
Panelet pegede endvidere på, at  

 afgrænsningen mellem de enkelte lovkomplekser ikke er logisk, ligesom  

 der i mange tilfælde er overlapninger.
 På baggrund af panelets anbefalinger foreslås  

 det at sammenskrive lov om skibsfartens betryggelse med lov om skibes  

 sikkerhed m.v. med det formål at skabe større overskuelighed.  

 Endvidere foreslås en række arbejdsmiljøforskrifter, der  

 findes inden for søfartslovgivningen, samlet i den nye lov, ligesom en  

 række straffebestemmelser samt forskrifter om arbejdsmiljø og  

 sikkerheds- og sundhedsforhold foreslås overført til loven fra  

 sømandsloven og søloven.
Forslagets hovedsigte er som i gældende lov om  

 skibes sikkerhed m.v. og lov om skibsfartens betryggelse at sikre et  

 højt sikkerhedsniveau til søs.
Forslaget  

 skal omfatte såvel skibes bygning og udstyr som det menneskelige  

 element såvel om bord på skibe som i de tilknyttede landbaserede  

 funktioner.
Forslaget afspejler, at der udover skibes bygning og  

 konstruktion skal være fokus på mere operationelle forhold som  

 uddannelse, træning og sikring af arbejdsforholdene for  

 besætningen, samt veldokumenterede sikkerhedssystemer.  

 Sikkerhedssystemerne skal beskrive udførelsen og opfølgningen  

 på vigtige nøglefunktioner såvel om bord på skibe  

 som i rederierne på land.
Dette er i overensstemmelse med den  

 internationale udvikling.
Således er der i den internationale  

 konvention om beskyttelse af menneskeliv til søs (SOLAS) nu  

 bestemmelser om sikker skibsdrift, som stiller en række af de  

 nævnte krav såvel til skibets besætning som til  

 rederiet.
Den internationale konvention om forebyggelse af  

 forurening fra skibe (MARPOL) er gennemført i Danmark dels i lov om  

 beskyttelse af havmiljøet, som hører under miljø- og  

 energiministerens område, dels i lov om skibes sikkerhed m.v., som  

 administreres af erhvervsministeren.
Det foreslås nu, at alle  

 MARPOL-krav til selve skibet bliver reguleret i lov om sikkerhed til  

 søs, hvorimod udledningskriteriet m.v. fortsat ligger i  

 havmiljølovens regi.
Skibssiden bliver således i praksis den  

 generelle administrative skillelinie mellem de to  

 lovgivningsområder.
 Søfartsområdet er tillige i stigende grad  

 blevet reguleret ved EU-regler, herunder ved de generelle regler på  

 arbejdsmiljøområdet.
Lovforslaget indeholder også klare  

 hjemmelsbestemmelser for regler om opklaring af søulykker.
Der er  

 tillige indsat hjemmelsbestemmelser for forsvarsministeren til at  

 fastsætte regler for sikkerhed og sundhed om bord i  

 søværnets skibe.
Loven er i lighed med den lovgivning, den afløser,  

 i vidt omfang udformet som en rammelov, der indeholder hovedprincipper og  

 -formål, mens de detaljerede regler, f.eks. tekniske regler om skibes  

 bygning og udstyr m.v. og forholdsregler for sejladsen, er henskudt til  

 administrativ fastsættelse.
Dette skal ses i lyset af, at loven i vidt  

 omfang anvendes til at gennemføre internationalt vedtagne regler om  

 beskyttelse af menneskeliv og forureningsbeskyttelse til søs, og at  

 dette sker i tæt samarbejde med erhvervets parter.
Herved er der  

 åbnet mulighed for en smidigere tilpasning af nye krav på  

 området, som måtte følge af den tekniske udvikling eller  

 af internationale forskrifter.
Høring Et udkast til forslaget har været sendt i  

 høring hos Danmarks Rederiforening, Rederiforeningen for mindre skibe,  

 Rederiforeningen af 1895, Bilfærgernes Rederiforening, Danmarks  

 Fiskeriforening, Dansk Arbejdsgiverforening, Specialarbejderforbundet i  

 Danmark, Sømændenes Forbund, Restaurations- og  

 Bryggeriarbejderforbundet, Dansk Sø-Restaurationsforening, Dansk  

 Navigatørforening, Radiotelegrafistforeningen af 1917,  

 Metal-Søfart, Hotel-, Restaurant- & Turisterhvervets  

 Arbejdsgiverforening, Maskinmestrenes Forening, Fiskernes Forbund, Scandlines  

 A/S, Justitsministeriet, Trafikministeriet, Forsvarsministeriet,  

 Indenrigsministeriet, Statsministeriet, Miljø- og Energiministeriet,  

 Finansministeriet, Arbejdsministeriet, Ministeriet for Fødevarer,  

 Landbrug og Fiskeri, Skatteministeriet, Socialministeriet,  

 Udenrigsministeriet, Ligestillingsrådet, Finansrådet,  

 Søsportens Brancheforening, Dansk Sejlunion, Funktionærernes og  

 Tjenestemændenes Fællesråd, Forbundet af Offentlige  

 Ansatte, Statsansattes Kartel, Landsorganisationen i Danmark,  

 Amtsrådsforeningen i Danmark, Kommunernes Landsforening,  

 Arbejderbevægelsens Erhvervsråd, Skibsværftsforeningen,  

 Skibs- og Bådebyggeriernes Arbejdsgiverforening, Danmarks  

 Skibskreditfond, Sølovsudvalget, Foreningen af Danske Privathavne,  

 Sammenslutningen af Danske Havne, Københavns Havn, Københavns  

 Kommune, Århus Havn, Aalborg Havn, Statshavneadministrationen i  

 Esbjerg, Statshavneadministrationen i Frederikshavn, Danmarks  

 Fiskeriundersøgelser, Dansk Ornitologisk Forening, Danmarks  

 Naturfredningsforening, Greenpeace Danmark, Miljøklagenævnet,  

 Rigsombudsmanden i Grønland, Færøernes Landsstyre,  

 Rigsombudsmanden på Færøerne, Grønlands  

 Hjemmestyre, og Verdensnaturfonden.
Lovforslagets økonomiske og administrative  

 konsekvenser for det offentlige og skibsfartserhvervet Forslaget skønnes ikke at ville medføre  

 væsentlige statsfinansielle og administrative konsekvenser eller have  

 erhvervsøkonomiske og administrative konsekvenser for det danske  

 skibsfartserhverv.
Lovforslagets miljømæssige konsekvenser Forslaget skønnes ikke at få  

 miljømæssige konsekvenser.
Forholdet til EU-retten Den gældende lov om skibes sikkerhed m.v. og de i  

 medfør heraf udstedte regler gennemfører en række  

 EU-direktiver i dansk ret.
Forslaget skaber lovhjemmel for en  

 videreførelse heraf.
 Lovforslaget vil endvidere danne grundlag for en  

 gennemførelse af følgende direktiver: Rådets direktiv nr.  

 96/98/EF om udstyr på skibe, Rådets direktiv nr. 97/70/EF om  

 etablering af harmoniserede sikkerhedsforskrifter for fiskeskibe med en  

 længde på 24 meter og derover og Rådets direktiv nr.  

 98/18/EF om sikkerhedsregler og -standarder for passagerskibe.
 Reglerne, som udstedes med hjemmel i lov om sikkerhed til  

 søs, vil efter omstændighederne skulle notificeres i henhold til  

 informationsproceduredirektivet 83/189/EØF med senere  

 ændringer.
Bemærkninger til de enkelte bestemmelser Til § 1 Bestemmelsen regulerer, hvilke skibe der omfattes af  

 loven.
Forslaget indeholder tillige bestemmelser, der ikke retter sig direkte  

 imod skibene, men som har betydning for sikkerhed til søs.
Dette  

 gælder f.eks. bestemmelser om tilsyn med klassifikationsselskaber,  

 markedsføring af personlige værnemidler og om afsenders  

 forpligtelser i forbindelse med farligt gods.
Efter stk. 1 finder loven anvendelse på danske  

 skibe.
Efter stk. 2 bemyndiges erhvervsministeren til at fastsætte  

 regler om, at loven og de i medfør af denne udstedte regler helt eller  

 delvis skal gælde for udenlandske skibe.
Ved fastsættelsen af  

 disse regler vil der blive taget hensyn til Danmarks internationale  

 forpligtelser vedrørende adgangen til at håndhæve  

 nationale regler overfor udenlandske skibe.
Bestemmelserne i § 1  

 indebærer, at loven vil kunne anvendes på danske og udenlandske  

 skibe i samme omfang og i de samme områder som de hidtidige regler i  

 lovene om skibes sikkerhed m.v. og om skibsfartens betryggelse.
Ordene "dansk kontinentalsokkelområde og  

 fiskeriterritorium" er især medtaget i stk. 2 for at give  

 hjemmel til fastsættelse af regler om lovens anvendelse indenfor de  

 farvande, for hvilke der endnu ikke er fastsat eksklusive økonomiske  

 zoner.
Dette gælder farvandene omkring Grønland og  

 Færøerne samt farvandet mellem Bornholm og Polen.
 Der henvises til bemærkningerne til § 8 for  

 så vidt angår området for den afmærkning m.v., der  

 foretages af Farvandsvæsenet.
Krigs- og troppetransportskibe er omfattet af den  

 gældende lov om skibsfartens betryggelse.
De er derimod undtaget fra  

 lov om skibes sikkerhed m.v.
Efter hidtidig praksis har forsvaret interne  

 bestemmelser om sikkerhed og sundhed for personellet i krigs- og  

 troppetransportskibe.
Bestemmelsen i stk. 1, 2. pkt., viderefører  

 disse forhold, dog således forsvarsministeren som noget nyt fremover  

 kan udstede bestemmelserne om sikkerhed og sundhed med hjemmel i loven.
 Danske skibe er skibe, der sejler under dansk flag jf.  

 sølovens §§ 1 og 2, og skibe der er berettiget til at føre  

 dansk flag, men hvor registrering ikke er pligtmæssig eller mulig.  

 Begrebet danske skibe omfatter også skibe, der i henhold til  

 bestemmelserne om bareboat-registrering midlertidigt sejler under dansk flag.  

 Skibe, som er registreret i skibsregistret eller i Dansk Internationalt  

 Skibsregister, men som midlertidigt sejler under fremmed flag i  

 overensstemmelse med bestemmelserne om bareboat-registrering, er ikke  

 omfattet af begrebet, så længe de sejler under fremmed flag.  

 Disse skibe skal opfylde de krav vedrørende bygning og udstyr m.v.,  

 som fremgår af flaglandets lovgivning, og er i øvrigt omfattet  

 af bestemmelserne i stk. 2 om udenlandske skibe.
 Forslaget medfører ingen ændring af den  

 hidtidige forståelse af begrebet "skib".
Til § 2 Bestemmelsen erstatter § 2, stk. 1-4, i  

 gældende lov om skibes sikkerhed m.v.
Det følger af bestemmelsen, at der ved udformningen  

 af krav til skibets konstruktion som et hovedprincip skal tages hensyn til,  

 at menneskeliv på søen er sikret på fuldt betryggende  

 måde.
Det er i stk. 1 i forhold til de gældende bestemmelser  

 tydeliggjort, at der også stilles krav til skibets drift.
Dette  

 indebærer, at der også stilles krav til "det menneskelige  

 element", således at såvel skibsledelsen, besætningen  

 og den landbaserede organisation skal se arbejdet og skibet ud fra et  

 sikkerhedsmæssigt perspektiv.
I henhold til de internationale regler om  

 sikker skibsdrift (International Safety Management Code (ISM)), som er  

 administrativt gennemført som danske bestemmelser, stilles der  

 således krav til danske passager- og lastskibe om et sikkerhedssystem,  

 hvori rederierne skal dokumentere, at de har et struktureret system, som  

 sikrer at driften af skibet foregår med den optimale grad af  

 sikkerhed.
Til § 3 I § 3 er samlet en række bemyndigelser til  

 erhvervsministeren til at fastsætte regler om skibes bygning, udstyr og  

 drift.
Bestemmelsen indledes med en generel bemyndigelse til  

 erhvervsministeren til i overensstemmelse med lovens generelle  

 hovedprincipper i § 2 at fastsætte regler om skibes bygning,  

 udstyr og drift.
Begrebet drift omfatter skibsdrift i vid forstand.
I nr. 1 -  

 8 følger en række eksempler på forhold, som falder ind  

 under denne bemyndigelse.
 Bestemmelsens nr. 1 dækker de områder, som nu  

 findes i § 4 og § 12, stk. 2, i gældende lov om skibes  

 sikkerhed m.v.
Nr. 2 dækker området i § 4 i lov om  

 skibes sikkerhed m.v.
Som nyt er indsat de bemyndigelser, som findes i  

 §§ 10, 15, 16, 20 a, 37 og 46 i lov om beskyttelse af havmiljøet  

 og som foreslås overført til lov om sikkerhed til søs.  

 Dette vil indebære, at det bliver erhvervsministeren, som kan  

 fastsætte regler om oliejournaler, kemikaliejournaler,  

 affaldsjournaler, skibsberedskabsplaner og management-procedurer i  

 forbindelse med forebyggelse af forurening fra skibe.  

 Søfartsstyrelsens syn af skibe har hidtil - efter bemyndigelse fra  

 energi- og miljøministeren - også omfattet disse forhold.
Nr. 3 dækker området i § 5 i lov om  

 skibes sikkerhed m.v.
Denne bestemmelse er således den lovmæssige  

 basis for arbejdsmiljøreglerne til søs.
I Nr. 4, der dækker området for § 5,  

 stk. 2,og § 6 i den gældende lov om skibes sikkerhed m.v., er  

 tillige optaget den i sømandslovens § 55 gældende hjemmel  

 til at fastsætte regler om sundhedsforholdene og renligheden om bord.  

 Skibsførerens hidtidige forpligtelse til at føre kontrol med  

 renligheden om bord vil blive uændret opretholdt ved administrative  

 forskrifter.
Samtidig er det i lovforslaget tydeliggjort, at der kan  

 fastsættes regler om sygdomsbehandlernes sundhedsuddannelse.
 I nr. 5 er optaget den i sømandslovens § 52,  

 stk. 2, gældende hjemmel til at fastsætte regler om  

 ansvarsområdet for skibsofficererer og andre om bord, der har ledende  

 stillinger.
 Nr. 6 viderefører den mulighed for at  

 fastsætte regler vedrørende behandlingen af blindpassagerer, som  

 blev indført i lov om skibes sikkerhed m.v. i foråret 1998.
 Nr. 7 og 8 dækker området i § 7 i  

 gældende lov om skibes sikkerhed m.v.
Til § 4 Bestemmelsen i stk. 1 er opbygget med § 2,  

 stk. 6, i gældende lov om skibes sikkerhed m.v. som forbillede.  

 Anvendelsesområdet er dog udvidet til også at omfatte skibsudstyr  

 og andre produkter, der anvendes om bord i skibe.
Bestemmelsen i stk. 2 svarer til § 23 a i  

 gældende lov om skibes sikkerhed m.v., der giver erhvervsministeren  

 adgang til at fastsætte regler om forhold, som afsenderen skal iagttage  

 ved transport af gods til søs.
Afsender er den, der træffer  

 aftale med transportøren om transport af gods m.v. til søs og  

 således er transportørens kontraktpart.
Den person, der alene  

 afleverer godset til forsendelse, kan imidlertid ikke gøres ansvarlig  

 for godsets mangelfulde emballering eller for, at der er givet mangelfulde  

 oplysninger om godsets beskaffenhed.
 Bestemmelsen i stk. 3 indebærer, at  

 erhvervsministeren kan fastsætte regler om undersøgelse af  

 ulykker til søs.
Søfartsstyrelsens Opklaringsenhed, der er en  

 særlig enhed i Søfartsstyrelsen oprettet i 1990, foretager  

 opklaring af søulykker.
Enheden har til opgave at klarlægge  

 årsagen til ulykker til søs, herunder søulykker,  

 havarier, alvorlige personulykker samt forureningsuheld.
Opklaringsenheden fremsætter endvidere anbefalinger  

 om, hvorledes tilsvarende ulykker fremover kan undgås.
Enheden kan  

 tilbageholde skibe, som er usødygtige, men deltager ikke derudover i  

 Søfartsstyrelsens øvrige funktioner og opgaver.  

 Organisationerne bag Skibstilsynsrådet har udpeget en række  

 kontaktpersoner med særlig faglig viden, som er knyttet til  

 Opklaringsenheden.
Opklaringsenhedens medarbejdere deltager i almindelighed  

 ved søforklaringer.
Søforklaring, der afgives for en domstol,  

 er skibsførerens og de øvrige involveredes forklaring om det  

 faktiske hændelsesforløb i forbindelse med ulykker til  

 søs.
Oplysningerne, der tilvejebringes ved søforklaring,  

 indgår i det materiale, som Opklaringsenheden baserer sine  

 undersøgelser på.
Ved opklaring af søulykker foretager  

 Opklaringsenheden derudover en række undersøgelser, herunder  

 undersøgelser af teknisk karakter.
Rekonstruktion af en  

 søulykke kan af og til være nødvendig.
 Søforklaringsinstituttet vil ikke blive  

 berørt af forslaget.
Opklaringsarbejdet sigter ikke imod at fastlægge de  

 strafferetlige aspekter af ulykken, men de oplysninger, der tilvejebringes  

 ved ulykkesopklaringen, kan indgå som led heri.
Heraf følger, at  

 der ikke er nogen pligt for involverede personer til at meddele oplysninger,  

 der kan danne grundlag for, at der rejses straffesag mod de  

 pågældende.
Opklaringsenhedens arbejde vedrører i første  

 række opklaring af ulykker, hvor danske skibe er involveret, eller hvor  

 ulykken er sket i danske farvande.
Dansk deltagelse i opklaringsarbejdet  

 kommer imidlertid også på tale, hvor der er anden tilknytning til  

 danske interesser, fx ulykker, der involverer danske passagerer.
Det er fundet hensigtsmæssigt at indføre en  

 udtrykkelig bestemmelse for fastsættelse af regler for  

 undersøgelsesarbejdet.
Den nye lovbestemmelse påtænkes  

 anvendt til i hovedsagen en regelfastsættelse af, hvad der allerede er  

 gældende praksis på området.
Bestemmelsen i stk. 2, nr. 1, giver hjemmel for  

 fastsættelse af regler om fjernelse af vragdele i forbindelse med  

 søulykker.
Det vil på den ene side ofte være  

 nødvendigt, at Opklaringsenheden tager vragdele i sin besiddelse med  

 henblik på en teknisk undersøgelse.
På den anden side vil  

 uvedkommendes fjernelse af vragdele kunne vanskeliggøre opklaringen af  

 årsagerne til søulykker.
For at sikre at opklaringsarbejdet kan  

 indledes hurtigst muligt, giver bestemmelsen endvidere mulighed for  

 indførelse af en meldepligt ved alle søulykker.
Den internationale maritime organisation IMO har i  

 resolution A.849(20) fra 1997 opfordret medlemsstaterne til at samarbejde i  

 størst muligt omfang ved opklaring af ulykker, der involverer  

 udenlandske fartøjer.
Et sådant samarbejde har allerede  

 været etableret vedrørende en række ulykker.
Bestemmelsen  

 i stk. 2, nr. 2, giver mulighed for at fastsætte nærmere  

 regler herfor.
Offentlig indsigt i materiale, der indgår i en  

 verserende undersøgelse vil kunne skabe risiko for, at  

 undersøgelsen vanskeliggøres eller forfejles.
Loven om  

 offentlighed i forvaltningen giver mulighed for at tilbageholde materiale,  

 hvor dette er nødvendigt af hensyn til beskyttelse af væsentlige  

 hensyn til gennemførelsen af offentlig kontrol.
I praksis vil det  

 imidlertid ofte være vanskeligt på forhånd at  

 afgøre, om meddelelse af aktindsigt vil kunne undtages efter de  

 almindelige regler om offentlighed i forvaltningen.
Lovforslaget åbner  

 derfor mulighed for, at der fastsættes regler, som begrænser  

 adgangen til aktindsigt, indtil undersøgelsen er afsluttet.
Efter at  

 undersøgelsen er afsluttet, og opklaringsenhedens endelige rapport  

 foreligger, vil de almindelige regler om aktindsigt finde anvendelse.
 Bestemmelserne i stk. 4 om afværgelse af farer,  

 leveringsforbud og tilbagekaldelse m.v. af produkter, som er omfattet af  

 bestemmelsen i stk.1, suppleres af de generelle regler i lov nr. 364 af 18.  

 maj 1994 om produktsikkerhed.
Til § 5 Bestemmelsen i stk. 1 svarer til § 8 i  

 gældende lov om skibes sikkerhed m.v.
 Bestemmelsen i stk. 2 svarer til § 2,  

 stk. 5, i gældende lov om skibes sikkerhed m.v.
Til kapitel 3 Bestemmelserne i kapitel 3 træder i stedet for lov  

 om skibsfartens betryggelse.
Lov om skibsfartens betryggelse indeholder i  

 § 1, stk. 1 og 3, hjemmel til, at erhvervsministeren kan yde bidrag  

 til en international sikkerhedstjeneste i det nordlige Atlanterhav.
Denne  

 bestemmelser foreslås ophævet som overflødig, idet  

 bidragene omfattes af Søfartsstyrelsens årlige bevillinger  

 på finansloven.
Til § 6 Bestemmelserne træder i stedet for § 3,  

 stk. 1 og 3, § 4 og § 5 i lov om skibsfartens betryggelse.  

 Disse bestemmelser har hidtil været anvendt til at regulere en lang  

 række forskellige forhold, som har betydning for sejladssikkerheden til  

 søs, opretholdelsen af orden og sikringen af, at der ikke lægges  

 den frie sejlads hindringer i vejen.
Bestemmelsen i § 6 indledes med en generel  

 bemyndigelse for erhvervsministeren til at fastsætte regler,  

 træffe foranstaltninger samt meddele generelle og konkrete forbud og  

 påbud til sikring af sejladsen, overholdelse af orden og forebyggelse  

 af fare, samt af at der lægges den frie sejlads hindringer i vejen.  

 Forskrifter udstedt efter § 6 omfatter alle typer af skibe, herunder  

 fritidsfartøjer Som eksempel på en foranstaltning, som  

 erhvervsministeren kan iværksætte efter bestemmelsen, kan  

 nævnes fjernelse af drivende genstande, der er til fare for sejladsen i  

 danske farvande.
 I nr. 1 - 10 nævnes en række eksempler  

 på forhold, som de ovenfor nævnte bestemmelser i lov om  

 skibsfartens betryggelse hidtil har været anvendt til at regulere, og  

 som nu omfattes af bemyndigelsen til erhvervsministeren i § 6.
 Nr. 1 dækker forbud mod aktiviteter, der som  

 følge af særlige omstændigheder i det  

 pågældende geografiske område vil kunne medføre fare  

 for menneskeliv og skibe.
 Nr. 2 omfatter sikring af trafikforholdene til søs,  

 såsom skibes indbyrdes vigepligt, lanterneføring, fart- og  

 rutefastsættelse.
 Nr. 3 giver adgang til at stille krav om anvendelse af  

 lods i lokalområder, der supplerer lodslovgivningens generelle  

 bestemmelser.
Nr. 4 dækker en række foranstaltninger, der  

 vil medvirke til at afvikle trafikken i særlige områder på  

 en sikker måde.
Som eksempel herpå kan nævnes de  

 skibstrafiksystemer - de såkaldte VTS-systemer (Vessel Traffic Service)  

 - der er etableret i Storebælt og Sundet i forbindelse med etableringen  

 af de faste forbindelser.
 Nr. 5 skal sikre, at hurtigfærger sejler på en  

 forsvarlig måde.
 Nr. 6 dækker de bestemmelser, som det af hensyn til  

 sejladsen vil være nødvendigt at fastsætte ved broer over  

 danske farvande.
 Nr. 7 dækker regler om oprettelse af  

 beskyttelseszoner til beskyttelse af kabler og undersøiske  

 rørledninger i danske farvande.
 Nr. 8 dækker regler om oprettelse af zoner til  

 opretholdelse af orden og forebyggelse af fare omkring havanlæg og ved  

 anlægsarbejder.
 Nr. 9 dækker bestemmelser for, hvorledes vagten om  

 bord i skibe skal afholdes for at opnå den største grad af  

 sikkerhed.
 Nr. 10 dækker foranstaltninger til at komme  

 nødstedte til søs til hjælp.
Regler, der udstedes i medfør af § 6, vil ofte  

 have berøring med Farvandsvæsenets ansvarsområde.
I disse  

 tilfælde vil udstedelsen af reglerne, som hidtil, ske efter forhandling  

 med Farvandsvæsenet.
Til § 7 Stk. 1, der svarer til § 3, stk. 2, i lov  

 om skibsfartens betryggelse, giver hjemmel til, at førere af danske  

 skibe kan pålægges at bidrage til opretholdelse af en  

 vejrtjeneste ved videregivelse af meteorologiske observationer.
Stk. 2, der svarer til § 1, stk. 2, i lov  

 om skibsfartens betryggelse, bemyndiger trafikministeren til efter  

 forhandling med erhvervsministeren at træffe de fornødne  

 foranstaltninger til dansk medvirken ved opretholdelsen af en international  

 vejrtjeneste.
Dette gøres bl.a. ved, at Meteorologisk Institut, der  

 henhører under trafikministeren, udpeger skibe, som videregiver deres  

 observationer til instituttet.
Til § 8 Bestemmelsen træder i stedet for § 5 a i lov om  

 skibsfartens betryggelse.
Bestemmelsen i stk. 1 pålægger  

 forsvarsministeren til stadighed at sørge for, at der er den  

 nødvendige afmærkning og de nødvendige  

 navigationssystemer til rådighed for skibsfarten.
Bestemmelsen svarer  

 til gældende praksis.
Ved navigationssystemer forstås  

 indretninger eller systemer, som ikke befinder sig om bord på et skib,  

 men som er til hjælp for skibenes navigation.
Som eksempel kan  

 nævnes radionavigationssystemer og udsendelse af sikkerhedsmeddelelser  

 til skibsfarten.
Bemyndigelsen til at oprette de såkaldte VTS-systemer,  

 der i dag er etableret i forbindelse med byggerierne af de faste  

 trafikforbindelser på Storebælt og i Sundet, er omfattet af  

 § 6, nr. 4.
 Begrebet dansk afmærkningsområde er ikke  

 begrænset til søterritoriet, men omfatter de farvande, der er  

 beliggende således, at Danmark er nærmest til at foretage  

 afmærkning m.v.
 Bestemmelserne i stk. 2 - 4 viderefører den  

 hidtidige udgiftsfordeling mellem staten og de lokale havnevæsener,  

 brobestyrelser m.v.
Til §§ 9 - 13 Bestemmelserne svarer til §§ 23 og 24 - 27 i lov om  

 skibes sikkerhed m.v.
 Der er i henhold til de nugældende bestemmelser ikke  

 ændringer i reglerne om fordeling af ansvaret for overholdelse af  

 reglerne om skibets sikkerhed m.v. mellem rederen, skibsføreren og det  

 øvrige mandskab.
Til § 14 Bestemmelserne i stk. 1, stk. 2, og stk. 3,  

 1. pkt., svarer til § 16, stk. 1-3, i lov om skibes sikkerhed m.v.  

 Bestemmelsen i stk. 3, 2.pkt., der vedrører vilkår,  

 hvorunder tilbageholdte skibe kan frigives, er ny.
Det er Søfartsstyrelsen, som afgør,  

 hvornår et tilbageholdt skib skal frigives.
Når der træffes  

 afgørelse om frigivelse af skibe, der har været tilbageholdt  

 efter de gældende regler i lov om skibes sikkerhed m.v., støtter  

 Søfartsstyrelsen sig efter omstændighederne til udtalelser, der  

 indhentes fra de anerkendte organisationer m.v., der har udstedt skibenes  

 certifikater.
Ved bestemmelsen i stk. 3, 2. pkt., lovfæstes  

 adgangen til at betinge frigivelse af et tilbageholdt skib af, at den  

 myndighed eller den anerkendte organisation, der har udstedt skibets  

 certifikater, bekræfter, at certificeringen kan opretholdes efter at  

 det forhold, som gav anledning til tilbageholdelsen, er blevet afhjulpet.
Bestemmelsen i stk. 3, 2. pkt., skal ses som et led i  

 effektiviseringen af kontrollen med udenlandske skibes overholdelse af  

 ISM-koden, der er den internationale kode for sikker skibsdrift og  

 forebyggelse af forurening.
ISM-koden kræver, at der er et struktureret  

 og dokumenteret system til sikring af et højt sikkerhedsledelsesniveau  

 om bord i skibet og i rederiets landorganisation.
 ISM-systemet er opbygget således, at skibets  

 flagstat, eller en godkendt organisation på flagstatens vegne,  

 gennemgår sikkerhedsledelsessystemet og udsteder certifikat til  

 henholdsvis skibet (Safety Management Certificate) og til rederiet (Document  

 of Compliance).
Ved havnestatskontrol af udenlandske skibe foretages  

 normalt kun en kontrol af, om foreskrevne certifikater og dokumenter er  

 tilstede, samt om skibets generelle tilstand er tilfredsstillende.
Kun hvis  

 der foreligger særlige grunde, udføres en mere detaljeret  

 inspektion på de områder, hvor der er konstateret fejl.
For  

 fremmede skibe kan der ved havnestatskontrol ske en formel kontrol af, at  

 begge ISM-systemets certifikater er udstedt.
I praksis vil mulighederne for  

 at kontrollere, hvorvidt det i certifikaterne foreskrevne i realiteten  

 opfyldes, derimod være mere begrænsede.
Der vil således  

 ikke ved en havnestatskontrol kunne foretages en detaljeret kontrol  

 (auditering) af, om sikkerhedsledelsessystemet lever op til ISM-kodens krav.  

 Dette skyldes, at en væsentlig del af systemet (Document of Compliance)  

 relaterer sig til forhold i rederiet, som myndighederne i havnestaten ikke  

 har adgang til.
Hertil kommer, at systemet kan forefindes på et sprog,  

 som havnestatsmyndighederne ikke har mulighed for at forstå, samt at  

 ISM-systemet ikke er et standardsystem, men derimod et system, der er  

 tilpasset forholdene i det enkelte rederi og på det enkelte skib.
I det regionale samarbejde om havnestatskontrol og i  

 EU-direktivet om havnestatskontrol, Rådets Direktiv nr. 95/21 EF med  

 senere ændringer, er der taget stilling til, hvad der skal ske over for  

 skibe, der mangler foreskrevne ISM-certifikater.
Sådanne skibe skal  

 tilbageholdes.
Såfremt tilbageholdelsen undtagelsesvis ophæves  

 som følge af ophobning af skibe i havnen, uden at skibet er blevet  

 certificeret, skal det meddeles forbud imod anløb af havne i de lande,  

 som deltager i samarbejdet om havnestatskontrol.
Den gældende lov om  

 skibes sikkerhed m.v. indeholder i §§ 16 og 16 b bestemmelser herom.
Internationalt drøftes det fortsat, hvad man skal  

 stille op med substandard skibe, som er i besiddelse af de foreskrevne  

 dokumenter, men ikke reelt lever op til de krav, der er nedfældet i  

 ISM-koden og i skibets sikkerhedsledelsessystem.
Bestemmelsen i stk. 3,  

 2. pkt., giver en mulighed for at foreskrive, at den myndighed eller  

 anerkendte organisation, som har udstedt certifikatet, skal gennemføre  

 en kontrol af skibet og bekræfte, at certificeringen kan opretholdes.  

 Bestemmelsen vil blive anvendt inden for rammerne af de internationale regler  

 om havnestatskontrol, som Danmark er forpligtet af.
Indførelse af  

 bestemmelsen i dansk lovgivning allerede nu kan være med til at  

 præge den internationale udvikling.
 Søfartsstyrelsens frigivelse af skibe, der har  

 været tilbageholdt med vilkår efter bestemmelsen i stk. 3,  

 2. pkt., vil ske i samarbejde med flagstaternes tilsynsmyndigheder og de  

 anerkendte organisationer, der har udstedt skibenes certifikater.  

 Søfartsstyrelsen vil kunne tillade, at den i bestemmelsen nævnte  

 kontrol udføres af en anden organisation, forudsat at dette sker  

 på vegne af den, der har udstedt certifikatet.
Bestemmelsen i stk. 4 erstatter  

 § 16, stk. 4, i lov om skibes sikkerhed m.v.
Der vil i  

 medfør af bestemmelsen i § 16, stk. 3, blive fastsat regler  

 om den nærmere fremgangsmåde i forbindelse med tilbageholdelse og  

 frigivelse af skibe, herunder om underretning af havnemyndigheder m.v., som  

 supplerer bestemmelsen i stk. 4.
Til § 15 Bestemmelserne i stk. 1-4 om meddelelse af  

 anløbsforbud m.v. svarer til §§16 a og 16 b i lov om skibes sikkerhed  

 m.v.
Til § 16 Stk. 1 svarer til § 17 og § 18,  

 stk. 3, i lov om skibes sikkerhed m.v.
Efter bestemmelserne i stk. 3 kan erhvervsministeren  

 fastsætte nærmere regler om Søfartsstyrelsens  

 tilbageholdelse af skibe og meddelelse af anløbsforbud.
Bestemmelserne  

 i forslagets §§ 14 og 15 giver Søfartsstyrelsen hjemmel til at  

 tilbageholde skibe og meddele anløbsforbud m.v.
Da tilbageholdelse i  

 nogle tilfælde er obligatorisk efter bestemmelserne i direktiv 95/21/EF  

 om havnestatskontrol, vil der ved den detaljerede administrative  

 regelfastsættelse om fremgangsmåden i forbindelse med  

 tilbageholdelse af skibe og meddelelse af anløbsforbud blive  

 foreskrevet en pligt for Søfartsstyrelsen til at foretage  

 tilbageholdelser m.v.
Der vil endvidere blive fastsat forskrifter om  

 underretning af havnemyndigheder og om disses adgang til at forhale  

 tilbageholdte skibe til en anden kaj m.v.
Til § 17 Bestemmelsen i stk.1, 1. pkt. svarer til § 11,  

 stk. 2, i gældende lov om skibes sikkerhed m.v.
Da forslagets  

 § 7 stk. 2, § 8 og § 16, stk. 2, og § 17,  

 stk. 3 indeholder bemyndigelser til henholdsvis trafikministeren,  

 forsvarsministeren og Tilbageholdelsesnævnet, er det fundet rigtigst at  

 henvise til disse bestemmelser som undtagelser fra reglen om, at  

 erhvervsministeren er øverste administrative myndighed i  

 spørgsmål vedrørende loven.
 Bestemmelsen i stk. 2 svarer til §§ 10 og 11  

 stk. 1, i lov om skibes sikkerhed m.v.
Bestemmelsen i stk. 3 er ny.
Det foreslås, at  

 forsvarsministeren gives bemyndigelse til at fastsætte regler for  

 sikkerhed og sundhed for personellet om bord i krigsskibe og  

 troppetransportskibe.
 Bemyndigelsen agtes anvendt til at kodificere  

 gældende praksis, således at der ved udfærdigelse af  

 regelsættet for krigsskibe og troppetransportskibe fortsat tages hensyn  

 til de særlige opgaver disse skibe udfører, samtidig med at  

 regelsættet ikke virker hindrende for tjenestens udførelse.
 Lovforslaget imødekommer et ønske fra de  

 berørte personaleorganisationer om, at reglerne udstedes i  

 medfør af lov.
Bestemmelsen i stk. 4 pålægger  

 forsvarsministeren at foranledige, at der føres kontrol med  

 afmærkning m.v. samt at fastsætte nødvendige regler  

 herfor.
Som eksempel på regler, som tænkes fastsat i  

 medfør af bestemmelsen, kan nævnes forskrifter om, at  

 afmærkning før etablering skal godkendes af  

 Farvandsvæsenet, således at afmærkningen bliver  

 ensartet.
 Beføjelserne efter bestemmelserne i stk. 3 og  

 4 påtænkes af forsvarsministeren delvis delegeret til myndigheder  

 under ministeriet.
 Bestemmelsen i stk. 5 svarer til § 11,  

 stk. 2, i lov om skibes sikkerhed m.v. og bestemmelsen i stk. 5  

 svarer til § 14, stk. 2, i lov om skibes sikkerhed m.v.  

 Bestemmelsen i stk. 6 svarer til § 7 i lov om skibsfartens  

 betryggelse og § 9, stk. 2, i lov om skibes sikkerhed m.v.
Til § 18 Bestemmelsen svarer til § 15, stk. 1, i lov om  

 skibes sikkerhed m.v. og indeholder en adgang for  

 Søfartsstyrelsen til at påbyde, at forhold, der strider imod  

 loven eller regler eller afgørelser i medfør af loven, skal  

 bringes i orden straks eller inden for en nærmere fastsat frist.
I en række tilfælde fremgår de  

 betingelser, som skibe skal opfylde direkte af loven eller regler udstedt i  

 medfør af loven.
I andre tilfælde fremgår sådanne  

 betingelser af konkrete afgørelser.
Som eksempel kan nævnes at  

 et skibs fartstilladelse kan være betinget af, at en række  

 nærmere angivne vilkår opfyldes.
Bestemmelsen indebærer, at  

 Søfartsstyrelsen, såfremt man opdager at forholdene ikke er i  

 orden, vil kunne meddele påbud, uanset om det pågældende  

 krav til skibet fremgår direkte af de generelle regler eller af en  

 konkret afgørelse.
Til § 19 Lov om skibes sikkerhed indeholder i § 14,  

 stk. 1, regler om at søfartsstyrelsens medarbejdere i forbindelse  

 med udøvelsen af deres hverv har adgang til uden retskendelse at  

 få ombord i ethvert skib, der er omfattet af loven.
Dette gælder  

 også for skibe under bygning.
Bestemmelsen i § 14  

 viderefører denne adgang, idet det dog præciseres, at  

 Søfartsstyrelsens adgang til at gå om bord kun består,  

 hvor det skønnes nødvendigt, for at styrelsen kan løse  

 sine opgaver.
De pågældende medarbejdere skal - på eget  

 initiativ - forevise behørig legitimation.
Bestemmelsen er udformet i  

 overensstemmelse med anbefalingerne i Betænkning 1039/1985 om  

 tvangsindgreb uden for strafferetsplejen, Bestemmelsen skal ses i lyset af, at Danmark efter de  

 internationale regler skal sikre, at danske skibe lever op til en række  

 sikkerhedskrav, herunder til beskyttelse af havet mod forurening, ligesom  

 Danmark er forpligtet til at gennemføre kontrol af udenlandske skibe,  

 der anløber danske havne.
Det ville vanskeliggøre kontrollen meget  

 betydeligt, såfremt der skulle indhentes retskendelse i forbindelse med  

 de enkelte kontrolbesøg.
Hertil kommer, at kontrollen skal  

 gennemføres, også hvor der ikke foreligger nogen konkret  

 mistanke om, at tingene ikke er i orden.
Til § 20 Bestemmelsen svarer til § 14, stk. 1, 3 og 4 i  

 lov om skibes sikkerhed m.v.
Til § 21 Bestemmelsen svarer til § 18 stk. 1, 2 og 4 i  

 gældende lov om skibes sikkerhed m.v.
For at sikre at der altid er den  

 nødvendige tekniske og nautiske sagkundskab tilstede i nævnet,  

 er det dog fundet hensigtsmæssigt ikke at fastsætte antallet af  

 nævnsmedlemmer i selve loven.
Der kan herefter udpeges et større  

 antal nævnsmedlemmer, blandt hvilke formanden efter den enkelte sags  

 beskaffenhed kan udpege de medlemmer, der skal deltage i sagens behandling.  

 En tilsvarende model anvendes i erhvervsankenævnet.
De nærmere  

 regler om udpegningen af medlemmer m.v. vil blive fastsat i nævnets  

 forretningsorden.
 Søfartsstyrelsens afgørelse om  

 tilbageholdelse af et skib og anløbsforbud kan af vedkommende rederi i  

 henhold til lovforslagets § 16, stk. 4, indbringes for  

 Tilbageholdelsesnævnet.
 Nævnets afgørelser vil ikke kunne indbringes  

 for anden administrativ myndighed, men vil efter almindelige regler kunne  

 indbringes for domstolene.
Til § 22 Bestemmelsen svarer til § 19 i lov om skibes  

 sikkerhed.
Der er i de aftaler, som er indgået med  

 klassifikationsselskaberne, bestemmelser om begrænsning af  

 Søfartsstyrelsens adgang til at gøre regres over for  

 selskaberne, såfremt staten pådrager sig erstatningsansvar, i  

 forbindelse med at selskaberne udfører opgaver på  

 søfartsstyrelsens vegne.
Den skadelidtes adgang til at kræve  

 erstatning berøres ikke af disse begrænsninger, som i  

 øvrigt kun gælder for skader, der indtræder på grund  

 af simpel uagtsomhed hos klassifikationsselskabet.
Til § 23 Bestemmelsen om obligatorisk klasning af større  

 skibe svarer til §19 a i lov om skibes sikkerhed m.v. § 19 a blev indsat  

 i loven ved lov nr. 887 af 3. december 1997. Der er ikke udstedt forskrifter  

 i medfør af bestemmelsen.
Til § 24 og 25 Bestemmelserne svarer til §§ 20 og 21 i lov om skibes  

 sikkerhed m.v.
Disse bestemmelser blev senest ændret ved lov nr. 887 af  

 3. december 1997. Det bemærkes, at bestemmelsen i § 24,  

 stk. 4 gennemfører bestemmelser i direktivet om havnestatskontrol  

 (95/21/EF) Til § 26 Bestemmelsen erstatter § 22 i lov om skibes sikkerhed  

 m.v.
 Lovforslagets anvendelsesområde indebærer at  

 rådet, udover de områder, der i dag er dækket af lov om  

 skibe sikkerhed m.v., også vil kunne beskæftige sig med  

 spørgsmål inden for det bredere område, der vil blive  

 dækket af lov om sikkerhed til søs.
Lovgivningen om skibsfartens betryggelse omfatter en  

 række spørgsmål, der involverer andre myndigheder samt  

 spørgsmål af lokal karakter, hvor det er vigtigt at sikre, at de  

 lokale interessenter inddrages.
Arbejdet på de områder, der i dag  

 er dækket af lov om skibsfartens betryggelse, vil blive tilrettelagt  

 således, at der ikke sker nogen begrænsning af det hidtige  

 myndighedssamarbejde og samarbejdet med de lokale interessenter.
Til § 27 Bestemmelsen svarer til § 23 a i lov om skibes  

 sikkerhed m.v. og der er i henhold til de nugældende bestemmelser  

 oprettet Arbejdsmiljøråd og Arbejdsmiljøtjeneste for  

 såvel handelsskibene som for fiskeskibene.
Forslaget medfører  

 ingen ændringer i den hidtidige retstilstand.
Til kapitel 12 Der blev i december 1997 foretaget en skærpelse af  

 strafferammen i lov om skibes sikkerhed m.v.
En tilsvarende forhøjelse  

 af strafferammerne i arbejdsmiljøloven var gennemført i juni  

 1997. Sigtet med disse forhøjelser har været at  

 gennemføre en generel forhøjelse af strafudmålingspraksis  

 og at markere, at samfundet ser med større alvor end hidtil på  

 overtrædelser af arbejdsmiljøbestemmelser.
Sølovens og sømandslovens  

 straffebestemmelser, som overføres til lov om skibes sikkerhed,  

 indeholder en lavere strafferamme end lov om skibes sikkerhed m.v.
Der er  

 ikke helt samme behov for en forhøjelse af strafferammen inden for  

 disse områder.
Lovforslaget er derfor udformet således, at  

 overtrædelse af § 29, stk. 1 og 2, der vedrører  

 forhold, som i dag er omfattet af søloven og sømandsloven, som  

 udgangspunkt som hidtil alene straffes med bøde eller hæfte.  

 Såfremt der foreligger de skærpende omstændigheder, der  

 efter lov om skibes sikkerhed m.v. kan begrunde forhøjet straf, kan  

 der efter forslaget for overtrædelse af § 29, stk. 1 og 2,  

 ske strafudmåling efter de strafferammer, som anvendes i lov om skibes  

 sikkerhed m.v.
 Strafferammen for spiritussejlads, der i den  

 gældende sølov er bøde eller hæfte, skærpes  

 ved forslaget, således at strafferammen bliver bøde, hæfte  

 eller fængsel i indtil 2 år, medmindre højere straf er  

 forskyldt efter anden lovgivning.
Til § 28 Bestemmelsen svarer med redaktionelle ændringer til  

 § 28, stk. 1, i lov om skibes sikkerhed m.v.
Til § 29 Sømandslovens §§ 68 og 71 indeholder  

 bestemmelser om straf ved sømænds forvoldelse af  

 søulykker og sejlads i spirituspåvirket tilstand samt om  

 rettighedsfrakendelse i forbindelse hermed.
Sølovens § 510  

 indeholder tilsvarende bestemmelser for så vidt angår  

 skibsføreren.
Bestemmelserne i stk. 1 og stk. 3 - 6, er en  

 sammenskrivning af disse regler.
Det bemærkes, at straffebestemmelsen  

 omfatter enhver person, der udfører tjeneste om bord af  

 væsentlig betydning for sikkerheden uanset det ansættelsesretlige  

 forhold.
Det er endvidere ikke en betingelse, at den pågældende  

 er ansat; også fritidssejlere m.v. er omfattet.
Bestemmelsen finder  

 anvendelse, uanset om der kræves sønæringsbevis til den  

 pågældende tjeneste eller ikke.
Bestemmelsen omfatter alle typer  

 af skibe, herunder mindre fiskefartøjer eller fritidsfartøjer,  

 joller, sejlbrætter og lignende.
Bestemmelsen i stk. 2, der erstatter sølovens  

 § 512, omhandler skibsførerens grove eller gentagne handlen i  

 strid med godt sømandskab samt hans tilsidesættelse af at  

 gøre sig bekendt med påbud og forskrifter, der gælder for  

 skibsfarten i de farvande, som skibet besejler, og på de steder, som  

 skibet anløber.
Det øvrige skibsmandskabs  

 pligtforsømmelse er ikke omfattet af bestemmelsen.
Straffelovens  

 almindelige regler, herunder bestemmelserne om anstiftelse af forbrydelser,  

 finder dog anvendelse.
Til § 30 Bestemmelserne i stk. 1 og 2 træder i stedet  

 for henholdsvis sølovens § 511 og sømandslovens  

 § 69.
Til § 31 Bestemmelsen indebærer, at straf for  

 overtrædelse af § 28, § 29, stk. 1 og 2, samt § 30  

 kan udmåles inden for de strafferammer, som hidtil har været  

 anvendt efter lov om skibes sikkerhed, såfremt der foreligger  

 skærpende omstændigheder.
Til § 32 Bestemmelsen svarer til § 28, stk. 3 -7 i lov om  

 skibes sikkerhed m.v.
Til § 33 og 34 Loven opretholder de forskrifter, som er udstedt efter lov  

 om skibsfartens betryggelse og lov om skibes sikkerhed m.v., indtil de  

 ophæves eller afløses af regler udstedt efter den  

 foreslåede lov, ligesom certifikater vil bevare deres gyldighed indtil  

 udløbet af den i certifikatet fastsatte frist.
Til § 35 Samtidig med lovens ikrafttræden ophæves de  

 bestemmelser i søloven, der omhandler skibsførerens  

 strafansvar, men som er omfattet af dette lovudkast.
Til § 36 Lov om skibsfartens betryggelse samt lov om skibes  

 sikkerhed m.v., bortset fra enkelte senere lovændringer, gælder  

 for Færøerne og Grønland.
Den foreslåede lov om  

 sikkerhed til søs vil med de fornødne ændringer tillige  

 kunne finde anvendelse for Færøerne og i Grønland.
 *)   Loven  

 indeholder bestemmelser, der gennemfører dele af:
 Rådets direktiv nr. 89/391/EØF, EFT 1989, L 183 s. 1 om  

 iværksættelse af foranstaltninger til forbedring af  

 arbejdstagernes sikkerhed og sundhed under arbejdet.
 Rådets direktiv nr. 89/655/EØF, EFT 1989, L 393 s. 13 om  

 minimumsforskrifter for sikkerhed og sundhed i forbindelse med  

 arbejdstagernes brug af arbejdsudstyr under arbejdet, (andet  

 særdirektiv i henhold til artikel 16, stk. 1, i direktiv  

 89/391/EØF), som ændret ved Rådets direktiv 95/63/EF, EFT  

 1995, L 335 s. 28.
 Rådets direktiv nr. 89/656/EØF, EFT 1989, L 393 s. 18 om  

 minimumsforskrifter for sikkerhed og sundhed i forbindelse med  

 arbejdstagernes brug af personlige værnemidler under arbejdet, (tredje  

 særdirektiv i henhold til artikel 16, stk. 1, i direktiv  

 89/391/EØF).
 Rådets direktiv nr. 89/686/EØF, EFT 1989, L 399 s. 18 om  

 indbyrdes tilnærmelse af medlemsstaternes lovgivning om personlige  

 værnemidler, som ændret ved Rådets direktiv nr.  

 93/68/EØF, EFT 1993, L 220 s. 1 og nr. 93/95 EØF, EFT 1993, 276  

 s. 11.
 Rådets direktiv nr. 90/269/EØF, EFT 1990, L 156 s. 9 om  

 minimumsforskrifter for sikkerhed og sundhed i forbindelse med manuel  

 håndtering af byrder, som kan medføre risiko for især ryg-  

 og lændeskader hos arbejdstagerne (fjerde særdirektiv i henhold  

 til artikel 16, stk. 1, i direktiv 89/391/EØF).
 Rådets direktiv nr. 90/394/EØF, EFT 1990, L 196 s. 1 om  

 beskyttelse af arbejdstagerne mod risici for under arbejdet at være  

 udsat for kræftfremkaldende stoffer (sjette særdirektiv i henhold  

 til artikel 16, stk. 1, i direktiv 89/391/EØF), som ændret  

 ved Rådets direktiv 97/42/EF, EFT 1997, L 179 s. 4.
 Rådets direktiv nr. 91/383/EØF, EFT 1991, L 206 s. 19 om  

 supplering af foranstaltningerne til forbedring af sikkerheden og sundheden  

 på arbejdsstedet for arbejdstagere, der har et tidsbegrænset  

 ansættelsesforhold eller et vikaransættelsesforhold.
 Rådets direktiv nr. 91/628/EØF, EFT 1991, L 340 1991 s. 17,  

 om transport af levende dyr, som ændret ved Rådets direktiv  

 95/29/EF, EFT 1995, L 148 s. 52.
 Rådets direktiv nr. 92/58/EF, EFT 1992, L 245 s. 23 om  

 minimumsforskrifter for signalgivning i forbindelse med sikkerhed og sundhed  

 under arbejdet (niende særdirektiv i henhold til artikel 16,  

 stk. 1, i direktiv 89/391/EØF).
 Rådets direktiv nr. 92/85/EØF, EFT 1992, L 348 s. 1 om  

 iværksættelse af foranstaltninger til forbedring af sikkerheden  

 og sundheden under arbejdet for arbejdstagere, der er gravide, som lige har  

 født hjemme eller som ammer (tiende særdirektiv i henhold til  

 artikel 16, stk. 1, i direktiv 89/391/EØF).
Rådets direktiv nr. 93/103/EF, EFT 1993, L 307 s. 1 om  

 minimumsforskrifter for sikkerhed og sundhed under arbejdet om bord på  

 fiskerfartøjer (trettende særdirektiv i henhold til artikel 16,  

 stk. 1, i direktiv 89/391/EØF) Rådets direktiv nr. 94/25/EF, EFT 1994, L 164 s. 15 om indbyrdes  

 tilnærmelse af medlemsstaternes love og administrative bestemmelser om  

 fritidsfartøjer Rådets direktiv nr. 94/57/EF, EFT 1994, L 319 s. 20 om fælles  

 regler og standarder for organisationer, der udfører inspektion og syn  

 af skibe, og for søfartsmyndighedernes aktiviteter i forbindelse  

 dermed, som ændret ved Kommissionens direktiv 97/58/EF EFT 1997, L 274  

 s. 8.
 Rådets direktiv nr. 95/21 EF, EFT 1995, L 157 s. 1 om  

 håndhævelse over for skibe, der anløber  

 Fællesskabets havne og sejler i internationale farvande under  

 medlemsstaternes jurisdiktion, af internationale standarder for skibes  

 sikkerhed, for forureningsforebyggelse samt leve- og arbejdsvilkår om  

 bord, som ændret ved Rådets direktiv 98/25/EF, EFT 1998, L 157 s.  

 1 og Kommissionens direktiv 98/42/EF, EFT 1998, L 133 s. 19.
