Ved gennemgang af de indsendte budgetter og regnskaber for gas- og  

 varmeforsyningsvirksomheder er det konstateret, at en del virksomheder ved  

 regnskabets afslutning og udarbejdelse af det kommende års budget, (som jo  

 danner grundlaget for fastsættelse af priser og afgifter for det følgende  

 varmeår) foretager reguleringer i posteringerne, som kan stride mod  

 varmeforsyningslovens regler, og som derfor kan afføde indgreb fra gas- og  

 varmeprisudvalgets side.
I det følgende skal der orienteres nærmere herom:
 Ved cirkulæreskrivelse af 17. september 1981, der er udsendt til samtlige  

 gas- og varmeforsyningsvirksomheder, blev virksomhederne gjort bekendt med de  

 retlingslinier, gas- og varmeprisudvalget har vedtaget skal gælde for  

 virksomhedernes prisberegning efter varmeforsyningslovens regler.
 Det fremgår heraf blandt andet, at et eventuelt overskud ved afslutningen  

 af et regnskabsår skal overføres til den umiddelbart efterfølgende  

 helårsperiode og indregnes i de budgetter, der lægges til grund for  

 prisfastsættelsen i dette år.
 Virksomhederne kan dog vælge at tilbagebetale det for meget opkrævede  

 beløb, når den endelige afregning med forbrugerne for det afsluttede år  

 finder sted jfr. varmeprisudvalgets skrivelse herom af 4. november 1982.
 Et underskud indregnes i det følgende budget og inddækkes således over det  

 efterfølgende års priser.
Derimod kan der ikke i regnskabet foretages regulering, således, at  

 virksomhederne overfører regnskabsmæssigt overskud til fornyelses- og  

 reservefonde eller til egenkapital.
Dette vil være i strid med  

 varmeforsyningslovens § 27 herunder eventuelt også med bestemmelserne i  

 energiministeriets bekendtgørelse nr. 589 af 17. november 1982 om  

 driftsmæssige afskrivninger, henlæggelser til nyinvesteringer m.v. (Der er  

 udsendt cirkulæreskrivelse af 12. maj 1982, som vejledning til disse  

 bestemmelser.) Man skal med denne skrivelse gøre virksomhederne specielt opmærksomme på  

 dette forhold.
Den gennemgang direktoratet løbende foretager af  

 virksomhedernes anmeldelser vil kun stikprøvevis omfatte det forannævnte  

 forhold.
Men såfremt der efterfølgende konstateres reguleringer af den  

 anførte karakter, kræver lovens regler at priserne nedsættes.
Dette vil  

 erfaringsmæssigt også kunne medføre betydeligt administrativt besvær.
Skulle der være spørgsmål til denne orientering er virksomheden velkommen  

 til at rette henvendelse til direktoratet.
I øvrigt påregnes der omkring  

 nytår udsendt et nummer af monopoltilsynets meddelelser med omtale af  

 udvalgets afgørelser i 1983 og af lovændringen i juni 1983.
Til virksomhedernes orientering vedlægges en folder med orientering om  

 udvalget og dets arbejde.
Denne folder tænkes bl.a. anvendt i forbindelse med  

 de klagesager, der forelægges udvalget.
P.
D.
V.
Hans Kierkegaard Rich.
Harpsøe fm.
