Bekendtgørelse om krav til  

 vedtægter og forretningsgange i  

 akkumulerende investeringsforeninger, der er skattepligtige  

 efter selskabsskattelovens § 1, stk. 1, nr. 6 I medfør af § 1, stk. 1, nr. 5 a, 5. pkt., i  

 selskabsskatteloven, jf. lovbekendtgørelse nr. 299 af 27. april 2000,  

 som ændret bl.a. ved § 6 i lov nr. 1294 af 20. december 2000,  

 § 2 i lov nr. 1033 af 17. december 2001 og § 11 i lov nr. 313 af  

 21. maj 2002, fastsættes:
 § 1. Det er en betingelse for, at en akkumulerende  

 investeringsforening kan være skattepligtig efter selskabsskattelovens  

 § 1, stk. 1, nr. 6, at foreningens vedtægter og  

 forretningsgange opfylder betingelserne i denne bekendtgørelse.
 § 2. Det skal fremgå af foreningens  

 vedtægter, at foreningen udelukkende kan optage medlemmer, der er  

 skattepligtige efter pensionsafkastbeskatningslovens § 1, stk. 1,  

 medlemmer, der er skattepligtige efter pensionsafkastbeskatningslovens  

 § 1, stk. 2, i hvis pensionsopsparing investeringsbeviset  

 indlægges, andre akkumulerende investeringsforeninger, der beskattes  

 efter nr. 6, eller pengeinstitutter og fondsmæglerselskaber, der er  

 omfattet af aktieavancebeskatningslovens § 3, stk. 4, for så  

 vidt angår beskatning af investeringsbeviserne.
 Stk. 2. Udtrykket »PAL« skal indgå i navnet på  

 investeringsforeningsafdelingen.
 § 3. Det skal fremgå af foreningens  

 vedtægter, at medlemmer, der ikke opfylder optagelseskriterierne, jf.  

 § 2, stk. 1, straks skal afhænde deres investeringsbeviser,  

 hvis foreningen kræver det.
 § 4. Hvis foreningen bliver bekendt med medlemmer,  

 der ikke opfylder optagelseskriterierne, jf. § 2, stk. 1, skal  

 foreningen straks tage kontakt til de pågældende medlemmer og  

 kræve, at beviserne afhændes.
Stk. 2. Foreningen skal løbende for hvert  

 kalenderår udarbejde en oversigt over de tilfælde, hvor  

 foreningen er blevet bekendt med medlemmer, der ikke opfylder  

 optagelseskriterierne, jf. § 2, stk. 1, og dokumentere, at de  

 pågældende medlemmers beviser i foreningen er krævet  

 afhændet.
Oversigten og dokumentationen indsendes til Told- og  

 Skattestyrelsen, når generalforsamlingen har vedtaget regnskabet, dog  

 senest den 1. maj i året efter det pågældende  

 kalenderår.
Hvis Told- og Skattestyrelsen anmoder herom, skal  

 foreningen fremvise oversigt og dokumentation på et tidligere  

 tidspunkt.
 § 5. Investeringsbeviserne skal registreres som  

 fondsaktiver i Værdipapircentralen.
 § 6. Bekendtgørelsen træder i kraft den 1. juli  

 2002. Foreninger, som er stiftet inden denne dato, skal senest den 30. april  

 2003 opfylde de betingelser til foreningens vedtægter og  

 forretningsgange, som følger af denne bekendtgørelse.
