Ankestyrelsens principafgørelse 155-12 om sygedagpenge - arbejdsgiver - for sen anmeldelse - dispensation - NemRefusion Resume:
Principafgørelsen fastslår En arbejdsgiver, der er berettiget til refusion for sygedagpenge, skal anmelde sit krav til lønmodtagerens opholdskommune via NemRefusion.
 Hvis driftsforstyrrelser i den digitale løsning er af et omfang og en varighed, der har afskåret arbejdsgiveren fra at anmelde sit krav rettidigt, kan kommunen dispensere fra fristen.
 Det er ikke tilstrækkeligt til at dispensere fra fristen, at der er driftsforstyrrelser én af dagene i fristperioden på fire uger, - nu fem uger.
 Hvis der er driftsforstyrrelser en del af den sidste dag inden fristens udløb, er det heller ikke tilstrækkeligt til at dispensere, når der uanset driftsforstyrrelsen har været mulighed for at anmelde inden for den sidste fristdag.
 Når arbejdsgiver anmelder sit refusionskrav efter fristens udløb, kan han først få refusion med virkning fra anmeldelsestidspunktet.
 Love:
Lov om sygedagpenge - lovbekendtgørelse nr. 653 af 26. juni 2012 - § 59 Afgørelse:
1. Baggrund for at behandle sagen Sagen er antaget for at undersøge, hvorvidt en driftsforstyrrelse hos NemRefusion kan anses for at afskære arbejdsgiveren fra at anmelde rettidigt, når driftsforstyrrelsen tidsmæssigt er umiddelbart før og efter arbejdsgivers normale lukketid på den sidste rettidige dag for anmeldelse.
2. Reglerne Sygedagpengelovens § 59, stk. 1, fastslår, at en arbejdsgiver, der er berettiget til refusion af sygedagpenge, skal anmelde refusionskravet til lønmodtagerens opholdskommune.
 Det fremgår af nuværende § 59, stk. 2, at der kan ydes refusion for tidsrum, der ligger indtil 3 måneder forud for fremsættelsen af kravet, hvis arbejdsgiveren har anmeldt sygefraværet senest 5 uger efter 1. fraværsdag.
 Efter § 59, stk. 6, kan kommunen dog udbetale refusion, når overskridelsen af fristen skyldes driftsforstyrrelser hos SDPI-løsningen af et omfang og en varighed, der har afskåret arbejdsgiveren fra at anmelde rettidigt.
3. Andre Principafgørelser Kasserede Følgende Principafgørelser er kasserede og gælder ikke længere:
52-10: historisk, gælder ikke længere.
Praksis er indarbejdet i denne Principafgørelse.
4. Den konkrete afgørelse Ankestyrelsens Beskæftigelsesudvalg har i møde truffet afgørelse i jeres sag om, hvorvidt en driftsforstyrrelse hos NemRefusion kan anses for at afskære arbejdsgiveren fra at anmelde rettidigt, når driftsforstyrrelsen tidsmæssigt er umiddelbart før og efter arbejdsgivers normale lukketid på den sidste rettidige dag for anmeldelse.
Resultatet er  NN er først berettiget til sygedagpengerefusion for sygemeldte AA fra den 13. oktober 2011 Det betyder, at NN(arbejdsgiver) ikke kan få dispensation fra anmeldelsesfristen.
 Vi er således kommet til samme resultat som Beskæftigelsesankenævnet i Statsforvaltningen YY.
En mødedeltager var ikke enig i afgørelsen.
Mødedeltageren mente, at driftsforstyrrelsen hos NemRefusion fra kl. 13.55 til 19.57 den sidste dag i anmeldelsesfristen forhindrede arbejdsgiver i at anmelde sit refusionskrav inden for anmeldelsesfristen.
Begrundelsen for afgørelsen Det er en betingelse for at få sygedagpengerefusion fra første sygefraværsdag, at arbejdsgiver har anmeldt sygefraværet til lønmodtagerens opholdskommune senest fire uger efter første fraværsdag.
 NN opfylder ikke betingelsen, fordi anmeldelsen af AAs sygefravær først blev modtaget i kommunen den 13. oktober 2011.
 Den sidste rettidige indberetningsdag var den 12. oktober 2011, idet den første fraværsdag var den 14. september 2011.
 Ved indberetning via NemRefusion skal kommunen modtage indberetningen senest kl. 23.59 på den sidste indberetningsdag.
 Ankestyrelsens Beskæftigelsesudvalg har lagt vægt på, at adgangen til at anmelde medarbejderens sygefravær via NemRefusion kun var afskåret en del af den sidste anmeldelsesdag.
 Det fremgår af NemRefusions driftsstatus, at driften var påvirket onsdag den 12. oktober fra kl. 13.55 til kl. 19.57. Driften var ligeledes påvirket i kortere perioder på andre dage inden for fristen.
 Beskæftigelsesudvalget finder, at NN siden den 14. september 2011 har haft mulighed for at anmelde lønmodtagerens sygefravær til kommunen, og at driftforstyrrelserne hos NemRefusion (SDPI-løsningen) ikke har haft et omfang og en varighed, der har afskåret NN fra at anmelde rettidigt.
 NN har i klagen anført, at de på grund af at systemet var ude af drift ikke kunne anmelde sygefraværet inden arbejdstids ophør kl. 16, og at det ikke var muligt at kontakte kommunen efter kl. 15.30 om onsdagen.
 Beskæftigelsesudvalget finder, at dette ikke ændrer på, at der var mulighed for at anmelde sygefraværet i den fire ugers periode, der lå efter første sygefraværsdag indtil kl. 13.55 den sidste anmeldelsesdag og igen mellem kl. 19.57 og 23.59 den sidste dag inden fristens udløb.
 Beskæftigelsesudvalget finder derfor, at der ikke er grundlag for at dispensere fra anmeldelsesfristen.
Der var ikke enighed om afgørelsen.
En mødedeltager mente, at driftsforstyrrelsen hos NemRefusion fra kl. 13.55 til 19.57 den sidste dag i anmeldelsesfristen forhindrede arbejdsgiver i at anmelde sit refusionskrav inden for anmeldelsesfristen.
Oplysninger i sagen Vi har afgjort sagen på grundlag af:
