Nævnet fandt, at journalistens undladelse af at præsentere sig  

 var i strid med god presseskik.
Ligeledes var det i strid med god presseskik  

 at bladet omtalte samt bragte et billede af den patient, som ikke  

 ønskede at deltage.
Nævnet pålagde bladet at  

 offentliggøre kendelsen i fuldt omfang.
Kendelse fra Pressenævnet i sag nr.  

 58/1992 Odense Sygehus har på vegne af [A] og [B] klaget til  

 Pressenævnet over B.T., idet klageren finder, at bladet i forbindelse  

 med en artikel, der blev bragt den 8. januar 1992, har overtrådt god  

 presseskik.
Efter det oplyste bragte Fyens Stiftstidende den 7. januar  

 1992 en artikel om den 13-årige [A] og den 15-årige [B], der  

 begge var indlagt på Odense Sygehus, efter at de var blevet alvorligt  

 forbrændt af nytårsfyrværkeri.
Artiklen indeholdt  

 interviews med patienterne og deres forældre og var ledsaget af  

 billeder, der viste drengene i deres sygesenge.
Samme dag indfandt en journalist fra B.T. sig på  

 sygehuset, hvor han spurgte en sygehjælper om, hvor [A] og [B]  

 lå.
Journalisten præsenterede sig ikke for sygehjælperen og  

 oplyste ikke sit ærinde.
 Først på stuen, hvor [A] havde besøg  

 af begge sine forældre, mens [B] havde besøg af sin mor,  

 præsenterede journalisten sig og oplyste, at han havde læst  

 artiklen i Fyens Stiftstidende, og at han ønskede at tale med dem.
 [A] og hans forældre talte herefter kort med  

 journalisten, mens [B] og hans mor ikke ønskede at tale med ham.
 Efter at journalisten var gået, henvendte drengenes  

 mødre sig til sygehuspersonalet, idet mødrene troede, at  

 sygehuset havde været involveret i journalistens tilstedekomst.
 En sygeplejerske ringede herefter til journalisten, der -  

 ifølge klageren - oplyste, at han opfattede artiklen i Stiftstidende  

 som en slags tilladelse til at rette henvendelse til drengene og deres  

 forældre.
Den 8. januar 1992 bragte B.T. en artikel om [A] og [B]s  

 ulykker med nytårsfyrværkeri.
Artiklen indeholdt bl.a.  

 beskrivelse af de to drenges forbrændinger samt kortfattede citater af  

 udtalelser fra [A] og hans far.
Artiklen var ledsaget af et billede af hver  

 af drengene, som anskueliggjorde omfanget af deres forbrændinger.  

 Billederne havde B.T. erhvervet i Fyens Stiftstidendes  

 pressefotoafdeling.
Efter det oplyste henvendte forældrene sig  

 efterfølgende til sygehuspersonalet og forespurgte, om sygehuset ville  

 støtte dem, hvis de "lægger sag an mod journalisten." Til støtte for klagen er det gjort gældende,  

 at B.T.'s journalist har henvendt sig direkte til patienterne uden  

 forudgående tilladelse fra sygehuset til trods for at journalisten i  

 kraft af sit hidtidige samarbejde med sygehuset er klart bekendt med, at  

 pressen kun har adgang til sygehusets afdelinger efter aftale.
Klageren har  

 endvidere gjort gældende, at en af patienterne - trods tydelig  

 tilkendegivelse af ikke at ville deltage - alligevel blev omtalt såvel  

 med navn som billede.
I en udtalelse om klagen har B.T. anført, at det  

 indskærpes alle medarbejdere på bladet at udvise det  

 størst mulige hensyn til ulykkesofre og disses pårørende,  

 herunder ikke mindst hvis det kommer på tale at foretage personlig  

 henvendelse kort efter ulykkestilfældet.
I relation til den  

 foreliggende sag ville normalsituationen ifølge B.T. derfor have  

 været, at der ikke skete henvendelse direkte på sygestuen, men at  

 en kontakt måtte tilvejebringes gennem samtaler med læger og  

 familie.
 Når de to drenge og deres forældre imidlertid  

 samme dag havde ladet sig interviewe og fotografere til Fyens Stiftstidende  

 om risikoen ved fyrværkeri, finder B.T. at journalistens besøg  

 på sygestuen må betragtes som aldeles ukontroversielt.
 Ifølge udtalelsen var det primære  

 formål med besøget i øvrigt at få kontakt til  

 forældrene med henblik på tilladelse til at interviewe drengene.  

 Journalisten fik tilladelse hertil af [A]s forældre, mens [B]s mor  

 fandt det bedst, at han fik fred og ro, hvilket journalisten straks  

 respekterede.
Følgende nævnsmedlemmer har deltaget i sagens  

 behandling: Else Mols, Bent A.
Koch, Tage Clausen og Preben  

 Sørensen.
 Pressenævnet udtaler:
 Det lægges til grund som ubestridt, at B.T.'s  

 journalist i kraft af sit hidtidige samarbejde med Odense Sygehus var bekendt  

 med, at pressen kun har adgang til sygehusets afdelinger efter aftale.
 Ved journalistens undladelse af at præsentere sig og  

 at oplyse sit ærinde over for den sygehusmedarbejder, som han henvendte  

 sig til, findes der derfor - uanset Fyens Stiftstidendes artikel af 7. januar  

 1992 - at være sket en overtrædelse af god presseskik.
 Endvidere findes der at være sket en  

 overtrædelse af god presseskik ved den indgående omtale af [B]s  

 ulykke og læsioner samt ved offentliggørelsen af et billede af  

 ham, når der henses til hans og hans mors afvisende holdning over for  

 journalisten.
 Pressenævnet udtaler sin kritik i anledning af disse  

 forhold.
 I henhold til medieansvarslovens § 49 pålægger  

 Pressenævnet endvidere den ansvarshavende redaktør af B.T. at  

 offentliggøre kendelsen i fuldt omfang.
 Afsagt den 13. oktober 1992.
