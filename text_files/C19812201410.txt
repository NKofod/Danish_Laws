(Til rektorerne ved børnehave- og  

 fritidspædagogseminarierne) Det er ved en gennemgang af lønregnskaberne for børnehave- og  

 fritidspædagogseminarierne konstateret, at der i en række tilfælde, hvor der  

 i et undervisningsår har været forskel mellem det forventede og det tildelte  

 timetal, er blevet ydet deltidsbeskæftigede tjenestemandslønnede eller  

 overenskomstansatte lærere løn efter det forventede timetal, for så vidt  

 dette har været højere end det tildelte antal timer.
 I denne anledning skal man meddele følgende:
Der bør i forbindelse med opslag af stillinger for deltidsbeskæftigede  

 tjenestemandslønnede og overenskomstansatte lærere og ansættelse i disse  

 stillinger angives en minimumsbeskæftigelse (timetal eller  

 beskæftigelsesgrad) svarende til det timetal, som med sikkerhed vil kunne  

 tillægges den pågældende.
Man skal fra ministeriets side ikke modsætte sig,  

 at der tillige gives oplysning om et forventet højere timetal, og at dette  

 foreløbig danner grundlag for beregning og anvisning af løn (a conto løn),  

 men der må i så fald tages forbehold om regulering for den del af lønnen, der  

 overstiger lønnen for den fastsatte minimumsbeskæftigelse, såfremt timetallet  

 måtte blive lavere end forventet.
Endelig lønregulering må ske ved  

 afslutningen af undervisningsåret.
 Såfremt der for allerede ansatte må forudses et lavere timetal med det,  

 som har ligget til grund for ansættelsen, må det nuværende ansættelsesforhold  

 bringes til ophør under iagttagelse af de herfor gældende varsler og et nyt  

 ansættelsesforhold etableres, for så vidt der iøvrigt er grundlag for det,  

 med angivelse af minimumstimetal m.v.
 Ansøgning om nedsat tjenestetid bør kun imødekommes i den udstrækning,  

 hvori det vil være foreneligt med de tjenstlige hensyn, herunder en rimelig  

 timetalsfordeling, og en imødekommelse bør endvidere være betinget af en  

 regulering af lønnen i overensstemmelse med den endelige timetalsopgørelse.
 P.m.v.
 e.b.
