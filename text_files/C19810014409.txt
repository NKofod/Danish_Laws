(Til landets læger) I medfør af lægelovens § 13 fastsætter indenrigsministeriet efter  

 indstilling fra sundhedsstyrelsen regler for, i hvilket omfang og på hvilken  

 måde læger af hensyn til den dem påhvilende indberetnings- og oplysningspligt  

 skal føre ordnede optegnelser over visse dele af deres virksomhed, såsom om  

 behandling af smitsomme sygdomme, ulykkestilfælde og sygdomme, der kan  

 antages at få varig indflydelse på patientens helbredstilstand.
Reglerne er fastsat ved indenrigsministeriets bekendtgørelse nr. 244 af  

 26. juli 1937 om lægers pligt til at føre optegnelser, hvorefter enhver læge  

 skal føre ordnede optegnelser om sin lægevirksomhed angående sygdoms- eller  

 ulykkestilfælde, hvis umiddelbart sandsynlige følger efter lægens skøn vil  

 foranledige forespørgsler til ham fra det offentlige vedrørende diagnose og  

 behandling.
Bekendtgørelsen er aftrykt som bilag.
 Speciallæger er desuden pligtige til at føre optegnelser over mere  

 indgående behandlinger (f. eks. operationer, røntgenbehandlinger og  

 lignende), som foretages i lægens privatkonsultation eller i patientens hjem.
De meget betydeligt forøgede og forbedrede undersøgelses- og  

 behandlingsmuligheder, der siden er udviklet, har medført, at der i praksis  

 foretages en lang række behandlinger bl. a. med potente lægemidler, som  

 forudsætter en stadig kontrol med patienten.
Det vil for at opnå en  

 tilfredsstillende behandling og kontrol med sygdommen sædvanligvis være  

 nødvendigt, at lægen fører optegnelser over forløbet, herunder objektive  

 fund, laboratorieundersøgelser, ordinationer m. v.
 Det er sundhedsstyrelsens opfattelse, at praktiserende læger og  

 praktiserende speciallæger i almindelighed fører ordnede optegnelser i et  

 omfang, der tilfredsstiller de forannævnte krav til patientbehandlingen.
 Sundhedsstyrelsen har dog fra forelagte sager kendskab til tilfælde, hvor  

 manglende optegnelser har ført til, at patienten ikke har fået optimal  

 behandling, i nogle tilfælde endog således at der har været tale om  

 forsømmelse eller skødesløshed fra den pågældende læges side med deraf  

 følgende konsekvenser.
Sundhedsstyrelsen finder, at det for at sikre patientbehandlingen bedst  

 muligt er nødvendigt at føre optegnelser i almen/ speciallægepraksis for så  

 vidt angår patientkontakter, - når der foretages behandling, - når forholdene indicerer fortsat kontrol, - når der ordineres receptpligtige lægemidler, - når der henvises til undersøgelse og/ eller behandling hos anden læge,  

 laboratorium eller sygehus.
 For hver patient oprettes en journal omfattende:
- Patientens navn, fødselsdato og bopæl, - tidspunktet for konsultation(-er)/ behandling(-er), - årsagen til henvendelsen, - diagnosen, - den iværksatte behandling; ved ordination af receptpligtige lægemidler:  

 Navn, styrke, mængde (eventuel reiterering) samt dosering.
 Optegnelser vil kunne undlades, såfremt de efter lægens skøn over  

 omstændighederne i det enkelte tilfælde ikke er nødvendige af hensyn til den  

 fortsatte behandling eller kontrol, og såfremt der efter lægens skøn ikke er  

 tale om en situation, der vil foranledige forespørgsel til ham fra det  

 offentlige vedrørende diagnose og behandling, jfr. bekendtgørelse nr. 244 af  

 26. juli 1937.
 Cirkulæret træder i kraft den 1. september 1981.
SUNDHEDSSTYRELSEN, DEN 9. JULI 1981 SØREN K.
SØRENSEN /Øhlenschlæger Bilag 1 Indenrigsministeriets bekendtgørelse nr. 244 af 26. juli 1937 om lægers pligt til at føre optegnelser.
