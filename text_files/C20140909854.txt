 Vedrørende ændring af bekendtgørelse om en aktiv beskæftigelsesindsats: Visitation af personer på uddannelseshjælp og kontanthjælp, som er omfattet af barsel m.v.
 Til Jobcentrene m.fl.
 Der vedlægges bekendtgørelse om ændring af bekendtgørelse om en aktiv beskæftigelsesindsats (BEK nr. 136 af 14. februar 2014). Bekendtgørelsen træder i kraft den 17. februar 2014 og får virkning fra den 1. februar 2014.
§ 2, stk. 2 og 4, i bekendtgørelse om en aktiv beskæftigelsesindsats beskriver betingelserne for, hvornår kontanthjælpsmodtagere og uddannelseshjælpsmodtagere skal vurderes aktivitetsparate.
Med ændringsbekendtgørelsen er de hidtidige betingelser om, hvornår kontanthjælpsmodtagere og uddannelseshjælpsmodtagere skal vurderes aktivitetsparate, suppleret for så vidt angår personer på barsel m.v.
Det er således indsat i § 2, stk. 2 og 4, at kontanthjælpsmodtagere under 30 år samt uddannelseshjælpsmodtagere skal vurderes aktivitetsparate, når de har ret til fravær ved graviditet, barsel og adoption.
Der er tale om samme afgrænsning, som findes i § 13, stk. 7, nr. 4, i lov om aktiv socialpolitik for, hvornår man på grund af barsel m.v. ikke har pligt til at udnytte sine uddannelses- eller arbejdsmuligheder ved at tage imod tilbud om uddannelse, arbejde eller aktivering.
 Med ændringsbekendtgørelsen (og som følge af overgangsbestemmelsen i § 9, stk. 3, i ændringsloven fra kontanthjælpsreformen: lov nr. 894 af 4. juli 2013), vil barslende under 30 år, som har været i kontanthjælpssystemet før 1. januar 2014, kunne få aktivitetstillæg fra 1. februar 2014, hvis betingelserne i øvrigt er opfyldte.
For god ordens skyld skal nævnes, at ændringsbekendtgørelsen ikke ændrer ved betingelserne i lov om aktiv socialpolitik for, hvornår ledige  herunder ledige på barsel m.v.  har ret til aktivitetstillæg.
Uddannelseshjælpsmodtagere, som ved første samtale visiteres aktivitetsparate, har ret til aktivitetstillæg fra dette tidspunkt, hvis betingelserne i øvrigt er opfyldt. Øvrige har ret til aktivitetstillæg efter 3 måneder.
Det gælder også fortsat, at man skal tilkendegive, at man ønsker at deltage i tilbud for at få aktivitetstillæg.
Dog således at unge, der ikke kan deltage i tilbud på grund af deres situation, fx på grund af ret til fravær ved barsel m.v. eller alvorlig sygdom, alligevel skal have aktivitetstillæg.
