Ændringsforslag stillet den 30. maj 2011 Ændringsforslag til 3. behandling af Forslag til lov om ændring af lov om taxikørsel m.v.
(Tilladelser til offentlig servicetrafik og krav til beklædning af førere af taxier) [af transportministeren (Hans Christian Schmidt)] Til § 2 Af transportministeren:
 1) I stk. 1 ændres »1. december 2011« til: »1. september 2011«.
[Ændret ikrafttrædelsestidspunkt] 2) Stk. 2 udgår.
 Stk. 3 og 4 bliver herefter stk. 2 og 3.
[Konsekvensrettelse] 3) Som stk. 4 indsættes:
»Stk. 4. Tilladelser som nævnt i stk. 3 kan endvidere udstedes eller forlænges indtil kontraktens udløb, såfremt der inden den 15. juni 2011 er indgået kontrakt med eller afgivet bindende bud til et trafikselskab om almindelig rutekørsel.« [Mulighed for forlængelse af allerede udstedte EP-tilladelser og opnåelse af ny tilladelse, såfremt man har afgivet bindende tilbud på kontrakt om offentlig servicekørsel inden den 15. juni 2011] Bemærkninger Til nr. 1-3 Lovens ikrafttræden ændres fra den 1. december 2011 til den 1. september 2011.
 Tidspunktet for udløbet af tilladelser efter lov om buskørsel begrænset til kørsel i tilknytning til kontrakt med et trafikselskab om almindelig rutekørsel, de såkaldte EP-tilladelser, er fastsat efter tidspunktet for udløbet af vognmandens øvrige tilladelser efter busloven og således ikke efter udløbet af virksomhedens kontrakt med et trafikselskab om offentlig servicetrafik.
De vognmænd, hvis EP-tilladelser udløber før udløbet af virksomhedens kontrakt med et trafikselskab om offentlig servicekørsel, vil derfor kunne komme i klemme, hvis de ikke opfylder kravet om at have en taxitilladelse for at få udstedt en tilladelse til offentlig servicetrafik.
For at afhjælpe denne særlige situation vil en virksomheds EP-tilladelser kunne forlænges indtil udløbet af den kontrakt, som virksomheden inden den 15. juni 2011 har indgået med et trafikselskab om offentlig servicetrafik.
Det samme gælder, hvis der er afgivet bindende bud om offentlig service trafik inden den 15. juni 2011, selv om der ikke er indgået endelig kontrakt herom.
Her vil en eksisterende tilladelse kunne forlænges eller en ny tilladelse tildeles, såfremt der efterfølgende indgås kontrakt.
