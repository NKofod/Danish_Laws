Skriftlig fremsættelse (27. november 2019) Transportministeren (Benny Engelbrecht):
 Herved tillader jeg mig for Folketinget at fremsætte:
 Forslag til lov om ændring af færdselsloven (Forhøjelse af bødeniveauet for ulovlig afholdelse af hvil i køretøjet m.v.).
(Lovforslag nr.
L 77) Der er i vejtransportsektoren set eksempler på, at chauffører arbejder under ganske uacceptable vilkår.
Særligt uacceptable forhold blev afsløret i efteråret 2018, da der i regi af den fælles myndighedsindsats for ordnede forhold blev gennemført en aktion mod opholdsstedet for en gruppe udenlandske chauffører i Padborg, som var indlogeret under kummerlige forhold.
Flere af chaufførerne forklarede i den forbindelse bl.a. til pressen, at de boede i lastbilen i månedsvis.
Det bødeniveau, der i dag anvendes for ulovlig afholdelse af det regulære ugentlige hvil i køretøjet, nemlig et bødeniveau på 1.000 kr. til chaufføren og 2.000 kr. til virksomheden, vurderes at være for lavt til at have den afskrækkende virkning, der er påkrævet for at sikre hensynet til chaufførernes arbejdsvilkår.
Formålet med lovforslaget er på den baggrund at skærpe bødestraffen for ulovlig afholdelse af det regulære ugentlige hvil i køretøjet.
Lovforslaget indeholder således retningslinjer, hvorefter bødeniveauet forhøjes til en bøde på 10.000 kr. til chaufføren og en bøde på 20.000 kr. til vognmanden.
Dette svarer til bødeniveauet for manglende afholdelse af det regulære ugentlige hvil.
 Lovforslaget indeholder desuden en præcisering af, at retten til adgang uden retskendelse til brug for den administrative kontrol med virksomheders overholdelse af køre- og hviletidsreglerne og kontrol med installatører og værksteder, der kan udføre installering, eftersyn, kontrol og reparation af takografer, er overgået til Transport- og Boligministeriet.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
