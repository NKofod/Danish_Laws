Bekendtgørelse om samhandel inden for den Europæiske Union med kvæg samt om indførsel af kvæg fra tredjelande1) I medfør af § 4, § 7, § 34, § 35, § 37, § 67 og § 70, stk. 3, i lov om hold af dyr, jf. lovbekendtgørelse nr. 466 af 15. maj 2014, fastsættes efter bemyndigelse i henhold til § 7, nr. 1, og § 10, stk. 1, nr. 1, i bekendtgørelse nr. 511 af 23. april 2015 om Fødevarestyrelsens opgaver og beføjelser:
Definitioner § 1. I denne bekendtgørelse forstås ved:
 1) Avls- eller brugskvæg: Kvæg (herunder arterne Bison bison og Bubalus bubalus), der er beregnet til avl, mælke- eller kødproduktion eller arbejde, udstillinger eller fremvisning, dog ikke dyr, der deltager i kulturelle og sportslige arrangementer.
 2) Slagtekvæg: Kvæg (herunder arterne Bison bison og Bubalus bubalus), som skal føres til et slagteri eller til et samlested, hvorfra de kun må flyttes til slagtning.
 3) Embedsdyrlæge: En dyrlæge, der er udpeget af Fødevarestyrelsen.
 4) Tredjelande: Lande uden for Den Europæiske Unions område (EU).
 5) Samhandel: Handel mellem EU-medlemsstaterne.
6) Samlested: Ethvert sted, herunder bedrifter, tyre- og ornestationer og markeder, hvor kvæg og svin hidrørende fra forskellige bedrifter samles, så de danner partier af dyr, der er bestemt til salg.
Samlestederne skal være godkendt af Fødevarestyrelsen.
Betingelser for samhandel § 2. Samhandel med kvæg må kun finde sted, såfremt dyrene ledsages af et korrekt udfyldt sundhedscertifikat udformet efter de af EU fastsatte bestemmelser.
Ved udførsel til EU-medlemsstater skal dyrene tillige ledsages af et pas udformet efter de af EU fastsatte bestemmelser.
 Stk. 2. Sundhedscertifikatet skal udstedes af en embedsdyrlæge den dag, sundhedsundersøgelsen finder sted.
Stk. 3. Et sundhedscertifikat skal være udfærdiget i det mindste på modtagerlandets sprog.
Et sundhedscertifikat er gyldigt i 10 dage.
 § 3. Sundhedscertifikat må kun udstedes for kvæg, der opfylder følgende betingelser:
 1) Ved en embedsdyrlægeundersøgelse inden for 24 timer før forsendelsen skal dyrene være fundet fri for kliniske tegn på sygdom.
 2) Hvert dyr skal være forsynet med officielt godkendte mærker, der tjener til dyrets identifikation.
 3) Dyrene må ikke udsættes i forbindelse med et etableret bekæmpelsesprogram mod smitsomme sygdomme.
 4) Kvæget skal hidrøre fra en ejendom, eller et område, som ikke af sundhedsmæssige årsager er omfattet af et forbud eller en restriktion, der vedrører de pågældende arter.
 5) Avls- og brugskvæg skal have opholdt sig i en og samme besætning siden fødslen eller de sidste 30 dage forud for afsendelsen.
 § 4. Udover de i § 3 stillede betingelser skal kvæg, der stammer fra andre EU-medlemsstater, og som er bestemt til Danmark stamme fra en besætning der er officielt fri for tuberkulose, enzootisk kvægleukose, samt hvis dyrene ikke er kastrerede brucellose.
 Stk. 2. Avls- og brugskvæg skal tillige opfylde følgende betingelser for at sundhedscertifikatet må udstedes:
 1) Dyr, der er ældre end 6 uger skal have bestået en tuberkulinprøve inden for de sidste 30 dage før dyrene forlader oprindelsesbesætningen.
 2) Dyr, der er ældre end 12 måneder, skal have reageret negativt på en individuel prøve for enzootisk kvægleukose.
 3) Dyr, der er ældre end 12 måneder, skal, hvis de ikke er kastrerede, ved en blodundersøgelse for brucellose foretaget inden for de sidste 30 dage før dyrene forlader oprindelsesbesætningen have vist en titer på mindre end 30 internationale serumagglutinationsenheder.
 Stk. 3. Det er ikke nødvendigt at foretage de prøver, der er nævnt i nr. 1-3, hvis dyrene har oprindelse i en medlemsstat eller en del af en medlemsstat, der er anerkendt som officielt fri for den pågældende sygdom.
 § 5. Udover de i §§ 3 og 4 stillede betingelser skal følgende betingelser være opfyldt, for at sundhedscertifikatet må udstedes for avls- og brugskvæg, der stammer fra andre EU-medlemsstater eller områder i medlemsstater der ikke er fri for IBR, og som er bestemt til Danmark:
 1) Der må ikke være registreret nogen kliniske eller patologiske symptomer på Infektiøs Bovin Rhinotracheitis (IBR) i oprindelsesbesætningen i de seneste tolv måneder.
 2) Dyrene skal have været isoleret i 30 dage forud for flytningen under forhold, der er godkendt af veterinærmyndigheden i afsenderlandet.
 3) Dyrene skal have reageret negativt ved en prøve i serum, der udtages mindst 21 dage efter, at dyrene er anbragt i isolation, og alle dyr i isolation skal have reageret negativt ved prøven.
 4) Dyrene må ikke være vaccineret mod IBR.
 Stk. 2. Kvæg til slagtning, der stammer fra andre medlemsstater eller regioner, der ikke er officielt fri for IBR, skal transporteres direkte til bestemmelsesslagteriet.
Samlesteder § 6. Kvæg, som indgår i samhandel, skal komme enten direkte fra sælgers bedrift eller fra samlesteder der er godkendt hertil af Fødevarestyrelsen.
Godkendelsen skal gælde for avls- og brugskvæg eller slagtekvæg.
 Stk. 2. Godkendelse kan kun meddeles til samlesteder, hvis beliggenhed og indretning er hensigtsmæssige, og som ligger i et område, som ikke er omfattet af forbud i henhold til relevante EU-retsregler eller dansk lovgivning, og hvortil der er knyttet en embedsdyrlæge.
Stk. 3. Fødevaretyrelsen fører tilsyn med de i henhold til stk. 1 godkendte samlesteder.
En meddelt godkendelse vil straks blive inddraget, såfremt betingelserne for godkendelse ikke længere er opfyldt, eller såfremt gældende regler i forbindelse med modtagelse og afsendelse af dyr er blevet tilsidesat.
§ 7. På et i henhold til § 6, stk. 1, godkendt marked eller samlested må der samme dag kun indbringes enten avls- og brugsdyr eller slagtekvæg.
Der må kun indbringes kvæg, der kommer direkte fra oprindelsesbesætningen eller fra andre godkendte markeder eller samlesteder, og som opfylder betingelserne for handel inden for EU samt er forsynet med officielt godkendte identifikationsmærker.
 Stk. 2. De i henhold til § 6, stk. 1, godkendte markeder og samlesteder skal forud for modtagelsen af dyr foretage rensning og desinfektion efter embedsdyrlægens nærmere anvisning.
 § 8. Kvæg må ikke indlades til udførsel, såfremt der er forløbet mere end 6 dage fra det tidspunkt, da dyrene forlod oprindelsesbesætningen.
Transport § 9. Avls- og brugskvæg skal transporteres adskilt fra slagtedyr.
 Stk. 2. Under transporten må dyrene ikke komme i kontakt med andre klovbærende dyr end svin og kvæg, der opfylder de betingelser, der er fastsat for handel inden for EU.
 Stk. 3. Transportmidler, der anvendes til afsendelse til modtagerlandet, skal være således indrettet, at gødning, strøelse og foder ikke kan spildes under transporten, og skal forud for indladning være renset og desinficeret efter Fødevarestyrelsens anvisning.
Indførsel fra tredjelande § 10. Indførsel af kvæg fra et tredjeland kan kun finde sted i overensstemmelse med EU´s liste over tredjelande, der er godkendt til udførsel af kvæg til EU-medlemslande (Tredjelandslisten), og når følgende betingelser er opfyldt:
 1) Landet de sidste 2 år har været fri for mund- og klovesyge, og der er ikke blevet vaccineret mod denne sygdom indenfor de sidste 12 måneder, samt at dyrene ikke er vaccineret mod mund- og klovesyge.
 2) Landet det sidste år har været fri for kvægpest, oksens ondartede lungesyge, bluetongue, og der er ikke blevet vaccineret mod nogen af disse sygdomme i de sidste 12 måneder.
 3) Landet i de sidste 6 måneder har været fri for vesikulær stomatitis.
 4) Landet ikke tillader indførsel af dyr, som er blevet vaccineret mod mund- og klovesyge.
 5) Kvæget for så vidt angår enzootisk leukose:
a) kommer fra regioner, der af veterinærmyndighederne i oprindelseslandet officielt er erklæret fri for enzootisk leukose, b) kommer fra besætninger, der af veterinærmyndighederne i oprindelseslandet officielt er erklæret fri for enzootisk leukose og senest 30 dage inden eksport med negativt resultat er blevet underkastet en individuel prøve for enzootisk leukose, eller c) kommer fra besætninger, der er omfattet af et officielt overvågningssystem for enzootisk leukose, sendes direkte til et slagteri, er permanent mærket som foreskrevet i EU´s regler og slagtes senest fem arbejdsdage efter ankomsten til slagteriet.
 Stk.   2. Tredjelandet skal i øvrigt opfylde de betingelser, som til enhver tid stilles fra EU's side for indførsel af kvæg fra det pågældende tredjeland samt de supplerende betingelser, der i overensstemmelse med EU-bestemmelserne stilles fra dansk side.
§ 11. Kvæg, der indføres fra tredjelande, skal være ledsaget af et sundhedscertifikat og en supplerende erklæring vedrørende IBR udstedt og underskrevet af embedsdyrlægen i udførselslandet.
Sundhedscertifikatet og den supplerende erklæring skal:
1) være udstedt på afsendelsesdagen, 2) være udfærdiget mindst på modtagermedlemsstatens sprog og på de officielle sprog i den medlemsstat, hvor den veterinære importkontrol gennemføres, og 3) bekræfte, at betingelserne for indførsel af kvæg fra det pågældende tredjeland til Danmark er opfyldt.
Generelle bestemmelser § 12. Slagtedyr, som straks ved ankomsten til bestemmelseslandet er blevet ført til:
1) et slagteri, slagtes så hurtigt som muligt, og senest 72 timer efter deres ankomst, i overensstemmelse med de dyresundhedsmæssige krav, eller 2) et godkendt samlested, føres ved salgsoperationens afslutning til et slagteri, hvor de slagtes så hurtigt som muligt, og senest tre arbejdsdage efter deres ankomst til samlestedet, i overensstemmelse med de dyresundhedsmæssige krav.
Dyrene må på intet tidspunkt fra ankomsten til samlestedet til ankomsten til slagteriet komme i kontakt med andre klovbærende dyr end dem, der opfylder betingelserne i denne bekendtgørelse.
 § 13. Dyr, der er importeret fra et tredjeland, skal ved ankomsten til bestemmelsesstedet, og inden der sker yderligere flytninger, opfylde bestemmelserne i denne bekendtgørelse, særlig opholdskravet i § 3, nr. 5, og de må ikke optages i besætningen, førend den ansvarlige dyrlæge for vedkommende bedrift har konstateret, at de pågældende dyr må formodes ikke at bringe bedriftens sundhedsmæssige status i fare.
 § 14. Hvis der i en bedrifts besætning optages dyr fra et tredjeland, må ingen dyr fra den pågældende besætning sælges i 30 dage efter optagelsen af det importerede dyr, medmindre dette dyr er fuldstændig isoleret fra besætningens øvrige dyr.
 § 15. Med bøde straffes den, der overtræder §§ 2-5, § 6, stk. 1, eller §§ 7-14.
 Stk. 2. Selskaber m.v. (juridiske personer) kan pålægges strafansvar efter straffelovens 5. kapitel.
 § 16. Bekendtgørelsen træder i kraft den 15. januar 2016.
 Stk. 2. Bekendtgørelse nr. 601 af 19. juli 1999 om samhandel inden for Den Europæiske Union med kvæg samt om indførsel af kvæg fra tredjelande ophæves.
Fødevarestyrelsen, den 7. januar 2016 P.D.V.Per S.
Henriksen / Marianne Marer 1) Bekendtgørelsen indeholder bestemmelser, der gennemfører dele af Rådets direktiv 64/432/EØF af 26. juni 1964 om veterinærpolitimæssige problemer ved handel inden for Fællesskabet med kvæg og svin, EF-Tidende 1964, nr.
L 121, side 1977, som senest ændret ved Kommissionens gennemførelsesafgørelse (EU) 2015/819 af 22. maj 2015, EU-Tidende 2015, nr.
L 129, side 28 og Kommissionens beslutning 2004/215/EF af 1. marts 2004 om gennemførelse af Rådets direktiv 64/432/EØF for så vidt angår supplerende garantier med hensyn til IBR i forbindelse med handel inden for Fællesskabet med kvæg og godkendelse af de udryddelsesprogrammer, som visse medlemsstater har forelagt, EU-Tidende 2004, nr.
L 67 side 24 og Kommissionens beslutning 2002/199/EF af 30. januar 2002 om dyresundhedsbetingelser og udstedelse af sundhedscertifikat ved import af kvæg og svin fra visse tredjelande, EF-Tidende 2002, nr.
L 71, side 1, som senest ændret ved Kommissionens beslutning 2004/82/EF af 15. januar 2004, EU-Tidende 2004, nr.
L 17, side 46. I bekendtgørelsen er medtaget visse bestemmelser fra Rådets forordning nr. 820/97 af 21. april 1997 om indførelse af en ordning for identifikation og registrering af kvæg og om mærkning af oksekød og oksekødsprodukter, EF-Tidende 1997, nr.
L 117, side 1. Ifølge art. 288 i EUF-Traktaten gælder en forordning umiddelbart i hver medlemsstat.
Gengivelsen af disse bestemmelser i bekendtgørelsen er således udelukkende begrundet i praktiske hensyn og berører ikke den nævnte forordnings umiddelbare gyldighed i Danmark.
