Skriftlig fremsættelse (3. oktober 2018) Energi-, forsynings- og klimaministeren (Lars Christian Lilleholt):
 Herved tillader jeg mig for Folketinget at fremsætte:
Forslag til lov om supplerende bestemmelser til forordning om opstilling af rammer for energimærkning m.v. (produktenergimærkningsloven) (Lovforslag nr.
L 24) Energimærkning af apparater er et vigtigt virkemiddel til at fremme energibesparelser.
Energimærkningen er reguleret ved EU-ret, og sikrer forbrugerne et transparent marked for energiforbrugende apparater.
Med forslaget tilpasses dansk ret til gældende EU-ret, således at der ikke skal sker dobbeltregulering.
Samtidig skal forslaget gøre det muligt at håndhæve reglerne i EUs forordning om opstilling af rammer for energi-mærkning af energirelaterede produkter kan håndhæves.
Direktiv om energimærkning af apparater er medio 2017 erstattet af en forordning.
Dansk lov må derfor ikke indeholde implementeringsbestemmelser, der stammer fra direktivet og er videreført i forordningen.
Lovforslaget har derfor til formål at bringe dansk ret i overensstemmelse med energimærkningsforordningen.
Forordningen er trådt i kraft og finder anvendelse fra 1. august 2017. Lovforslaget skal sikre, at dansk ret ikke indeholder bestemmelser, der regulerer energimærkning af produkter, hvis dette reguleres i forordningen.
Med lovforslaget vil der derfor ske ophævelse af den gældende energimærkningslov og energimærkningsbekendtgørelse.
Forordningen pålægger derudover medlemsstaterne at udarbejde supplerende lovgivning, der sikrer at forordningen kan håndhæves og sanktioneres.
Med lovforslaget skaber vi det nødvendige retlige grundlag, og lovforslaget er derfor en forudsætning for, at Danmark kan håndhæve og sanktionere forordningens bestemmelser om energimærkning af apparater.
 Da der er tale om lovgivning, som påvirker erhvervslivets vilkår, bør lovforslaget vedtages senest 4 uger før ikrafttrædelse.
 Lovforslaget foreslås at træde i kraft d. 1. januar 2019.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til Folketingets velvillige behandling.
