Fremsat den 25. februar 2022 af Kristian Pihl Lorentzen (V), Hans Andersen (V), Peter Juel-Jensen (V) og Hans Christian Schmidt (V) Forslag til folketingsbeslutning om at ændre aldersgrænsen for at kunne erhverve buskørekort Folketinget pålægger regeringen at sikre, at aldersgrænsen for at kunne erhverve buskørekort nedsættes til 18 år, så den sidestilles med aldersgrænsen for eksempelvis at kunne føre lastbil.
Bemærkninger til forslaget Busbranchen oplever en alvorlig mangel på arbejdskraft, ligesom mange andre sektorer i transportbranchen (»Debat: Det går godt i Danmark, men går det godt for busbranchen? «, Jakob Thykier, Kollektivtrafik.dk, den 13. april 2018). Busbranchens konkurrenceevne er imidlertid hæmmet sammenlignet med den øvrige transportbranche.
Det skyldes, at man har mulighed for at erhverve sig lastbilkørekort, fra man er fyldt 18 år, hvorimod man i Danmark først kan erhverve buskørekort, fra man er fyldt 21 år, jf. bekendtgørelse om kørekort.
Venstre mener, at vi er nødt til at sikre, at der ikke er en skæv konkurrence imellem bestemte sektorer, som man i øjeblikket ser mellem busbranchen og f.eks. lastbilbranchen, som kan rekruttere yngre chauffører, end busbranchen har mulighed for.
Det er især aktuelt med tanke på den akutte mangel, der er på arbejdskraft i begge brancher i forhold til rekrutteringen af chauffører (»Transportsektoren er hårdt ramt af mangel på arbejdskraft«, Dansk Erhverv, januar 2022).
 I Sverige og Norge skal man kun være 18 år for at kunne erhverve et buskørekort (»Harmonising the minimum age of professional drivers in Europe«, IRU, 2020), og der er ingen buspassagerer eller buschauffører, som er omkommet i Sverige i perioden 2018-2020 (»Analys av trafiksäkerhetsutvecklingen 2020  målstyrning av trafiksäkerhetsarbetet mot etappmålen 2020«, Trafikverket, 2021). Det samme gør sig gældende i Norge, hvor tunge køretøjer (busser, lastbiler og vogntog) var indblandet i 26 dødsulykker (svarende til 29 pct. af dødsulykkerne) i 2020. Ud af disse 26 dødsulykker var busser kun indblandet i fem (»Dybdeanalyser av dødsulykker i vegtrafikken 2020«, Statens vegvesen, 2021). De erfaringer fra vores nabolande tyder på, at bustransport fortsat er en meget sikker transportform i Norge og Sverige selv med mulighed for chauffører yngre end 21 år.
Når aldersgrænsen for at kunne erhverve buskørekort sænkes fra 21 år til 18 år, skabes der også flere arbejdspladser for unge mennesker, jf. publikation fra IRU nævnt ovenfor.
Dette er endnu en fordel ved at give unge lov til at erhverve buskørekort, når de fylder 18 år, og de kan tilmed oplæres af erfarne buschauffører.
 Venstre foreslår derfor, at den lovmæssige skævhed for busbranchen løses ved at sænke den nedre aldersgrænse for at kunne erhverve buskørekort fra 21 år til 18 år.
 Med beslutningsforslaget pålægges regeringen at sikre, at aldersgrænsen for at kunne erhverve buskørekort sænkes fra 21 år til 18 år, så busbranchens relativt forringede konkurrenceevne og akutte mangel på arbejdskraft adresseres, og så aldersgrænsen for at føre bus sidestilles med øvrige lignende transportmidler.
Skriftlig fremsættelse Kristian Pihl Lorentzen (V):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om at ændre aldersgrænsen for at kunne erhverve buskørekort.
(Beslutningsforslag nr.
B 126) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
