Skriftlig fremsættelse (3. maj 2017) Sundhedsministeren (Karen Ellemann, fg.):
 Herved tillader jeg mig for Folketinget at fremsætte:
Forslag til lov om forlængelse af økonomiprotokollatet for almen praksis (Lovforslag nr.
L 209) Med lovforslaget forlænges det såkaldte økonomiprotokollat for almen praksis, indtil en aftale om fornyelse af Overenskomst om almen praksis er trådt i kraft.
Herved sikres, at der stadig findes en økonomisk ramme for sektoren efter udløbet af det gældende økonomiprotokollat, og at Regionernes Lønnings- og Takstnævn og Praktiserende Lægers Organisation får tid til at forhandle en aftale på plads.
 I forbindelse med seneste aftale om fornyelse af Overenskomst om almen praksis i 2014 blev det aftalt, at næste forhandling af aftalen på uopsagt grundlag bør være gennemført til ikrafttræden den 1. september 2017. Ifølge parternes køreplan for forhandlingerne skulle en ny runde af forhandlinger om fornyelse af overenskomsten påbegyndes i efteråret 2016 med henblik på, at en aftale om fornyelse kunne foreligge primo marts 2017, med forventet ikrafttræden den 1. september 2017.
 Selve overenskomsten løber videre indtil den evt. opsiges af én af overenskomstens parter, hvilket kan ske med et varsel på 6 måneder. Økonomiprotokollat, som fastlægger den øvre ramme for udgifterne på området, udløber imidlertid den 31. august 2017, hvorefter der ikke er budgetsikkerhed for den aktivitet, som udøves i almen praksis inden for rammerne af overenskomsten mellem Regionernes Lønnings- og Takstnævn og Praktiserende Lægers Organisation.
Der er efter forslaget alene tale om en forlængelse af økonomiprotokollatet i tidsmæssig henseende, hvorimod der ikke sker indholdsmæssige ændringer i forhold til den økonomiske ramme, mekanismerne for modregning i tilfælde af overskridelse af rammen m.v.
Forlængelsen af protokollatet ved lov indebærer med andre ord, at de rettigheder og pligter, der følger af det gældende protokollat, som udløber den 31. august 2017, er gældende i forlængelsesperioden.
 Økonomiprotokollatet bortfalder, når en aftale om fornyelse af overenskomsten er trådt i kraft, eller overenskomsten evt. er ophørt efter opsigelse fra én af overenskomstens parter.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
