Skrivelse med orientering om pensionslovsændringer Lov om ændring af lov om social pension og lov om højeste, mellemste, forhøjet almindelig og almindelig førtidspension m.v. (Øget bundfradrag for folkepensionister, reduceret beskæftigelseskrav ved opsat pension og sikkerhed for ret til førtidspension), samt Lov om ændring af lov om social pension, lov om højeste, mellemste, forhøjet almindelig og almindelig førtidspension m.v. og lov om social service (Højere supplerende pensionsydelse, udvidelse af personkredsen for invaliditetsydelse og afskaffelse af servicebetaling for ophold i botilbud m.v.).
 Folketinget har den 29. maj 2008 vedtaget L 151  Forslag til Lov om ændring af lov om social pension og lov om højeste, mellemste, forhøjet almindelig og almindelig førtidspension m.v. samt L 152 - Forslag til Lov om ændring af lov om social pension, lov om højeste, mellemste, forhøjet almindelig og almindelig førtidspension m.v. og lov om social service.
Lovforslagene, som vedtaget ved 3. behandling, vedlægges til orientering.
Lovforslag med bemærkninger kan læses på www.vfm.dk.
Indholdet af lovændringerne L 151:
 1) Der indføres et særligt bundfradrag til folkepensionister på 30.000 kr.
2) a.
Beskæftigelseskravet ved opsat pension nedsættes til 1.000 timer.b.
Kommunen kan afslå at opsætte pensionen, hvis opfyldelsen af beskæftigelseskravet skønnes usandsynligt.
 3) Reglerne om frakendelse af førtidspension (gammel ordning) afskaffes og reglerne om hvilende pension præciseres.
 L152:
 4) Personkredsen for invaliditetsydelse udvides.
 5) Den supplerende pensionsydelse forhøjes.
 6) Reglerne om servicebetaling ophæves.
 De vedtagne lovændringer træder i kraft den 1. juli 2008.
 Ad 1. Bundfradrag på 30.000 kr.
For folkepensionister indføres med virkning fra 1. juli 2008 et særligt bundfradrag på 30.000 kr. i et kalenderår for indtægter ved personligt arbejde ved opgørelsen af indtægtsgrundlaget for henholdsvis pensionstillægget og den personlige tillægsprocent.
I 2008 er bundfradraget dog kun 15.000 kr., som følge af lovens ikrafttrædelse 1. juli 2008.
 Bundfradraget anvendes ikke ved opgørelsen af indtægtsgrundlaget for beregning af folkepensionens grundbeløb.
Et eventuelt uudnyttet bundfradrag kan ikke overføres til andre.
En folkepensionist, der for eksempel er gift med en erhvervsaktiv person, vil også kun få gavn af bundfradraget, hvis vedkommende selv har indtægt ved beskæftigelse.
 Bundfradraget gælder også i forhold til opgørelsen af en folkepensionists indtægt ved personligt arbejde, som indgår i indtægtsgrundlaget for beregning af en ægtefælles eller samlevers førtidspension eller folkepension.
Folkepensionens grundbeløb indtægtsreguleres i dag på grundlag af pensionistens indtægt ved personligt arbejde.
De indtægter, der omfattes af bundfradraget, afgrænses på samme måde.
Der er således tale om et allerede kendt indkomstbegreb.
 Ved den årlige fastsættelse af pensionen pr. 1. januar på grundlag af den seneste slutlignede indkomst opregnet til aktuelt niveau, skal bundfradraget fratrækkes i arbejdsindkomsten, efter at denne er opregnet.
Hvis indkomsten ifølge den seneste årsopgørelse ikke kan anvendes, fx fordi personen ikke var pensionist i hele slutligningsåret, eller der i øvrigt siden er sket ændringer i indkomstforholdene mv., fastsættes pensionen den 1. januar i det aktuelle år på grundlag af den forventede fremtidige indtægt i året.
Bundfradraget fratrækkes i den forventede fremtidige arbejdsindkomst.
Hvis pensionen skal omregnes i løbet af året på grund af en varig ændring af arbejdsindkomsten, opgøres den forventede arbejdsindkomst fra den 1. i måneden efter ændringen til udgangen af kalenderåret.
Bundfradraget (eventuelt det resterende bundfradrag, hvis en del heraf allerede er anvendt i den forløbne del af kalenderåret) fratrækkes i den forventede fremtidige arbejdsindkomst i opgørelsesperioden, dvs. indtil udgangen af kalenderåret.
Først derefter opregnes indkomsten til årsbasis.
Der skal ikke ske omregning på grund af en ændret arbejdsindkomst, hvis den forventede arbejdsindkomst for resten af året ikke overstiger et resterende uudnyttet bundfradrag.
Pensionisten er derfor ikke forpligtiget til at give kommunen besked om sådanne indtægtsændringer.
Eksempel: En folkepensionist begynder at arbejde den 1. marts til en månedsløn på 8.000 kr.
Den forventede fremtidige arbejdsindkomst i opgørelsesperioden bliver 80.000 kr. (= 8.000 kr. x 10). Efter fradrag af bundfradraget bliver indtægten i opgørelsesperioden på 50.000 kr.
Dette beløb opregnes til årsbasis, dvs. til 60.000 kr. (= 50.000 kr. x 12/10). Indtægtsgrundlaget for fastsættelsen af pensionen forøges således med 60.000 kr. med virkning fra 1. marts.
Hvis pensionen skal omregnes for en afgrænset periode inden for et kalenderår, opgøres den forventede arbejdsindkomst i denne periode.
Bundfradraget fratrækkes i den forventede fremtidige arbejdsindkomst i opgørelsesperioden.
Indtægten opregnes derefter til årsbasis.
Eksempel: En folkepensionist begynder at arbejde den 1. maj til en månedsløn på 10.000 kr.
Arbejdet forventes at ophøre den 31. august.
Den forventede fremtidige arbejdsindkomst i opgørelsesperioden bliver 40.000 kr. (= 10.000 kr. x 4). Efter fradrag af bundfradraget bliver indtægten i opgørelsesperioden på 10.000 kr.
Dette beløb opregnes til årsbasis, dvs. til 30.000 kr. (= 10.000 kr. x 12/4). Indtægtsgrundlaget for fastsættelsen af pensionen forøges således med 30.000 kr. med virkning fra 1. maj.
Pensionen skal omregnes igen med virkning fra 1. september.
 Personer, der ikke modtager pension i hele året, fx fordi de er fyldt 65 år i løbet af året, får bundfradraget reduceret forholdsmæssigt.
Ved fastsættelsen af pensionen fordeles virkningen af bundfradraget over den forventede periode med arbejdsindtægt.
Hvis arbejdsindtægten ophører tidligere end forventet (fx på grund af ny beslutning om at stoppe, afskedigelse, dødsfald etc.), vil en del af bundfradraget derfor ikke være blevet udnyttet.
Dette uudnyttede bundfradrag vil kunne udnyttes, hvis pensionisten senere i kalenderåret på ny får en arbejdsindkomst.
Der sker imidlertid ikke efterregulering i forhold til den hidtidige beskæftigelsesperiode.
Ved den årlige fastsættelse af pensionen pr. 1. januar kan det være forudsat, at pensionisten har en vis arbejdsindkomst i det aktuelle år, dvs. at bundfradraget forventes helt eller delvis brugt.
Det er derfor vigtigt, at kommunen gør pensionisten bekendt med størrelsen af den forudsatte arbejdsindtægt, og størrelsen af et forudsat uudnyttet bundfradrag ved fastsættelsen af pensionen.
Ad 2a.
Nedsættelse af beskæftigelseskravet til 1.000 timer ved opsat pension Beskæftigelseskravet for opsat pension reduceres med virkning fra 1. juli 2008 fra 1.500 timer til 1.000 timer.
Beskæftigelseskravet er knyttet til beskæftigelsen i et kalenderår.
Hvis opsætningsperioden ophører i et kalenderår, opgøres beskæftigelseskravet forholdsmæssigt efter antal hele måneder, pensionen har været opsat i kalenderåret.
 For alle personer, hvor det efter 1. juli 2008 skal afgøres, om personen har opfyldt beskæftigelseskravet i 2008, lægges de 1.000 timer til grund.
 Personer, der har opsat pension hele 2008, skal altså have arbejdet i mindst 1.000 timer (ikke i 0,5 *1.500 + 0,5* 1.000 timer). Ved ophør af opsat pension i løbet af 2. halvår 2008 er beskæftigelseskravet tilsvarende en forholdsmæssig andel af 1.000 timer for den del af hele året, pensionen har været opsat.
Ad 2b.
Kommunen kan afslå at opsætte pensionen For at sikre, at de personer, der opsætter pensionen, rent faktisk yder en væsentlig arbejdsindsats, er der indsat en bestemmelse i lov om social pension om, at kommunalbestyrelsen kan træffe beslutning om, at pensionen ikke kan opsættes, hvis det skønnes usandsynligt, at personen vil opfylde beskæftigelseskravet for optjening af en venteprocent.
Dette skøn kan være baseret på, at det på forhånd er klart, at personen ikke agter at opfylde beskæftigelseskravet, eller at personen ikke har mulighed herfor.
Kommunen kan i denne forbindelse lægge vægt på borgerens egne erklæringer eller hidtidige beskæftigelsesomfang.
Ad 3. Reglerne om frakendelse af førtidspension (gammel ordning) afskaffes og reglerne om hvilende pension præciseres Reglerne om frakendelse af førtidspension og invaliditetsydelse afskaffes for alle, der er tilkendt førtidspension efter gammel ordning.
Førtidspensionister kan fortsat selv anmode om at få frakendt pensionen eller om at blive overflyttet til en lavere pensionstype, medmindre kommunen vurderer, at det vil være til skade for vedkommende.
Sikkerheden for retten til førtidspension vedrører alene førtidspension efter Lov om højeste, mellemste, forhøjet almindelig og almindelig førtidspension m.v.
Førtidspensionister, der modtager en privat invalidepension, må derfor forhøre sig hos deres pensionsinstitut, om en forøget arbejdsindsats påvirker retten til den private pension.
Kommunen skal vurdere, om der er grundlag for at træffe afgørelse om, at gøre pensionen hvilende, hvis arbejdsindtægten vedvarende forventes at overstige det dobbelte af førtidspensionens grundbeløb (122.306 kr. i 2008). Ved afgørelsen af, om retten til pension skal gøres hvilende, skal kommunen foretage en konkret vurdering af, om den opnåede indtægt er uforenelig med den tilkendte førtidspension.
Afgørelsen om at gøre retten til pension hvilende gælder i forhold til alle typer pension efter lov om højeste, mellemste, forhøjet almindelig og almindelig førtidspension m.v.
Afgørelsen skal ses i lyset af lovens § 15, stk. 3. Der skal således samtidig foretages en sammenligning mellem den indtægt, som den pågældende skønnes at kunne opnå ved et arbejde, der svarer til pågældendes kræfter og færdigheder, og som under hensyn til uddannelse og tidligere virksomhed kan forlanges af den pågældende, og den indtægt, som personer med lignende uddannelse normalt opnår i samme egn.
Der skal endvidere tages hensyn til alder, livsstilling, bopæl og beskæftigelsesmuligheder og til sådanne andre omstændigheder, der i det enkelte tilfælde findes at burde tillægges vægt.
Det kan betyde, at retten til pension ikke skal gøres hvilende, selvom indtægten ved personligt arbejde vedvarende overstiger det dobbelte af grundbeløbet.
Det er fx tilfældet, hvis en pensionist, der har fået tilkendt forhøjet almindelig førtidspension (efter § 14, stk. 3, nr. 1), tjener over det dobbelte af grundbeløbet, men ikke tjener over halvdelen af det, der er normalt inden for pågældendes fagområde, eller en pensionist med mellemste førtidspension (efter § 14, stk. 2, nr. 1), ikke tjener over en tredjedel af det normale inden for dennes fagområde.
Hvis borgeren anmoder om, at pensionsudbetalingen genoptages, træffer kommunen afgørelse herom, hvis den erhvervssituation, der har ligget til grund for beslutningen om at gøre pensionen hvilende, er ophørt.
Det er fx tilfældet, hvis forudsætningerne om erhvervsindtægtens størrelse ikke holder.
Der skal således ikke søges om og tilkendes førtidspension på ny.
Kommunalbestyrelsens afgørelse om at gøre retten til pension hvilende kan påklages i det almindelige klagesystem.
Ad 4. Udvidelse af personkredsen for invaliditetsydelse Lovændringen om sikkerhed for retten til pension skal ses i sammenhæng med de ændrede regler om invaliditetsydelse.
Alle modtagere af førtidspension på gammel ordning skal tilkendes invaliditetsydelse uden forudgående individuel vurdering, når den pågældende førtidspensionist får retten til førtidspension gjort hvilende.
Alle, der ved lovens ikrafttrædelse 1. juli 2008, har hvilende pension, skal efter anmodning herom tilkendes invaliditetsydelse.
Anmodningen skal samtidig betragtes som en anmodning om at gøre pensionen hvilende efter den nye bestemmelse herom i § 44 a, stk. 1. Der er tale om en formalitet med henblik på, at lovens § 21, stk. 1 om udbetaling af invaliditetsydelse kan opfyldes.
 Alle førtidspensionister på den gamle ordning, der kommer i beskæftigelse og får pensionen gjort hvilende, vil dermed modtage invaliditetsydelse, uanset om de hidtil har modtaget almindelig, forhøjet almindelig, mellemste eller højeste førtidspension.
Ad 5. Forhøjelse af den supplerende pensionsydelse Den supplerende pensionsydelse forhøjes til 10.000 kr. (2008-niveau) med virkning fra 1. januar 2009.
Ad 6. Ophævelse af reglerne om servicebetaling Den servicebetaling, som modtagere af mellemste og højeste førtidspension betaler ved ophold i boformer efter servicelovens § 108 eller på plejehjem efter servicelovens § 192, afskaffes med virkning fra lovens ikrafttrædelse, dvs. fra 1. juli 2008.
Velfærdsministeriet, den 29. maj 2008 Bent Nielsen Bilag 1 Vedtaget af Folketinget ved 3. behandling den 29. maj 2008 Forslag til Lov om ændring af lov om social pension og lov om højeste, mellemste, forhøjet almindelig og almindelig førtidspension m.v.
(Øget bundfradrag for folkepensionister, reduceret beskæftigelseskrav ved opsat pension og sikkerhed for ret til førtidspension) § 1 I lov om social pension, jf. lovbekendtgørelse nr. 484 af 29. maj 2007, som ændret ved § 1 i lov nr. 1586 af 20. december 2006, foretages følgende ændringer:
1. I § 15 a, stk. 1,ændres »det fyldte 65. år.« til: »det fyldte 65. år, jf. dog stk. 2.« 2. I § 15 a indsættes efter stk. 1 som nyt stykke:
»Stk. 2. Kommunalbestyrelsen kan træffe afgørelse om, at pensionen ikke kan opsættes, hvis det skønnes usandsynligt, at beskæftigelseskravet for optjening af en venteprocent, jf. stk. 3, vil blive opfyldt, jf. § 15 d, stk. 1 og 3.« Stk. 2 bliver herefter stk. 3.
 3. I § 15 d, stk. 1, 1. pkt., ændres »1.500 timer« til: »1.000 timer«.
 4. I § 29, stk. 1, indsættes som nr. 4:
»4) Ved opgørelsen af indtægtsgrundlaget efter nr. 1-3 fradrages en folkepensionists indtægt ved personligt arbejde opgjort efter § 27, stk. 1-3, på op til i alt 30.000 kr. i et kalenderår.
Det maksimale fradrag reduceres forholdsmæssigt, hvis pensionisten kun modtager folkepension i en del af året.« 5. I § 32 a, stk. 1,indsættes som nr. 4:
»4) Ved opgørelsen af indtægtsgrundlaget efter nr. 1-3 fradrages en eventuel ægtefælles eller samlevers indtægt ved personligt arbejde opgjort efter § 27, stk. 1-3, på op til i alt 30.000 kr. i et kalenderår, hvis denne modtager folkepension.
Det maksimale fradrag reduceres forholdsmæssigt, hvis ægtefællen eller samleveren kun modtager folkepension i en del af året.« 6. I § 49, stk. 1, nr. 13, ændres »stk. 3,« til: »stk. 2,«.
§ 2 I lov om højeste, mellemste, forhøjet almindelig og almindelig førtidspension m.v., jf. lovbekendtgørelse nr. 485 af 29. maj 2007, som ændret ved § 14 i lov nr. 1587 af 20. december 2006, foretages følgende ændringer:
 1. § 14, stk. 5 og 7, ophæves.
 Stk. 6 bliver herefter stk. 5.
 2. I § 26, stk. 1, indsættes efter 2. pkt.:
»Ved opgørelsen efter § 25, stk. 1, foretages der fradrag efter § 29, stk. 1, nr. 4, i lov om social pension i en ægtefælles eller samlevers indtægt, hvis denne modtager folkepension.« 3. § 44 ophæves, og i stedet indsættes:
 »§ 44. Pension tilkendt efter § 14, stk. 1-3, og invaliditetsydelse tilkendt efter § 21, stk. 1, 1. pkt., kan ikke frakendes, og der kan ikke ske overflytning til en lavere pensionsform, jf. dog stk. 4.
 Stk. 2. Kommunalbestyrelsen skal tilkende højere pension, hvis der er sket en væsentlig forringelse af erhvervsevnen, jf. § 15.
 Stk. 3. Bistands- og plejetillæg tilkendt efter § 16 og invaliditetsydelse tilkendt efter § 21, stk. 1, 2. pkt., skal frakendes, hvis betingelserne for at modtage ydelserne ikke længere er opfyldt.
 Stk. 4. Kommunalbestyrelsen kan frakende ydelser eller overflytte ydelsesmodtageren til en lavere pension, jf. stk. 1, efter anmodning fra modtageren, medmindre det vurderes at være til skade for pågældende.
§ 44 a.
Kommunalbestyrelsen skal træffe afgørelse om, at retten til pension tilkendt efter § 14, stk. 1-3, gøres hvilende for pensionister under 60 år, hvis indtægten ved personligt arbejde forventes vedvarende at overstige det dobbelte af grundbeløbet, jf. dog § 15, stk. 3, og for pensionister, som anmoder herom.
 Stk. 2. Afgørelser efter stk. 1 har virkning, indtil pensionsudbetalingen genoptages, jf. stk. 4, eller indtil personen når folkepensionsalderen.
 Stk. 3. Pensionen udbetales indtil udgangen af den måned, hvori kommunalbestyrelsen har truffet afgørelse om at gøre retten til pensionen hvilende.
Stk. 4. Pensionsudbetalingen genoptages efter anmodning fra borgeren, jf. dog stk. 1, og tidligst med virkning fra den 1. i måneden efter anmodningen.« 4. I§ 49, stk. 2, ændres »og 44 og § 54, stk. 3 og 4,« til: », 44, 44 a og § 54, stk. 3,«.
 5. § 54, stk. 3, ophæves.
 Stk. 4 bliver herefter stk. 3.
§ 3 Loven træder i kraft den 1. juli 2008.
§ 4 Adgangen til at fradrage indtægter ved personligt arbejde efter § 29, stk. 1, nr. 4, i lov om social pension som affattet ved denne lovs § 1, nr. 4, § 32 a, stk. 1, nr. 4, som affattet ved denne lovs § 1, nr. 5, og § 26, stk. 1, 3. pkt., som affattet ved denne lovs § 2, nr. 2, gælder i 2008 alene indtægter ved personligt arbejde i perioden fra den 1. juli 2008 og op til et beløb på i alt 15.000 kr.
Bilag 2 Vedtaget af Folketinget ved 3. behandling den 29. maj 2008 Forslag til Lov om ændring af lov om social pension, lov om højeste, mellemste, forhøjet almindelig og almindelig førtidspension m.v. og lov om social service (Højere supplerende pensionsydelse, udvidelse af personkredsen for invaliditetsydelse og afskaffelse af servicebetaling for ophold i botilbud m.v.) § 1 I lov om social pension, jf. lovbekendtgørelse nr. 484 af 29. maj 2007, som ændret ved lov nr. 1586 af 20. december 2006, foretages følgende ændringer:
1. I § 72 d, stk. 1, ændres »7.600 kr.« til: »10.000 kr.« 2. I § 72 d, stk. 8, 2. pkt., ændres »2008« til: »2009«.
§ 2 I lov om højeste, mellemste, forhøjet almindelig og almindelig førtidspension m.v., jf. lovbekendtgørelse nr. 485 af 29. maj 2007, som ændret ved § 14 i lov nr. 1587 af 20. december 2006, foretages følgende ændringer:
 1. § 21 affattes således:
 »§ 21. Invaliditetsydelse skal tilkendes personer mellem 18 år og folkepensionsalderen, der har fået retten til pension gjort hvilende, jf. § 44 a, stk. 1.
Stk. 2. Invaliditetsydelse kan tilkendes personer mellem 18 år og folkepensionsalderen, der på grund af alvorlig høreskade har svære kontaktvanskeligheder.« 2. I § 44, stk. 1, ændres »§ 21, stk. 1, 1. pkt.« til: »§ 21, stk. 1«.
 3. I § 44, stk. 3, ændres »§ 21, stk. 1, 2. pkt.« til: »§ 21, stk. 2«.
§ 3 I lov om social service, jf. lovbekendtgørelse nr. 1117 af 26. september 2007, som ændret ved § 10 i lov nr. 434 af 8. maj 2006, § 15 i lov nr. 1587 af 20. december 2006, § 9 i lov nr. 346 af 18. april 2007, § 36 i lov nr. 523 af 6. juni 2007, lov nr. 226 af 8. april 2008 og lov nr. 322 af 30. april 2008, foretages følgende ændringer:
 1. § 162 ophæves.
 2. § 182, stk. 8, ophæves.
 Stk. 9 bliver herefter stk. 8.
 3. I § 192 indsættes efter 1. pkt.:
»Dog kan kommunen ikke opkræve betaling for den særlige service m.v. som følge af plejehjemsopholdet.« § 4 Loven træder i kraft den 1. juli 2008.
