Nr BSF 64 Forslag til folketingsbeslutning om påbud om redningsveste i småbåde og  

 fritidsfartøjer Fremsat af Tommy Dinesen (SF) Gade (SF) Ebba Strange (SF) den 7. februar 1992 Vedtaget ved anden (sidste) behandling den 28. april 1992 Folketinget pålægger regeringen at fremsætte lovforslag, hvorefter ejere af joller, småbåde og fritidsfartøjer gøres ansvarlige for, at der under sejlads i disse både forefindes redningsveste i et antal, der svarer til de ombordværende.
 Overtrædelse af dette påbud skal medføre bødestraf.
Opringelig fremsat forslag Folketinget pålægger regeringen at fremsætte lovforslag, hvorefter ejere af joller, småbåde og fritidsfartøjer gøres ansvarlige for, at der under sejlads i disse både forefindes redningsveste i et antal, der svarer til de ombordværende.
 Overtrædelse af dette påbud skal medføre bødestraf.
Bemærkninger til forslaget Søværnets Operative Kommando (SOK) har i sin halvårsrapport igen kunnet  

 konstatere en stigning i redningsaktioner i de danske farvande.
Der har været en markant stigning på 12 pct. i forbindelse med  

 fritidsrelaterede aktiviteter, mens stigningen for kategorien »anden  

 sejlads« er på 3 pct.
For erhvervssejlads er der konstateret et fald på  

 12 pct.
 SOK har i sin rapport registreret 47 dødsfald, hvoraf 37 kan henføres til  

 fritidsaktiviteter som lystfiskeri, jagt og anden fritidssejlads.
 SF mener, at mange af disse ulykker kunne være undgået, hvis de pågældende  

 personer havde båret redningsvest under sejladsen, hvilket også kan læses ud  

 fra SOK's rapport, hvor det flere steder understreges »de bar ikke  

 redningsvest«.
 Foruden de i rapporten nævnte 37 druknede var der alene sidste forår 15  

 andre drukneulykker, hvor de druknede ikke bar redningsvest, men de er ikke  

 alle med i SOK's statistik, da SOK ikke deltog i eftersøgningen af dem.
 Forslagsstillerne er ikke af den opfattelse, at politiet eller toldvæsenet  

 skal undersøge alle småbåde, men hvis det i forbindelse med en redningsaktion  

 viser sig, at en båd ikke har redningsveste om bord, bør der gives bødestraf  

 til ejeren.
 Ligeledes kunne toldvæsenet, når det entrer en båd, kontrollere, om der i  

 båden forefindes det nødvendige antal redningsveste til de ombordværende.
I midten af 80'erne fremsatte SF et forslag om duelighedsbevis (kørekort)  

 til ejere af fritidsbåde m.v.
Der var imidlertid ikke det nødvendige flertal  

 for beslutningsforslaget i Folketinget (Forslag til folketingsbeslutning om  

 duelighedsbevis til fritids-, lyst- og fiskerfartøjer over 15 fod, (B 67),  

 Folketingstidende 1984-85, forhandlingerne sp. 4092, 4897, tillæg A sp. 2149  

 og tillæg B sp. 1437). Den daværende industriminister ville dog se på  

 forslaget igen, hvis antallet af dødsulykker steg.
 Som det fremgår af SOK's rapport, er antallet af dødsulykker steget.  

 Derfor bør der gøres noget nu.
I SOK's rapport foreslås påbud om brug af redningsvest.
Således udtaler  

 lederen af SOK, kontreadmiral K.
Borck:
 ». . . det giver anledning til fortsat bekymring, at en del af de  

 registrerede dødsulykker vurderes at kunne have været undgået, hvis der havde  

 været lyttet til og taget hensyn til vejrudsigterne, og hvis de pågældende  

 havde haft og anvendt det rigtige sikkerhedsudstyr, herunder specielt  

 redningsvest«.
