Nr BTL 64 Betænkning over Forslag til lov om ændring af afskrivningsloven (Skibe)  

  

 Nr L 64 1985-86, 1. samling Blad nr 223 Afgivet af skatte- og afgiftsudvalget Afgivet: 19851129 Udvalget har behandlet lovforslaget i nogle møder og har herunder stillet spørgsmål til ministeren for skatter og afgifter, som denne har besvaret dels skriftligt, dels i samråd.
 Udvalget har modtaget mundtlige henvendelser fra:
CO-Metal, Fællestillidsmænd repræsenterende de 7 største skibsværfter, Rederiforeningen og Skibsværftsforeningen.
Der er af ministeren for skatter og afgifter samt af et mindretal stillet nedenstående ændringsforslag, hvorom henvises til de ledsagende bemærkninger.
Herefter indstiller et flertal (udvalget med undtagelse af socialistisk folkepartis medlemmer) lovforslaget til vedtagelse med de af ministeren for skatter og afgifter stillede ændringsforslag.
Et mindretal inden for flertallet (socialdemokratiets medlemmer af udvalget) udtaler følgende:
Med vedtagelse af dette lovforslag set i sammenhæng med skibsanparters behandling i skattereformen fra 1987 er der fundet en afbalanceret løsning på den fremtidige skattemæssige behandling af skibsanparter.
Udviklingen siden indgrebet fra december 1984 har betydet, at fortjenesten ved køb af skibsanparter er skrumpet betydeligt ind.
Hovedårsagen hertil er det generelt lavere renteniveau og kursgevinstordningen i skattereformen, som modvirker store skattefrie fortjenester.
Derfor er der ikke længere behov for særlige begrænsninger i afskrivningsloven.
At skibsanparter som hovedregel får en skatteværdi på ca. 50 pct. i skattereformen fra 1987 af underskudsmodregning i anden indkomst, og at overskud beskattes med ca. 50 pct., betyder, at erhvervsøkonomisk rentable skibsarrangementer fortsat vil være attraktive.
Derimod vil arrangementer, hvor skattefinansieringen er et hovedelement, blive mindre givtige.
Er der - som ofte fremført af anpartssælgerne - kun tale om en udskydelse af skatten i de første år med store afskrivninger, men hvor overskuddet indtræder noget senere, sikrer den ens skattemæssige behandling af over- og underskud, at investeringer i skibsanparter fortsat vil være privatøkonomisk fornuftige investeringer.
Med vedtagelse af nærværende lovforslag opnår skibsanparter en positiv særbehandling i forhold til afskrivningsreglerne for anparter i maskiner, driftsmidler og bygninger m.v., der udlejes, hvor der er særlige begrænsninger i afskrivningsmulighederne.
Socialdemokratiet anser det for skattemæssigt forsvarligt, når der tages hensyn til skattereformens bestemmelser.
Det er socialdemokratiets håb, at de aftalte ændringer kan yde et bidrag til danske værfters ordreindgang på et erhvervsøkonomisk sundt grundlag.
Et mindretal (socialistisk folkepartis medlemmer af udvalget) indstiller lovforslaget til vedtagelse med det af ministeren for skatter og afgifter under nr. 7 stillede ændringsforslag og de af mindretallet stillede ændringsforslag.
Mindretallet må med beklagelse konstatere, at med den udformning, som ministeren og udvalgsflertallet har fundet frem til, vil loven næppe blive nogen hjælp overhovedet til den betrængte værftsindustri.
Baggrunden er ministerens oplysninger om, at i den permanente lovgivning fra 1. januar 1987 vil der blive skelnet mellem anparter i skibe og anparter i anden form for erhvervsvirksomhed, således at anparter i skibe behandles som passive investeringer, mens andre typer anparter behandles som aktive investeringer.
CO-Metal, Værftsforeningen og Rederiforeningen har udtrykt frygt for, at denne forskelsbehandling vil medføre, at investorer for fremtiden vil koncentrere sig om andre investeringsgoder, og mindretallet finder denne frygt berettiget.
Mindretallet kan dog tilslutte sig betragtningerne om, at der også i fremtiden er behov for at undgå egentlige leasingarrangementer i skibe.
Mindretallet foreslår derfor kun begrænsningen i antallet af anpartshavere ophævet for arrangementer, hvori ikke indgår udleje for en længere periode end 2 år.
Til gengæld er der ikke behov for i den fremtidige lovgivning at behandle skibsanparter anderledes end andre typer anparter.
Ændringsforslag Af ministeren for skatter og afgifter, tiltrådt af et flertal (udvalget med undtagelse af SF):
Til titlen 1) Efter »afskrivningsloven« indsættes: »og  

 ligningsloven«.
Til § 1 2) Paragraffen affattes således:
»§ 1 I lov om skattemæssige afskrivninger m.v., jfr. lovbekendtgørelse nr.
383 af 20. august 1985, ophæves § 17 A og § 32 B.« Af et mindretal (SF):
 3) Efter den foreslåede ændring af § 17A, stk. 3 og 4, der bliver nr.
 1, indsættes som nr. 2:
 »2. I § 17A indsættes som stk. 8:
 »Stk. 8. Ligningsrådet kan tillade, at ejere, der omfattes af stk.
1, ikke skal anvende reglerne i stk. 2-6, hvis skibsprojektet ikke omfatter udlejning af skibet for en periode af længere varighed end 2 år.«» Af ministeren for skatter og afgifter, tiltrådt af et flertal (udvalget med undtagelse af SF):
Ny paragraf 4) Efter § 1 indsættes som ny paragraf:
»§ 01 I lov om påligningen af indkomst- og formueskat til staten (ligningsloven), jfr. lovbekendtgørelse nr. 405 af 2. september 1985, ophæves § 18A, stk. 1, 2. pkt.« Til § 2 5) Paragraffen affattes således:
»§ 2 Loven træder i kraft dagen efter bekendtgørelsen i Lovtidende og har virkning for skibe, hvor skriftlig aftale om erhvervelsen er indgået den 7. december 1984 eller senere.« Af et mindretal (SF):
 6) Efter stk. 2 indsættes som stk. 3:
»Stk. 3. § 1, nr. 2, har virkning for skibe, hvor skriftlig aftale om erhvervelsen er indgået efter 6. november 1985.« Af ministeren for skatter og afgifter, tiltrådt af udvalget:
Til § 3 7) Paragraffen udgår.
BEMÆRKNINGER Til nr. 1, 2, 4, 5 og 7 Ændringsforslagene går ud på at ophæve den begrænsning i afskrivningsadgangen, der blev gennemført i december 1984 for skibe med mere end 10 ejere.
Begrænsningen gælder, når skriftlig aftale om erhvervelse af skibet er indgået den 7. december 1984 eller senere.
Ved lovforslaget blev der foreslået en permanent forhøjelse af afskrivningsgrundlaget fra 55 pct. til 75 pct. og en midlertidig ophævelse af afskrivningsbegrænsningen i 1985 og 1986 for skibe med indtil 50 ejere.
Efter ændringsforslagene ophæves afskrivningsbegrænsningen i § 17A helt.
Det vil sige, at der bliver fuld afskrivning for skibe uanset antallet af ejere.
Ophævelsen skal have virkning fra og med den 7. december 1984. Der vil således også blive fuld afskrivning for de skibe, der har været omfattet af reglerne om det begrænsede afskrivningsgrundlag i § 17A.
Ændringsforslagene skal ses i sammenhæng med, at der som et led i skattereformen vil blive stillet forslag om, at indkomst ved selvstændig skibsvirksomhed i visse tilfælde skal betragtes som kapitalindkomst.
Det drejer sig om de tilfælde, hvor virksomheden er den skattepligtiges bierhverv.
Er skibsvirksomheden bierhverv, vil der ikke være mulighed for at anvende virksomhedsordningen.
Selv om indkomsten anses for kapitalindkomst, vil afskrivningslovens regler dog finde anvendelse.
Indkomst ved selvstændig skibsvirksomhed vil derimod være personlig indkomst, hvis virksomheden er en del af den skattepligtiges hovednæring.
Der er i dette tilfælde mulighed for at anvende virksomhedsordningen.
Der skal ikke for anden erhvervsvirksomhed end skibsvirksomhed foretages en opdeling mellem hovednæring og bierhverv.
De nærmere regler for behandlingen af indkomster ved skibsvirksomhed vil fremgå af skattereformforslagene.
Det må forventes, at de første års provenutab ved at ophæve afskrivningslovens § 17A bliver meget beskedne.
Dette hænger sammen med, at gennemførelsen af den foreslåede kursgevinstordning, jfr. forslag til lov om skattefri behandling af gevinst og tab på fordringer og gæld (L 19), vil indskrænke mulighederne for at opnå skattefrie kursgevinster som led i leasingarrangementer m.v.
Desuden vil forventningerne om, at indkomst ved selvstændig skibsvirksomhed i visse tilfælde skal betragtes som kapitalindkomst efter 1. januar 1987, være af afgørende betydning for, om investorerne vil tegne skibsanparter.
Til nr. 3 og 6 Det bemærkes, at dispensationen skal gives, når der ikke i projektet indgår udlejning af skibet for en periode af længere varighed end 2 år.
Derved bevares muligheden for de typer udlejning, der sædvanligvis indgår som et led i aktiv skibsfart, mens der fortsat sker indskrænkninger i afskrivningsmulighederne for egentlige leasingarrangementer.
Når paragraffen er udformet som en bemyndigelse til ligningsrådet, skyldes det, at det må anses for vanskeligt for de enkelte ligningskontorer at overskue de ofte komplicerede projekter.
Derfor er det mest rationelt, at ligningsrådet foretager en vurdering af de enkelte projekter.
Det bemærkes endvidere, at hvis projektet ændres, så der forekommer udlejning for en længere periode end 2 år i et projekt, der har fået dispensation, skal der ske en efterbeskatning for hele perioden.
Ligningsrådet kan dog efter omstændighederne bestemme, at en sådan efterbeskatning kun skal ske, hvis projektet ændres inden for en på forhånd fastsat frist.
Hagen Hagensen (KF) nfmd.
Collet (KF) Houe (KF) Fogh Rasmussen (V) Gudrun Andreasen (V) Bente Juncker (CD) Blæsbjerg (FP) Arne Bjerregaard (KrF) Jytte Hilden (S) Sonja Mikkelsen (S) Lohmann (S) Lykketoft (S) Stavad (S) fmd.
Tastesen (S) Rahbæk Møller (SF) Thoft (SF) Bernhard Baunsgaard (RV) Partierne VS og FD havde ikke medlemmer i udvalget.
