Hjemvisning af påbud om temperatur og luftkvalitet i butik Arbejdstilsynet var på tilsynsbesøg i en butik og konstaterede, at der et par meter inde i butikken i stueetagen var placeret 2 varmekanoner, og at der ikke var andre installationer til styring af lokalets temperatur som f.eks. radiator, klimaanlæg, ventilation mv.
 Medarbejderne oplyste, at de ofte frøs det meste af arbejdsdagen i kolde perioder som vinter, forår og efterår, og at der var meget varme temperaturer om sommeren.
 Arbejdstilsynet konstaterede ved besigtigelsen af kontoret på 1. sal, at der heller ikke her var installationer til styring af temperaturen, bortset fra, at der i den tilstødende mellemgang var en radiator, som skulle opvarme kontoret.
 Arbejdstilsynet konstaterede, at vinduerne i kontoret ikke kunne åbnes, men at der var opsat trækkanaler.
 Det blev oplyst, at de ansatte om sommeren jævnligt oplevede luften som tung og ubehagelig på kontoret.
 Arbejdstilsynet gav virksomheden påbud om at sikre passende temperatur og luftkvalitet i virksomhedens arbejdsrum.
 Arbejdsmiljøklagenævnet hjemviste afgørelsen, da et flertal fandt, at sagen ikke var tilstrækkeligt oplyst til, at nævnet kunne vurdere sagen, da der ikke var tilstrækkelige oplysninger om de konkrete temperaturforhold på tidspunktet for Arbejdstilsynets tilsynsbesøg.
 Desuden havde Arbejdstilsynet ikke angivet hjemmel til den del af påbuddets ordlyd, som drejede sig om luftkvalitet.
[Adressat udeladt] Arbejdsmiljøklagenævnet har på møde den 27. november 2012 behandlet virksomhedens klage over Arbejdstilsynets påbud af den 27. marts 2012, hvorved virksomheden fik påbud om at sikre passende temperatur og luftkvalitet i virksomhedens arbejdsrum.
Nævnet traf følgende A F G Ø R E L S E Arbejdsmiljøklagenævnet hjemviser Arbejdstilsynets afgørelse af den 27. marts 2012 til fornyet behandling i Arbejdstilsynet.
B E G R U N D E L S E Et flertal af nævnets medlemmer finder, at sagen ikke er tilstrækkeligt oplyst til, at sagen kan vurderes.
 Flertallet lægger herved vægt på, at sagen ikke er tilstrækkeligt oplyst for så vidt angår de konkrete temperaturforhold på tidspunktet for Arbejdstilsynets tilsynsbesøg.
 Flertallet lægger endvidere vægt på, at Arbejdstilsynet alene har oplyst, at der var koldt i butikkens lokale i stueetagen, og at der stod to døre åbne i udgangspartiet i stueetagen, og at der var placeret 2 varmekanoner et par meter inde i butikkens stueetage.
 Flertallet lægger desuden vægt på, at Arbejdstilsynet ikke i afgørelsen har angivet en hjemmel til den del af påbuddet, som drejer sig om luftkvaliteten.
 Arbejdsmiljøklagenævnets afgørelse er truffet af et flertal på 6 af nævnets 11 stemmeberettigede medlemmer.
R E G L E R Arbejdsmiljøklagenævnet har ved afgørelsen anvendt følgende regler:
  Om Arbejdstilsynets ret til at give påbud:
  § 77, stk. 1, i lov om arbejdsmiljø, jf. lovbekendtgørelse nr. 1072 af 7. september 2010.
 Om arbejdsstedets indretning  § 42, stk. 1, i lov om arbejdsmiljø, jf. lovbekendtgørelse nr. 1072 af 7. september 2010  § 31, stk. 1, i bekendtgørelse nr. 96 af 13. februar 2001 om faste arbejdssteders indretning.
 Reglerne kan læses på de følgende sider.
OPLYSNINGERNE  I  SAGEN Sagen er afgjort på grundlag af de dokumenter, som klagenævnet har modtaget fra Arbejdstilsynet samt virksomhedens brev af den 27. september 2012.
MINDRETALSUDTALELSE Et mindretal på 5 af nævnets 11 stemmeberettigede medlemmer finder, at der er grundlag for Arbejdstilsynets påbud, idet det er godtgjort, at det er koldt i butikken, da der er åbne døre og ingen varmeapparater i lokalet.
 Mindretallet finder endvidere, at nævnet ikke har praksis for at kræve, at der foretages målinger af temperaturen.
 Mindretallet finder endelig, at de ansatte har oplyst, at de oplevede, at de ofte frøs det meste af dagen i kolde perioder.
På klagenævnets vegne [navn udeladt] [stilling udeladt] Kopi til:
 [Adressat udeladt]  [Adressat udeladt]  [Adressat udeladt] Regler Lov om arbejdsmiljø, jf. lovbekendtgørelse nr. 1072 af 7. september 2010 Kapitel 6 Arbejdsstedets indretning § 42. Arbejdsstedet skal indrettes således, at det sikkerheds- og sundhedsmæssigt er fuldt forsvarligt.
 Stk. 2. Anerkendte normer og standarder, som har sikkerheds- eller sundhedsmæssig betydning, skal følges.
§ 43. Beskæftigelsesministeren kan fastsætte regler om indretning af faste, midlertidige, skiftende og udendørs arbejdssteder, herunder om 1) arbejdsrum, f.eks. loftshøjde, luftrum, gulve, vægge, lofter, belysning, temperatur, luftfornyelse og støj, 2) velfærdsforanstaltninger m.v., f.eks. opholds- og spiserum, garderober, omklædningsrum, toiletter, vaske- og baderum samt sovesteder og stole, 3) udgangsforhold, f.eks. færdselsveje, trapper og udgange.
 Stk. 2. Det kan i reglerne i medfør af stk. 1 fastsættes, at de gælder for udlejere af bygninger, lokaler, arealer m.v.
Kapitel 13 Arbejdstilsynet § 77. Arbejdstilsynet kan træffe afgørelse om forhold, der strider mod loven eller mod regler eller afgørelser i medfør af loven, og kan herunder påbyde, at forholdene bringes i orden straks eller inden en frist.
Stk. 2. Skønner Arbejdstilsynet det nødvendigt for at afværge en overhængende, betydelig fare for de ansattes eller andres sikkerhed eller sundhed, kan det påbyde, at faren straks imødegås, herunder 1) at de tilstedeværende øjeblikkeligt fjerner sig fra farezonen, 2) at brugen af en maskine, en maskindel, en beholder, en præfabrikeret konstruktion, et apparat, et redskab, et andet teknisk hjælpemiddel eller et stof eller et materiale standses, eller 3) at arbejde i øvrigt standses.
Bekendtgørelse nr. 96 af 13. februar 2012 om faste arbejdssteder Kapitel 7 Temperaturforhold m.v.
§ 31. I arbejdstiden skal temperaturen i arbejdsrummene være tilpasset den menneskelige organisme under hensyn til de anvendte arbejdsmetoder og den fysiske belastning, som de ansatte udsættes for.
Temperaturforholdene i arbejdsrummet skal være uden generende temperaturforskelle.
