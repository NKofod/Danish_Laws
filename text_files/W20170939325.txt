Ligebehandlingsnævnets afgørelse om upfordret ansøgning - alder - medhold J. nr. 2016-6810-47780 Klager, der er 23 år, sendte en uopfordret ansøgning til et vikarbureau.
På vikarbureauets hjemmeside var det beskrevet, at de altid var på udkig efter nye kandidater, og at de bl.a. stillede krav om 1-5 års relevant erhvervserfaring.
Klager fik afslag med henvisning til, at vikarbureauet kun ansatte medarbejdere over 25 år, da opgaverne var komplekse og krævede livserfaring.
Klager fik derfor medhold og en godtgørelse på 5.000 kroner.
 Klagen drejer sig om påstået forskelsbehandling på grund af, at et vikar- bureau gav klager afslag på en uopfordret ansøgning med henvisning til hans alder.
Ligebehandlingsnævnets afgørelse Det var i strid med forskelsbehandlingsloven, at klager fik afslag på en uopfordret ansøgning med henvisning til sin alder.
Indklagede skal inden 14 dage betale en godtgørelse til klageren på 5.000 kroner med procesrente fra den 19. september 2016, hvor klagen er modtaget i Ligebehandlingsnævnet.
Sagsfremstilling Klager, der er 23 år, sendte den 24. august 2016 en uopfordret ansøg- ning til indklagede vikarbureau.
På indklagedes hjemmeside var det beskrevet, at de altid var på udkig efter nye spændende kandidater med samme positive indstilling og vær- dier som dem selv.
Indklagede stillede blandt andet krav om 1-5 års re- levant arbejdserfaring, bred erfaring med mennesker, socialfaglige kom- petencer og psykisk robusthed.
 I sin ansøgning skrev klager blandt andet følgende:
Jeg søger vikariat job siden af mit teologi studie som jeg er i gang med.
Derfor ville jeg søge ind hos jer som tilkaldevikar/ eller måske ansættelse med faste tider.
Jeg har afsluttet lærerseminariets første 3 år hvorefter jeg er skiftet til teologistudiet.
Derfor har jeg på forhånd afsluttet en del pædagogiske fag samt undervisningsfag.
Jeg har fra 2009 beskæftiget mig med unge børn som rollemodel/mentor og derefter som vikar hos forskellige skoler.
Dernæst har jeg også været lærer på en privatskole.
Jeg er en ung fyr der har masser af krudt og kreativitet.
Jeg arbejder og kommunikere godt med unge, og jeg har altid ekstra tricks i ærmerne når lærerne ikke har gjort vikarmateriale klar.
 Eksempler på opgaver, jeg har beskæftiget mig med:
  Teamleder for personalet.
 Projektleder for []  Frivillig arbejde som mentor i 3 år på en efterskole.
  Folkeskolelærer på [] /Fast vikar på forskellige skoler i tre år.
 Rutineprægede arbejdsopgaver Klager havde i sin ansøgning indsat sit CV samt anbefalinger fra fire tidligere arbejdsgivere.
 Den 26. august 2016 fik klager følgende afslag fra en supervisor ved indklagede:
Hej [klager] Mange tak for din ansøgning.
Vores kunde ønsker desværre, at vi ansætter medarbejdere over 25 år, da opgaverne er komplekse og derfor kræver noget livserfaring.
Derfor beder vi dig sende en ny ansøgning når dette krav er opfyldt.
Venlig hilsen/Best regards [] Supervisor Klagen er sendt til Ligebehandlingsnævnet den 18. september 2016 kl. 19.30 og modtaget den 19. september 2016.
Parternes bemærkninger Klager gør gældende, at han har været udsat for aldersdiskrimination.
Han ønsker en godtgørelse.
 Indklagede har ikke svaret på nævnets henvendelser.
Ligebehandlingsnævnets bemærkninger og konklusion Ligebehandlingsnævnet behandler klager over forskelsbehandling på grund af alder efter lov om forbud mod forskelsbehandling på arbejds- markedet (forskelsbehandlingsloven).
 Det fremgår af forskelsbehandlingsloven, at en arbejdsgiver ikke må forskelsbehandle ansøgere til ledige stillinger på grund af alder.
 Indklagede har som svar på klagers uopfordrede ansøgning henvist til, at deres kunder ønsker, at de alene ansætter medarbejdere på over 25 år.
 Klager har dermed påvist faktiske omstændigheder, som giver anledning til at formode, at han har været udsat for direkte forskelsbehandling på grund af sin alder.
 Indklagede, der ikke har svaret på nævnets henvendelser, har ikke bevist, at ligebehandlingsprincippet ikke er blevet krænket.
 Klager får derfor medhold i klagen.
Godtgørelse Klager tilkendes en godtgørelse, der passende skønsmæssigt kan fast- sættes til 5.000 kr.
 Ligebehandlingsnævnet har ved fastsættelse af godtgørelsens størrelse taget udgangspunkt i praksis samt et skøn over sagens faktiske omstændigheder, herunder karakteren og alvoren af den skete hændelse og den ønskede stillings indhold.
Indklagede skal herefter betale 5.000 kr. til klager med procesrente fra den 19. september 2016, hvor sagen blev indbragt for Ligebehandlingsnævnet.
Beløbet skal betales inden 14 dage.
