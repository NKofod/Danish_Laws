 I medfør af § 5 i lov nr. 447 af 11. oktober 1972 om Danmarks tiltrædelse  

 af De europæiske Fællesskaber fastsættes:
 § 1.  Personer, der er omfattet af De europæiske  

 Fællesskabers regler om etablering og tjenesteydelser, er undtaget fra de  

 bopælskrav, der er fastsat i næringsloven (lov nr. 601 af 10. december 1975)  

 og restaurationsloven (lov nr. 121 af 25. marts 1970 om restaurations- og  

 hotelvirksomhed m.v., som ændret ved lov nr. 507 af 29. november 1972) som  

 betingelse for retten til at drive virksomhed, der er omfattet af disse love.
 § 2.  De i næringsloven og restaurationsloven  

 fastsatte hjemstedskrav for retten til at drive virksomhed omfattet af disse  

 love bortfalder for selskaber m.v., der efter De europæiske Fællesskabers  

 regler om tjenesteydelser har ret til uden oprettelse af filial at drive  

 virksomhed.
 § 3.  Udenlandske selskaber m.v., der er omfattet af  

 De europæiske Fællesskabers regler om etablering, kan gennem filialer drive  

 virksomhed i henhold til næringsloven og restaurationsloven.
 § 4.  Bekendtgørelsen træder i kraft ved  

 bekendtgørelsen i Lovtidende.
 Stk. 2.  Bekendtgørelse nr. 265 af 16. maj 1973 om  

 fravigelse af bopælskrav og hjemstedskrav i næringsloven og  

 restaurationsloven ophæves.
 § 5.  Bekendtgørelsen gælder ikke for Grønland.
 Handelsministeriet, den 22. april 1976.
 Erling Jensen.
/P.
Thorell.
