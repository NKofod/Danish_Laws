 I medfør af § 5, stk. 4, i lov om skibsfartens betryggelse, jfr.  

 lovbekendtgørelse nr. 309 af 3. august 1965, fastsættes efter samråd med  

 forsvarsministeriet:
§ 1.  Broen der er beliggende umiddelbart V. for  

 Vordingborg Sydhavn (Masnedsund havn), i retning ca.
NØ.-SV., er en fast bro  

 hvilende på 5 strømpiller - med en enkeltfløjet klap mellem 3. og 4.  

 strømpille, regnet fra Sjællandssiden.
Gennemsejlingens fri bredde i  

 klapfaget er 24,80 m indtil en højde over daglig vande på 14,50 m, hvorefter  

 den fri bredde aftager til 18,45 m i en højde over daglig vande på 32,90 m.  

 Den fri højde fra daglig vande til underkant af broens dragere er ca. 4,8 m  

 ved broens nordende og 5,4 m ved broens sydende.
På hver side af  

 gennemsejlingsåbningen er der på begge sider af broen etableret to duc  

 d'alber, som er forsynet med fyr, der viser hvidt, fast lys.  

 Gennemsejlingsåbningen er afmærket med fyr, der på styrbords side viser  

 grønt, fast lys og på bagbords side rødt, fast lys.
En lederfyrlinie, der  

 viser grønt, fast lys leder vest fra til broen.
Om natten holdes broen  

 belyst.
Såvel øst som vest for broen findes kabelfelter.
§ 2.  Skibe kan med de nedenfor nævnte begrænsninger  

 til enhver tid fra solopgang (i tiden fra 1. november til 1. marts dog fra  

 1/2 time før solopgang) indtil 1/2 time efter solnedgang forlange  

 vederlagsfri gennemsejling gennem broen.
Udenfor disse tidsrum vil  

 gennemsejling kunne ske, såfremt aftale herom indenfor normal åbningstid er  

 truffet med brovagten over VHF, kanal 16.
 Stk. 2.  Fartøjer, der kan lægge masten, eller som  

 iøvrigt er af en sådan højde, at de kan passere under broen, kan ikke  

 forlange denne åbnet.
Stk. 3.  Brovagten kan nægte gennemsejling, når hensynet  

 til jernbanetrafikken kræver det, navnlig i de sidste 15 minutter før et tog  

 ventes.
Han kan endvidere nægte gennemsejling, når han skønner, at den vil  

 medføre alvorlig fare for broens sikkerhed.
I tvivlstilfælde skal han, hvis  

 forholdene tillader det, forud forhandle med det stedlige lodseri.
 Stk. 4.  Brovagten kan endvidere nægte gennemsejling for  

 lystfartøjer i indtil 1/2 time, eller indtil broen åbnes for anden  

 gennemsejling.
 § 3.  Alle skibe og fartøjer, der ønsker broen åbnet  

 for passage, skal tilkendegive dette ved i en afstand af mindst 1/2 sømil fra  

 broen at afgive følgende signal:
 Om dagen:
 Det internationale signalflag N (eller i mangel heraf nationalflaget)  

 hejst på halv fortop samt en lang og en kort tone (-0) med fløjten.
 Om natten:
 Et hvidt lys for boven samt en lang og en kort tone (-0) med fløjten.
 § 4.  Når et skib eller fartøj har givet det i § 3  

 omhandlede signal for at tilkendegive, at broen ønskes åbnet, vil der med de  

 på broens signalmast på klappillen anbragte lanterner blive afgivet følgende  

 svarsignal såvel om dagen som om natten:
 a. 1 rødt, fast lys, der betyder, at gennemsejling er forbudt.
 b. 2 røde, faste lys, der betyder, at skibe kommende fra øst kan passere  

 broen.
 c. 3 røde, faste lys, der betyder, at skibe kommende fra vest kan passere  

 broen.
 Om dagen vises fra signalmasten samtidig med de under a, b og c nævnte  

 lyssignaler tillige henholdsvis 1, 2 og 3 kugler.
Stk. 2.  Såvel om dagen som om natten vil en lang tone  

 (-) fra broen tilkendegive, at gennemsejling er forbudt trods det afgivne  

 signal for gennemsejling.
Hvis forholdene tillader det, vil desuden signalet  

 for gennemsejling blive fjernet, og det under a. omhandlede signal blive  

 afgivet.
 Stk. 3.  Indtil passagesignal modtages, skal skibe  

 såvidt muligt holde sig i en afstand af mindst 400 m fra broen.
 § 5.  Gennemsejlingsåbningen må kun passeres af et  

 skib ad gangen.
Stk. 2.  Ethvert skib, der skal passere broen, skal have  

 et anker klar til at falde.
Maskindrevne skibe skal endvidere have  

 hovedmaskineriet klar til øjeblikkelige manøvrer.
Stk. 3.  I et område, der strækker sig 250 m på hver  

 side af broen, må skibe kun sejle med den for bevarelse af manøvreevnen  

 nødvendige fart.
Ankring må kun finde sted, når det er strengt nødvendigt,  

 f.eks. for at undgå påsejling af broen.
Opankring uden for dette område må  

 ikke finde sted på en sådan måde, at andre skibes passage af broen hindres  

 eller besværliggøres.
Stk. 4.  I skibe, der befinder sig indenfor det i stk. 3  

 nævnte område, skal brovagtens ordrer og anvisninger efterkommes.
Brovagten  

 skal under tjenesten bære uniform (eller uniformskasket), der gør hans  

 stilling kendelig.
 § 6.  Tankskibe på 1500 tons dødvægt og derover, der  

 er lastet med - eller har urensede tanke, der senest har indeholdt - et  

 farligt flydende kemikalie, således som omhandlet i bekendtgørelse nr. 195 af  

 12. maj 1970 om transport til søs af farlige flydende kemikalier i bulk,  

 eller ammoniak, skal have lods ombord ved passage af broen.
 Stk. 2.  Det tilrådes, at også andre skibe på 1500 tons  

 dødvægt og derover benytter lods ved passage af broen.
§ 7.  Fortøjning ved broen eller duc d'alberne er  

 forbudt.
Ligeledes er det forbudt at bestige broen fra både og fartøjer, samt  

 at anvende bådshager mod denne.
 § 8.  Overtrædelse af denne bekendtgørelse straffes i  

 medfør af § 6, stk. 3, i lov om skibsfartens betryggelse med bøde.
 § 9.  Bekendtgørelsen træder i kraft ved  

 bekendtgørelsen i Lovtidende.
 Stk. 2.  Bekendtgørelse nr. 463 af 8. september 1977 om  

 sejlads gennem Masnedsundbroen ophæves.
