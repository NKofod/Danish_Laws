Nr BTL 248 Betænkning over Forslag til lov om forlængelse af overenskomster mellem  

 Falcks Redningskorps A/ S og henholdsvis Specialarbejderforbundet i Danmark  

 og Chaufførernes Fagforening i København   

 Nr L 248 1986-87, 1. samling Blad nr 981 Afgivet af arbejdsmarkedsudvalget Afgivet: 19870520 Udvalget har behandlet lovforslaget i nogle møder og har herunder stillet spørgsmål til arbejdsministeren, som denne har besvaret skriftligt og i samråd.
Herefter indstiller et flertal (udvalget med undtagelse af Socialdemokratiet, Socialistisk Folkepartis og Venstresocialisternes medlemmer af udvalget) lovforslaget til vedtagelse uændret.
Et mindretal (Socialdemokratiets medlemmer af udvalget) vil redegøre for sin stilling ved lovforslagets 2. behandling.
Et andet mindretal (Socialistisk Folkepartis og Venstresocialisternes medlemmer af udvalget) skal først beklage, at den måde, Folketinget behandler Falck-indgrebet på, umuliggør en kvalificeret debat, herunder eventuel fremsættelse af ændringsforslag, der kan få en seriøs behandling.
Vi står i den situation, at et privat firma, Falck, i virkelighedens verden fratager Falck-redderne strejkeretten med regeringens velsignelse.
De menige Falck-reddere har sagt nej til mæglingsskitsen.
Den ophøjes nu til lov med den begrundelse, at regeringen må gribe ind, da vi ellers står uden ambulancer og brandbiler til akut tjeneste fra midnat, da forhandlingerne om et nødberedskab er brudt sammen.
Regeringen vil derfor ophøje mæglingsforslaget til lov.
Dette har selvfølgelig haft som resultat, at direktør Jørgen Falck i TV-avisen dags dato har nægtet at forhandle ud over mæglingsforslaget.
Regeringens fremsættelse med Socialdemokratiets accept har derfor blokeret for nye realitetsforhandlinger.
Socialistisk Folkeparti og Venstresocialisterne er enig med regeringen i, at noget må der gøres.
Socialistisk Folkeparti og Venstresocialisterne ønsker selvfølgelig ikke en situation, hvor vi fra midnat er uden ambulancer og brandbiler.
Også vi kan se situationen for os med folk med hjertestop, der ikke når frem til hospitalet i tide på grund af manglende ambulancer.
Også vi kan se situationen for os med en kæmpebrand, der ikke kan slukkes.
Hvem ønsker sådanne tilstande? Ikke Socialistisk Folkeparti og Venstresocialisterne.
Socialistisk Folkeparti pg Venstresocialisterne ønsker også et indgreb.
Men vi ønsker ikke det mæglingsforslag, som medlemmerne forkastede, ophøjet til lov.
Vi ønsker et indgreb, hvor regeringen pålægger Falck og Falck-reddernes organisationer at sørge for det nødvendige beredskab, således at sagerne kan gå deres normale gang i forhold til overenskomstsystemet.
Det er det mest demokratiske.
Det er dybt udemokratisk at tvinge Falck-redderne til at arbejde under en uønsket overenskomst de næste par år.
Det er stokkemetoder, som regeringen og Socialdemokratiet i skøn forening udøver over redderne under dække af hensynet til ambulance- og brandtjenesten i akuttilfælde, hvor dette hensyn kunne dækkes ved at pålægge Falck og Falck-redderne det af Socialistisk Folkeparti og Venstresocialisterne ønskede nødberedskab, og mindretallet har derfor valgt at stille et ændringsforslag, som tilgodeser disse hensyn, og indstiller derfor lovforslaget til vedtagelse med det stillede ændringsforslag.
Ændringsforslag Af et mindretal (SF og VS):
Til § 1 1) Paragraffen affattes således:
»§ 1. De kollektive overenskomster mellem Falcks Redningskorps A/ S og henholdsvis Specialarbejderforbundet i Danmark og Chaufførernes Fagforening i København, der er opsagt til den 1. maj 1987, forlænges uændret til den 22. maj 1987.
Stk. 2. Det pålægges parterne inden den 23. maj 1987 at have tilvejebragt en nødberedskabsplan.
Forligsmanden udpeger en opmand, som deltager i forhandlingerne, og, såfremt parterne ikke opnår enighed, afsiger en kendelse om nødberedskabsplanen.« BEMÆRKNINGER Til nr. 1 Forslagsstillerne anser det for rimeligt, at overenskomstforhandlingerne forløber under normale omstændigheder, og ændringsforslaget har til formål at sikre dette.
Såfremt ændringsforslaget vedtages, udgår de til lovforslaget knyttede bilag.
Bo Kristensen (KF) fmd.
Henning Andersen (KF) Bodil Dahl Christensen (KF) Jette Thomsen (KF) Lennart Larson (V) Tørnæs (V) Bollmann (CD) Kofod-Svendsen (KRF) Jytte Andersen (S) Bakholt (S) Ole Vagn Christensen (S) Søren B.
Jørgensen (S) nfmd.
Kaj Poulsen (S) Lilli Gyldenkilde (SF) Ole Henriksen (SF) Elisabeth Bruun Olesen (VS) Estrup (RV) Partiet FP havde ikke medlemmer i udvalget.
Bilag To af udvalgets spørgsmål til arbejdsministeren og dennes svar herpå Spørgsmål:
Hvilke krav har redderne stillet, herunder om nødtjeneste? Svar:
Der henvises til pkt. 6 i vedlagte skrivelse af d.d. fra Falck med bilag.
 Spørgsmål:
Har kommuner og amtskommuner prøvet at få en nødberedskabsaftale igennem på redderområdet? Svar:
I den konkrete situation har Amtsrådsforeningen daglig haft kontakt med Falck med henblik på, at korpset skulle indgå aftale om varetagelse af livsvigtigt arbejde under konflikten.
Amtsrådsforeningen har allerede i 1981 i forbindelse med en truende konflikt med redderne pålagt Falck at indgå aftaler om udførelse af det i lægelig forstand livsvigtige arbejde under en konflikt i overensstemmelse med den praksis, der er gældende på det offentlige sygehusområde.
Problemet set fra Amtsrådsforeningen i den konkrete situation var, at SID har krævet ændrede lønog arbejdstilrettelæggelsesvilkår for at varetage det livsvigtige arbejde under konflikten.
FALCKS REDNINGSKORPS Den 20. maj 1987 Arbejdsministeriet For Folketinget er stillet spørgsmål som angivet nedenfor, og som kan besvares som følger; 1. Hvorfor er der ikke tilvejebragt en permanent ordning for nødhjælpsberedskab under konflikt? En sådan ordning har aldrig været drøftet mellem overenskomstparterne, henholdsvis Specialarbejderforbundet i Danmark, Chaufførernes Fagforening i København og Falcks Redningskorps A/ S, hvorfor det aldrig har været aktuelt under forhandlinger med de forretningsførere, der har været fra forbundene tidligere.
2. Regnskab for året 1986 Årsregnskabet for året 1986 foreligger endnu ikke, men der regnes skønsmæssigt med et overskud på kr. 40.000.000 i forhold til en omsætning på kr. 1.500.000.000. Vi vedlægger et genpartseksemplar af regnskaberne for 1983, 84 og 85 tillige med et eksemplar af vort årsnummer af Hjælp for de samme år.
3. Hovedaftalen Vedlægges i kopi.
4. Standardformular med Amtsrådsforeningen/ Patientbefordring Vedlægges i kopi.
5. Standardformular vedrørende Kommunernes Landsforening om Brandslukning Vedlægges i kopi.
6. Hvor langt har parterne stået fra hinanden under forhandlingerne? Under forhandlingerne såvel uden for forligsinstitutionen som senest i forligsinstitutionen har parterne på sædvanlig vis haft en vis afstand mellem synspunkterne.
Disse blev imidlertid under de seneste forhandlinger, der blev afsluttet den 28. april 1987, bøjet imod hinanden, således at et mæglingsforslag kunne stilles, og som begge parter har anbefalet til godkendelse.
6. Hvilke krav har redderne stillet - nødtjeneste? Til besvarelse af spørgsmålet om, hvilke krav redderne har stillet i forbindelse med en nødhjælpstjeneste, vedlægges en kopi af vor pressemeddelelse af dags dato, som beskriver, hvilke krav der var rejst.
Vi håber med nærværende, at vi på tilfredsstillende vis har besvaret de stillede spørgsmål.
Ønskes yderligere oplysninger, er vi selvfølgelig når som helst til rådighed.
Med venlig hilsen FALCKS REDNINGSKORPS A/ S Jørgen Falck ordf. direktør FALCK-HUSET Den 20. maj 1987 PRESSEMEDDELELSE Forhandlingerne mellem Falcks Redningskorps A/ S og Specialarbejderforbundet i Danmark om et nødberedskab under den varslede konflikt brød onsdag middag sammen, da SID skærpede kravene for et nødberedskab.
Redningskorpset afviste tirsdag et krav fra redderne om opretholdelse af et nødberedskab udelukkende for livsvigtig kørsel på de vilkår, der var en skærpelse af det afviste overenskomsttilbud.
Overenskomsten, der ville have givet redderne en lønforhøjelse på godt 21 procent, var anbefalet af såvel Specialarbejderforbundet i Danmark som Chaufførernes Fagforening, København, men blev forkastet ved en afstemning blandt redderne.
Falck havde forud for forhandlingerne beregnet, at et nødberedskab - omfattende 11 procent af den daglige kørsel - kunne gennemføres for en udgift på 4,5 millioner kroner om ugen.
Redderne havde stillet krav om at få 90 kroner i timen for et arbejde under nødberedskab med kørsel i otte timer ad gangen.
Dette krav, som ville betyde, at størstedelen af de strejkende reddere skulle være på vagt under nødberedskabet, blev afvist af Falcks ledelse tirsdag.
Det var opgjort, at reddernes krav til et nødberedskab ville koste redningskorpset 6,5 millioner kroner om ugen.
Da forhandlingerne blev genoptaget onsdag, havde redderne modereret timelønskravet under nødberedskabet til den normale løn på godt 74 kroner i timen.
Men samtidig skærpede redderne kravet til antallet af beredskabsvagter, idet man gik fra normal døgnvagt-rytme til et krav om udelukkende at køre med faste dag- og nattevagter.
Det ville dels betyde en ugentlig udgift til nødberedskabet på 7,3 millioner kroner og dels, at hovedparten af - på mindre stationer alle - de strejkende skulle være i arbejde under nødberedskabet for at passe 11 procent af den daglige kørsel.
På enkelte stationer ville det endda betyde, at redningskorpset skulle foretage yderligere ansættelser af medarbejdere for at opretholde nødberedskabet.
