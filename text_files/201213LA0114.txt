Vedtaget af Folketinget ved 3. behandling den 14. marts 2013 Forslag til Lov om ændring af lov om almene boliger m.v.
(Fremrykket underretning om boligsocialt anviste lejere) § 1 I lov om almene boliger m.v., jf. lovbekendtgørelse nr. 884 af 10. august 2011, som ændret senest ved § 1 i lov nr. 1097 af 28. november 2012, foretages følgende ændringer:
 1. I § 59 indsættes som stk. 11 og 12:
 »Stk. 11. Sender boligorganisationen påkrav efter § 90, stk. 2, i lov om leje af almene boliger til lejere af almene familie- og ungdomsboliger, der har fået boligen anvist af kommunalbestyrelsen, inden for det første år efter lejeforholdets påbegyndelse, skal boligorganisationen samtidig hermed underrette kommunalbestyrelsen om påkravet.
Stk. 12. Kommunalbestyrelsen skal efter modtagelsen af en underretning som nævnt i stk. 11 indkalde lejeren til et møde med henblik på drøftelse af den restance, som er grundlag for boligorganisationens påkrav, og den fremtidige betaling af huslejen og andre pligtige pengeydelser i lejeforholdet.
Mødet skal fastsættes til at finde sted inden udløbet af påkravsfristen.« 2. I § 64, stk. 4, ændres to steder »§ 59, stk. 3 og 8-10«  til: »§ 59, stk. 3 og 8-12«.
§ 2 Loven træder i kraft den 1. april 2013.
