 Klage over påbud om indretning og brug af udstyr til højtryksspuling.
 Direktoratet fastholder påbudet om, at udstyret i den konkrete  

 situation skal være indrettet således, at operatøren ikke utilsigtet kan  

 ramme sig selv med vandstrålen.
 Klage over påbud om højtryksspuling, Farum Midtpunkt.
 Ved brev af 23. marts 1990 har Brancheforeningen for Højtryksarbejde på  

 vegne af Køster Entreprise A/S, Hillerød klaget over Arbejdstilsynet kreds   

 Frederiksborg amts afgørelse af 21. februar 1990 om indretning og brug af  

 udstyr til højtryksspuling, anvendt på byggepladsen Farum Midtpunkt af  

 firmaet Køster Entreprise A/S, Hillerød.
 Sagens indhold.
 Arbejdstilsynets kreds Frederiksborg amt har ved besøg den 21. februar  

 1990 på arbejdspladsen Farum Midtpunkt konstateret, at der blev arbejdet med  

 højtryksspuling, - udstyret var som beskrevet i brancheforeningens klage.
 Kredsen afgav ved besøget et påbud af 21. februar 1990, som i pkt. 2  

 anfører, at udstyret skal indrettes således, at man ikke kan ramme sig selv  

 med vandstrålen.
 Kredsen angiver som eksempel, at påbudet kan opfyldes med en længere  

 lanse, der måler 900 mm, i stedet for den anvendte lanse, der målte 680 mm.
 Klagens indhold.
 Brancheforeningen anmoder i sin klageskrivelse af 23. marts 1990, om at  

 kredsens påbud om anvendelse af en lanselængde på 900 mm bliver tilbagekaldt.
 Som begrundelse herfor anfører barncheforeningen, at den lange lanselængde  

 giver operatøren større fysiske påvirkninger og gør arbejdet mere usikkert.  

 Endvidere er det ikke brancheforeningen bekendt, at andre eurpoæiske lande og  

 den fremtidige europæiske standard har eller vil få specifikke krav til  

 lanselængden.
 Endvidere anføres det, at At-meddelelse nr. 1/1974 ikke indeholder nogen  

 forskrift om spulerørets længde.
 Direktoratets sagsbehandling.
 Direktoratet har med kredsens brev af 18. april 1990 modtaget  

 brancheforeningens klage af 23. marts 1990 samt kredsens bemærkninger til  

 klagen.
 Det er kredsens opfattelse, at de dødsulykker, der er sket ved tilsvarende  

 arbejde, havde været undgået, hvis udstyret havde været indrettet med en  

 lanse af den foreslåede længde, 900 mm.
 Kredsen indstiller at direktoratet i den konkrete situation fastholder  

 kredsens påbud om, at udstyret skal være indrettet således, at operatøren  

 ikke kan ramme sig selv.
 At-meddelelse nr. 1/1974, som er nævnt i klageskrivelsen, er ophævet i  

 1987.
Bl.a. fordi nyere højtryksrenseanlæg arbejder med langt højere tryk end  

 ældre anlæg, er direktoratet ved at udarbejde et udkast til en ny  

 At-meddelelse om arbejde med højtryksrenseanlæg, som oplyser, hvordan  

 højtryksrenseanlæg skal benyttes, og hvilke forhold man skal være særlig  

 opmærksom på under arbejdet.
Udkastet indeholder ingen indretningskrav og  

 derfor heller ingen specifikke krav om lanselængder, men det nævnes, at  

 højtryksrenseanlæg med et maksimalt tryk over 800 bar rummer særlige farer og  

 bør aldrig anvendes håndholdt.
 Det skal fremhæves, at At-meddelelsen endnu ikke er færdigbearbejdet.
 Den oprindeligt planlagte At-anvisning for indretning af højtryksanlæg vil  

 ikke blive udgivet fordi der udgives en CEN-standard på området i TC197 regi.  

 Arbejdstilsynet vil gennem deltagelse i standardiseringsgruppens arbejde  

 fremføre ønske om at få indarbejdet danske sikkerheds- og sundhedsmæssige  

 krav i standarden.
 Direktoratets vurdering af sagen.
 Højtryksanlæg som arbejder med en vandstråle, der udsendes med et tryk på  

 1000 bar, har en udpræget skærende effekt og vil medføre alvorlige og  

 livstruende legemsbeskadigelser, hvis man rammes af den.
I den konkrete situation vurderes det derfor, at der skal tages de  

 nødvendige forholdsregler for at sikre operatøren.
Anvendelse af kropsstøtte  

 giver operatøren sikkerhed mod at blive væltet af rekylkraften fra lansen,  

 men vil ikke sikre ham mod at ramme sig selv i hals og ansigt samt i den  

 nederste del af benene.
 Kredsens bemærkning om en lanselængde på 900 mm, er et forslag til  

 opfyldelse af påbuddet; også andre løsninger kan anvendes, fx maskinholdt  

 udstyr.
 Direktoratets afgørelse.
 Direktoratet fastholder kredsens påbud om, at udstyret i den konkrete  

 situation skal være indrettet således, at operatøren ikke utilsigtet kan  

 ramme sig selv med vandstrålen.
 Der skal derfor ved valg af arbejdsmetode og udstyr tages de nødvendige  

 forholdsregler for at sikre dette, fx vil en lanselængde på mindst 900 mm  

 opfylde påbudet i den konkrete situation.
 Direktoratets afgørelse er truffet med hjemmel i AML § 38 og §45 samt  

 Arbejdsministeriets bekendtgørelse nr. 43 af 22. januar 1981 om tekniske  

 hjælpemidlers indretning og anvendelse § 7, stk. 2.
 Klagevejledning.
 Direktoratets afgørelse kan inden for en frist af 4 uger, jf.  

 arbejdsmiljølovens § 81, stk. 2, indbringes for Arbejdsministeren, Laksegade  

 19, 1063 København K.
 Underretning.
Efter arbejdsmiljølovens § 18 påhviler der arbejdsgiveren en pligt til at  

 informere sikkerhedsorganisationen eller repræsentanter for de ansatte om  

 Arbejdstilsynets afgørelser.
Direktoratet henleder opmærksomheden på denne  

 forpligtelse og vedlægger en kopi af denne afgørelse til brug herfor.
 Direktoratet har samtidig underrettet Arbejdstilsynets kreds Frederiksborg  

 amt om direktoratets afgørelse.
 P.D.V.
