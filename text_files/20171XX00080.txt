Skriftlig fremsættelse (4. oktober 2017) Uddannelses- og forskningsministeren (Søren Pind):
 Herved tillader jeg mig for Folketinget at fremsætte:
Lov om ændring af lov om akkreditering af videregående uddannelsesinstitutioner (Justering af akkrediteringsprocesser, undtagelse af visse maritime uddannelsesinstitutioner fra institutionsakkreditering, udvidelse af Danmarks Akkrediteringsinstitutions udbud af vurderingskompetence m.v.) (Lovforslag nr.
L 47) Formålet med lovforslaget er at justere og smidiggøre reglerne for institutionsakkreditering på grundlag af de hidtidige erfaringer med overgangen fra uddannelses- til institutionsakkreditering og akkrediteringsreglernes samspil med øvrige rammevilkår for uddannelsesinstitutionerne.
Derudover har lovforslaget til formål yderligere at understøtte kvaliteten i uddannelsesinstitutionernes uddannelsesudbud.
Med lovforslaget foreslås det, at perioden, hvor der kan gives betinget positiv institutionsakkreditering, forlænges fra 2 til 3 år.
Den maksimale periode, hvor studenterrepræsentanter kan sidde i Akkrediteringsrådet, foreslås ligeledes forlænget fra 2 til 3 år.
 Det foreslås, at uddannelsesinstitutioner, der har påbegyndt en institutionsakkreditering, får mulighed for at vælge uddannelsesakkreditering frem for at afvente afgørelsen om institutionsakkreditering i forbindelse med godkendelse af nye uddannelser eller nye uddannelsesudbud.
 Endvidere foreslås det, at de maritime uddannelsesinstitutioner, der ikke udbyder videregående uddannelser, bliver undtaget fra institutionsakkreditering.
 Med forslaget fastlægges uddannelsesinstitutionernes muligheder for at oprette nye uddannelser eller nye uddannelsesudbud inden for videnskabelige områder eller fagområder, som uddannelsesinstitutionerne ikke udbød uddannelser inden for, da institutionsakkrediteringen blev påbegyndt.
 Det foreslås desuden, at retten til at udbyde en uddannelse vil bortfalde, hvis der ikke har været aktivitet på uddannelsen inden for de seneste 5 år.
 Uddannelses- og forskningsministeren vil med forslaget få hjemmel til at træffe afgørelse om uddannelsesinstitutioners akkrediteringsmæssige status i forbindelse med en sammenlægning af uddannelsesinstitutioner.
 Derudover foreslås det, at Danmarks Akkrediteringsinstitution får øget mulighed for at stille sin vurderingskompetence til rådighed efter reglerne om indtægtsdækket virksomhed.
 Endelig foreslås det, at kriterierne for institutionsakkreditering fremadrettet også skal omfatte kvalitetssikring af uddannelsesinstitutionernes prøve- og eksamenssystem.
 Loven foreslås at træde i kraft den 1. januar 2018.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
