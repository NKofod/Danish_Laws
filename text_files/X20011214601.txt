Arbejdsgiverbetalt akupunkturbehandling Spørgsmål 1.
Vil honorar til NN for akupunkturbehandling af  

 medarbejdere være fradragsberettiget for virksomheden som  

 driftsomkostning? 2.
Vil en arbejdsgiverbetalt akupunkturbehandling være  

 skattefri for medarbejderen? 3.
Hvis spørgsmål 2 besvares benægtende,  

 vil værdien af ydelsen så kunne være skattefri efter  

 ligningslovens § 16, stk. 3, dvs. under forudsætning af, at den  

 pågældende medarbejder inden for samme indkomstår ikke  

 modtager akupunkturbehandling og andre personalegoder fra arbejdsgiveren for  

 en værdi, der overstiger bagatelgrænsen på kr. 4.400  

 (2001)? 4.
Har det nogen betydning for besvarelsen af  

 spørgsmål 1-3, om behandlingen udføres i virksomhedens  

 lokaler eller på NN's klinik, eller om en aftale er baseret på en  

 fast løbende ydelse, der betales af virksomheden, eller om der  

 afregnes pr. time leveret behandling eller forebyggende foranstaltning? Svar Spørgsmål 1 Spørgsmålet kan ikke besvares generelt,  

 men vil afhænge af de konkrete omstændigheder.
Se  

 sagsfremstilling og begrundelse.
Spørgsmål 2 Arbejdsgiverbetalt akupunkturbehandling til  

 forebyggelse og behandling af arbejdsrelaterede skader vil være  

 skattefri for medarbejderen.
Spørgsmål 3 Behandlinger, der  ikke er forebyggelse eller  

 behandling af arbejdsrelaterede skader  er skattepligtige for medarbejderen.  

 Værdien af ydelsen vil ikke være omfattet af bagatelgrænsen  

 i ligningslovens § 16, stk. 3.
Spørgsmål 4 I relation til spørgsmål 1 vil det  

 forhold, at behandlingen udføres på virksomheden i arbejdstiden,  

 i stedet for på NN's klinik, vægte kraftigere for at udgiften har  

 karakter af en fradragsberettiget driftsomkostning.
 I relation til spørgsmål 2 og 3 om  

 medarbejdernes eventuelle skattepligt er behandlingsstedet uden  

 betydning.
 Hvorvidt aftalen er baseret på en fast  

 løbende ydelse, eller om der afregnes pr. time ses ikke at have  

 betydning for afgørelsen af spørgsmål 1-3. Se  

 sagsfremstilling og begrundelse.
Beskrivelse af de faktiske forhold Det fremgår af sagens oplysninger, at NN  har drevet  

 selvstændig virksomhed som akupunktør i en længere  

 årrække.
 NN er lægeeksamineret som akupunktør og  

 uddannelsen udvikles stadig gennem fortsat samarbejde med læremesteren.  

 Udover NN, der forestår behandlingen, har virksomheden fuldtidsansatte  

 klinikassistenter.
 Forespørger anfører, at der, som  

 påkrævet ved lov, er tilknyttet lægetilsyn til NN's  

 akupunkturklinik.
 NN har drøftet akupunkturbehandling med forskellige  

 virksomheder, som er positivt indstillet over for at give tilbud til  

 medarbejderne om akupunkturbehandling eller som forebyggende foranstaltning.  

 Man ønsker imidlertid at kende de skattemæssige konsekvenser  

 dels for virksomheden, dels for medarbejderne, førend der tages  

 endelig stilling til, om man vil tilbyde en sådan ordning til  

 medarbejderne.
Tilbuddet om akupunkturbehandling tager sigte både  

 på en egentlig behandling af opståede skavanker og på en  

 forebyggende indsats over for egentlig arbejdsrelaterede skader.
De  

 behandlinger, der typisk bliver tale om, er  behandlinger for  

 muskelinfiltrationer, nakke- og skulderspændinger og lignende  

 skavanker, der fremkaldes af gentagne, ensartede bevægelser under  

 arbejdet, ligesom skader opstået ved arbejde med  "mus" og  

 løfteskader er en typisk arbejdsrelateret skade.
Herudover har NN  

 oplyst, at de arbejdsskader, som han typisk behandler, er frossen skulder,  

 tennisalbue, smertefulde led, iskias, allergi, stress og forhøjet  

 blodtryk.
Det forebyggende arbejde skal  først og fremmest bestå  

 i at søge at undgå, at disse arbejdsrelaterede skader  

 opstår.
Det er tanken, at den akupunkturbehandling, som NN aftaler  

 med den enkelte virksomhed, skal være et tilbud, der står  

 åbent for alle medarbejdere.
Rent praktisk vil det foregå  

 på den måde, at der sker en registrering af, hvilke medarbejdere,  

 der har modtaget behandling og dennes længde.
Registreringen skal alene  

 ske for at styre afregning mellem virksomheden og NN.
Det vil være muligt at tilpasse ordningen  

 således, at NN  f.eks. i stedet stiller et antal timer til  

 rådighed for den enkelte virksomhed på månedsbasis eller  

 lignende, som en form for abonnementsordning.
Dette vil dog afhænge af  

 den konkrete virksomhed og dennes behov.
Det er oplyst, at det vil være mest  

 hensigtsmæssigt, at behandlingen foregår på NN klinik, hvor  

 de fornødne hjælpemidler og den øvrige assistance er til  

 stede.
Afhængigt af virksomhedens størrelse vil det også  

 være muligt at udføre behandlingen på virksomheden, hvis  

 dette måtte have betydning for den skattemæssige behandling af  

 ydelserne.
 NN's repræsentant har til støtte for et  

 bekræftende svar på spørgsmål 1 anført  

 følgende:
 "Efter vor opfattelse er der i praksis  

 støtte for, at virksomhedens udgifter til den anførte  

 akupunkturbehandling kan fradrages og tillige for, at medarbejderne kan  

 modtage ydelsen skattefrit.
Virksomhederne vil have fradrag for udgifterne til  

 akupunktør ud fra et rent driftsomkostningssynspunkt.
Dels er  

 udgifterne relateret til arbejde udført i virksomheden, dels er de  

 relateret til medarbejderne, således at der under alle  

 omstændigheder vil være fradrag for udgifterne som  

 lønomkostning." Med hensyn til spørgsmål 2 og 3 har  

 repræsentanten anført følgende:
 "For så vidt angår medarbejdernes  

 skattemæssige forhold er vi naturligvis opmærksomme på den  

 praksis, der er fastlagt med højesterets dom om arbejdsgiverbetalt  

 operation på privat hospital, TfS 1998.98, men mener ikke at denne  

 praksis er direkte relevant for akupunkturbehandlingen her.  

 Højesteretsdommen beskatter medarbejderne ud fra det synspunkt, at der  

 er tale om en privat udgift til operation.
 Efter vor opfattelse vil udgifter til betaling for  

 akupunkturbehandlingen derimod ikke være en privat omkostning, der  

 dækkes af arbejdsgiveren.
I det omfang, der er tale om behandling af rent  

 arbejdsrelaterede skader eller forebyggende foranstaltninger for at  

 undgå disse, anerkendes det i praksis, at medarbejderne ikke beskattes  

 af behandlingens værdi.
At virksomheden går ind og dækker  

 udgifter til sådant forebyggende og måske helbredende arbejder  

 anses for en ren driftsomkostning, uanset om virksomheden eventuelt  

 måtte have en egentlig retlig forpligtelse til at betale for  

 behandlingen, dvs. ud fra et rent erstatningsretligt synspunkt.
I relation  

 til det forebyggende arbejde, er det således anset som et naturligt led  

 i virksomhedens personalepolitik og i det sociale engagement, der med rette  

 forventes af virksomhederne i dag, at arbejdsgiveren betaler for disse  

 udgifter, fx. i form af udgifter til en fysioterapeut, der sørger for  

 rigtig arbejdsstilling.
 Når det drejer sig om udgifter til mere  

 behandlingsorienterede tilbud til medarbejderen, er det i praksis ligeledes  

 anerkendt, at medarbejderen ikke beskattes, når arbejdsgiveren betaler  

 for udgifter til en fysioterapeut eller ligefrem ansætter denne  

 på virksomheden for at hjælpe medarbejderen med  

 afspænningsøvelser, massage ved muskelinfiltrationer,  

 dårlig ryg m.v., når medarbejderen kan pådrage sig disse  

 skavanker ved arbejdet.
 Efter vor opfattelse kan denne praksis umiddelbart  

 anvendes på den behandling/de forebyggende foranstaltninger, som NN  

 ønsker at udføre for virksomheden og dens medarbejdere, jf.  

 beskrivelsen ovenfor.
Mange af de skavanker, der behandles eller bliver  

 forebygget ved behandling hos NN, vil umiddelbart kunne henføres til  

 arbejdet på virksomheden.
Er der imidlertid situationer, hvor det kan  

 være vanskeligt at afgøre, om den pågældende skade  

 er arbejdsrelateret eller ej, vil behandlingen efter vor opfattelse under  

 alle omstændigheder kunne være skattefri, hvis værdien er  

 under bagatelgrænsen for personalegoder.
De eksempler på  

 behandling, der er anført ovenfor, vil dog efter vor opfattelse  

 være knyttet til arbejdet på virksomheden, hvorfor der ikke er  

 anledning til at vurdere behandlingens værdi i forhold til  

 bagatelgrænsen." I forhold til spørgsmål 4 har  

 repræsentanten anført, at det efter deres opfattelse, er uden  

 betydning for den skattemæssige behandling af udgifter til  

 akupunkturbehandling, om behandlingen finder sted på virksomheden eller  

 i NN's klinik.
Det er videre repræsentantens opfattelse, at det er uden  

 betydning, om aftalen er baseret på en fast løbende ydelse, der  

 betales af virksomheden, eller om der afregnes pr. time leveret behandling  

 eller forebyggende foranstaltning.
Afgørende for skattefrihed for  

 medarbejderen er således efter repræsentantens opfattelse, at der  

 er tale om behandling eller forebyggende foranstaltninger for  

 arbejdsrelaterede skavanker eller for at undgå disse.
Styrelsens indstilling og begrundelse Ad spørgsmål 1 Efter statsskattelovens § 6, stk. 1, litra a, er  

 fradragsret som driftsomkostning betinget af,  at udgiften er "anvendt  

 til at erhverve, sikre eller vedligeholde indkomsten".
 Fradragsret vil afhænge af om ydelsen fra  

 arbejdsgivers side væsentligst er motiveret i  

 ansættelsesforholdet, eller om ydelsen derimod er begrundet i de  

 personlige relationer mellem giver og modtager, og dermed har karakter af  

 gave.
 Det må antages af eksistensen af et kontraktsforhold  

 mellem arbejdsgiver og arbejdstager vil medføre, at der består  

 en formodning for, at ydelsen er begrundet heri, således at  

 arbejdsgiveren har fradragsret.
 For så vidt angår selvstændig  

 erhvervsdrivende og medarbejdende ægtefæller stilles store krav  

 til dokumentationen af det erhvervsmæssige behov.
Ad spørgsmål 2 og 3 Efter statsskattelovens (SL) § 4 skal der ske  

 beskatning af den skattepligtiges samlede årsindtægter, hvad  

 enten de består i penge eller formuegoder af pengeværdi.  

 Bestemmelsen opregner eksempler på skattepligtige ydelser, og det  

 nævnes bl.a., at der er skattepligt af vederlagsfri benyttelse af  

 andres rørlige eller urørlige gods, samt af naturalydelser.
 Statsskattelovens bestemmelser betyder for det  

 første, at alle former for indkomst er skattepligtig, medmindre  

 skattefriheden direkte er fastslået i lovgivningen.
 Statsskatteloven har for det andet det grundlæggende  

 princip, at det er uden betydning for den skattemæssige behandling, om  

 indkomsten fremtræder i form af kontanter eller i form af  

 naturalier.
Efter ligningslovens (LL) § 16, stk. 1, skal der ved  

 opgørelsen af den skattepligtige indkomst medregnes vederlag i form af  

 formuegoder af pengeværdi, sparet privatforbrug og værdien af hel  

 eller delvis vederlagsfri benyttelse af andres formuegoder, jf.
SL §§ 4-6,  

 når tilskuddet eller godet modtages som led i et  

 ansættelsesforhold eller som led i en aftale om ydelse af personligt  

 arbejde i øvrigt.
 Efter ligningslovens § 16, stk. 3, skal den skattepligtige  

 værdi fastsættes til den værdi, som det må antages at  

 koste den skattepligtige at erhverve godet i fri handel.
 De goder, som arbejdsgiveren i overvejende grad har ydet  

 af hensyn til den ansattes arbejde, beskattes kun, hvis den samlede  

 værdi af disse goder overstiger et grundbeløb på 3.000 kr.  

 I 2001 er grundbeløbet reguleret til 4.400 kr.
Udgifter til behandlinger, hvad enten det fx er en  

 hofteoperation, en tandlægebehandling en zoneterapibehandling eller en  

 akupunkturbehandling er som udgangspunkt private udgifter.
Hvis disse  

 udgifter bliver betalt af arbejdsgiveren, er den ansatte skattepligtig af  

 værdien jf.
SL § 4, jf.
LL § 16. Det er kun i de tilfælde, hvor  

 der er skabt særskilt lovhjemmel som fx om arbejdsgiverbetalt  

 alkoholafvænning jf. ligningslovens § 30, at den ansatte ikke skal  

 beskattes.
 Desuden vil  arbejdsgiverbetalte udgifter til forebyggelse  

 eller behandling af arbejdsrelaterede skader  - under forudsætning af,  

  at der er tale om enten forebyggelse af arbejdsrelaterede skader eller  

 behandling af konkrete skader, der uomtvisteligt er forårsaget af  

 arbejdet - være skattefri.
Af lovforslag (L 149) om alkoholafvænning fremsat  

 den 17/12 1998 fremgår følgende af bemærkningerne til  

 lovforslaget.
Under almindelige bemærkninger:
 "3. Arbejdsrelaterede skader m.v.
Udgifter, der afholdes af arbejdsgiveren til forebyggelse  

 eller behandling af arbejdsrelaterede skader eller sygdomme, er ikke  

 skattepligtige for den ansatte.
Det drejer sig om bl.a. om de  

 sundhedsudgifter, der relaterer sig til til den lovpligtige  

 arbejdsskadeforsikring og til bedriftssundhedstjeneste.
Men også f.eks.  

 udgift til en fysioterapeuts instruktion af den ansatte i korrekt  

 arbejdsstilling må anses for  udgift til forebyggelse af  

 arbejdsrelaterede skader og sygdomme.
Også f.eks. betaling for  

 behandling på et privathospital vil være skattefri, hvis der er  

 tale om en behandling af en skade, der er påført den ansatte  

 under arbejdets udførelse.
Ligeledes er udgift til krisehjælp  

 hos psykolog som følge af hændelser på arbejdspladsen  

 skattefri." Hvis akupunkturbehandlingerne skyldes forebyggelse eller  

 behandling af en arbejdsrelateret skade, er det  Told- og Skattestyrelsens  

 indstilling, at behandlingerne vil være skattefri for de ansatte.
I relation til bagatelgrænsen i ligningsloven § 16,  

 stk. 3, skal Told- og Skattestyrelsen bemærke, at forebyggelse eller  

 behandling af arbejdsrelaterede skader ikke er omfattet af  

 bagatelgrænsen, da der er tale om et gode, som ikke skal beskattes.
Der  

 henvises til Ligningsvejledningen, afsnit A.B.1.9.1 om  

 bagatelgrænsen.
 Told- og Skattestyrelsen skal for så vidt  

 angår arbejdsgiverbetalt forebyggelse og behandling af  

 ikke-arbejdsrelaterede skader vejledende udtale, at sådanne  

 behandlinger vil være skattepligtige for de ansatte.
 Det skyldes, at der efter Told- og Skattestyrelsens  

 opfattelse er tale om, at de ansatte får betalt private udgifter af  

 arbejdsgiveren, som skal beskattes efter SL § 4.
 Told- og Skattestyrelsen finder endvidere ikke, at  

 forebyggelse eller behandling af ikke-arbejdsrelaterede skader er omfattet af  

 bagatelgrænsen i ligningslovens § 16, stk. 3, da tilbuddet om  

 behandling ikke kan anses for hovedsageligt at være stillet til  

 rådighed af hensyn til den ansattes arbejde.
Ad spørgsmål 4 I den vurdering der skal foretages, jf.  

 spørgsmål 1, med hensyn til fradragsret som driftsomkostning for  

 virksomhederne efter statsskattelovens § 6, stk. 1, litra a, vil det  

 indgå i vægtningen til fordel for at anse udgiften for en  

 driftsomkostning hvis behandlingen udføres på virksomheden i  

 arbejdstiden, i stedet for på NN's klinik.
I relation til spørgsmål 2-3 er  

 medarbejdernes skattepligt afhængig af, om der er tale om forebyggelse  

 eller behandling af en arbejdsrelateret skade.
Det er således uden  

 betydning for spørgsmålet om eventuel skattepligt om  

 behandlingen foregår på selve arbejdspladsen, på en  

 mobilklinik, der kommer til arbejdspladsen eller på en andetsteds  

 liggende klinik.
 Hvorvidt aftalen er baseret på en fast  

 løbende ydelse, eller om der afregnes pr. time ses ikke at have  

 betydning for afgørelsen af spørgsmål 1-3.
 Ligningsrådet kan tiltræde Told- og  

 Skattestyrelsens indstilling.
