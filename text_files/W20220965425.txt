Ankestyrelsens principmeddelelse 19-22 om Flytteudgifter - indbo - udgiftens størrelse - brugte ting - enkeltudgifter Principmeddelelsen fastslår Når en borger søger om økonomisk hjælp i forbindelse med en flytning, skal kommunen behandle ansøgningen efter aktivlovens regel om hjælp til flytteudgifter.
Hvis der derimod er tale om et behov for hjælp til køb af nyt indbo, skal ansøgningen behandles efter aktivlovens regel om hjælp til enkeltudgifter.
Flytteudgifter Ansøgninger om hjælp til flytteudgifter skal behandles efter aktivlovens § 85. Kommunen skal først behandle ansøgninger om hjælp til flytteudgifter efter aktivlovens § 85, stk. 1, og derefter efter aktivlovens § 85, stk. 2.
Kommunen kan give hjælp efter aktivlovens § 85, stk. 1, hvis - flytningen forbedrer borgerens eller familiens bolig- eller erhvervsmæssige forhold og - borgeren eller dennes ægtefælle ikke selv kan betale flytteudgiften.
Hvis flytningen ikke forbedrer borgerens eller familiens bolig- eller erhvervsmæssige forhold, kan kommunen give hjælp til flytteudgifterne efter aktivlovens § 85, stk. 2. Kommunen kan give hjælp efter aktivlovens § 85, stk. 2, hvis - der er tale om en rimelig begrundet enkeltudgift til flytning, -  borgeren har været ude for ændringer i sine forhold, og -  borgeren ikke selv har økonomisk mulighed for at betale flytteudgifterne.
Hjælpen kan normalt kun ydes, hvis udgiften er opstået som følge af behov, der ikke har kunnet forudses.
Kommunen kan dog efter en konkret vurdering undtagelsesvis yde hjælp til en udgift, der har kunnet forudses, hvis afholdelsen af udgiften er af helt afgørende betydning for den pågældendes eller familiens livsførelse.
 Flytteudgifter kan fx være udgifter til depositum eller indskud, transport af indbo og rejseudgifter for ansøgeren og familien.
Nødvendigt indbo Udgiften til køb af indbo er ikke en flytteudgift, selvom behovet for køb af nyt indbo opstår i forbindelse med en flytning.
 Ansøgninger om hjælp til køb af indbo, skal derfor ikke behandles efter aktivlovens § 85, men derimod efter aktivlovens § 81.
Det er blandt andet en betingelse for at få hjælp til indbo, at der er tale om en rimeligt begrundet enkeltudgift.
Udgifter til nødvendigt indbo er rimeligt begrundede enkeltudgifter.
 Eksempler på udgifter til indbo, der som udgangspunkt betragtes som nødvendige og dermed rimeligt begrundede enkeltudgifter:
- Udgifter til madras eller seng - Udgifter til køkkenservice Eksempler på udgifter til indbo, der som udgangspunkt ikke betragtes som nødvendige og dermed ikke som rimeligt begrundede enkeltudgifter:
- Udgifter til sofabord - Udgifter til gulvtæpper Kommunen skal altid foretage en konkret vurdering af, om det, som borgeren søger om, er nødvendigt indbo.
I den forbindelse kan der fx lægges vægt på husstandens sammensætning og behov.
Udgiftens størrelse til indbo Det er en del af sagens oplysning, at kommunen skal undersøge, hvad det nødvendige indbo kan købes for.
Kommunen kan henvise ansøger til at købe nødvendigt indbo i billigere butikker eller i genbrugsbutikker.
Det afgørende er anvendeligheden af tingene, og at de kan opfylde ansøgers behov.
Ved vurderingen af, hvad der er nødvendigt, kan kommunen også lægge vægt på, om der er tale om akutte udgifter, eller om ansøger konkret har mulighed for at spare op inden for rimelig tid.
 Når kommunen henviser ansøger til billigere løsninger, end det ansøger selv har søgt om, skal kommunen konkret henvise til, hvor det ansøgte kan købes, og hvad det kan købes for.
De konkrete sager I sag nr. 1 fik borgeren afslag på hjælp til flytteudgifter fordi borgeren havde optaget et lån og selv betalt for de ansøgte udgifter.
Ankestyrelsen kritiserede, at kommunen ikke henviste til den korrekte lovbestemmelse i afgørelsen.
Kommunen henviste til aktivlovens § 81. Kommunen skulle have henvist til aktivlovens § 85, stk. 2. Kommunens afgørelse led derfor af en begrundelsesmangel.
 Derudover var det en fejl, at kommunen ikke behandlede sagen efter aktivlovens regel om hjælp til flytteudgifter, der forbedrer boligsituationen (aktivlovens § 85, stk. 1).
Ankestyrelsen fandt ikke anledning til at bede kommunen om at træffe en afgørelse efter aktivlovens regel om hjælp til flytteudgifter, der forbedrer boligsituationen, fordi det efter denne bestemmelse også er en betingelse, at ansøger ikke selv har økonomisk mulighed for at betale for de ansøgte udgifter.
Da Ankestyrelsen allerede ligesom kommunen havde vurderet, at ansøger selv havde økonomisk mulighed for at betale for de ansøgte udgifter ved at låne penge af sin mor, kunne ansøger derfor heller ikke få hjælp til at betale udgiften efter aktivlovens regel om hjælp til flytteudgifter, der forbedrer boligsituationen.
I sag nr. 2 hjemviste Ankestyrelsen sagen til kommunen.
Ansøger havde søgt om hjælp til indbo for ca. 28.000 kr.
Der var blandt andet søgt om hjælp til pyntepuder, sofabord og gulvtæpper.
Kommunen gav afslag med henvisning til, at det ikke var alle de ansøgte udgifter, der var rimelige, og at ansøger kunne købe sovesofa, køkkenting, stole og bord til ca. 6.500 kr. i Ikea eller genbrugsbutikker.
 Ankestyrelsen fandt ikke grundlag for at tilsidesætte kommunens vurdering af, at det alene var sovesofa, køkkenting, stole og bord, der var nødvendige indbogenstande.
 Ankestyrelsen lagde vægt på, at kommunen ikke havde undersøgt, hvad de nødvendige ting konkret kunne købes for i Ikea eller i genbrugsbutikker.
Sagen blev derfor hjemvist til kommunen til undersøgelse af, hvad de nødvendige genstande konkret kunne købes for.
Kommunen skulle på den baggrund tage stilling til, om ansøger selv kan afholde udgiften.
Baggrund for at behandle sagerne principielt Ankestyrelsen har behandlet to sager principielt.
Det har vi gjort for at fastslå, at ansøgninger om hjælp til flytteudgifter kun skal behandles efter aktivlovens § 85, og at hjælp til indbo skal behandles efter aktivlovens § 81.
Reglerne Love og bekendtgørelser Lov om aktiv socialpolitik (aktivloven), senest bekendtgjort i lovbekendtgørelse nr. 241 af 12. februar 2021.
 § 81, 1. pkt., om hjælp til rimeligt begrundede enkeltudgifter  § 81, 1. pkt., om egen afholdelse af udgiften  § 85, stk. 1, 1. pkt., om hjælp til flytning  § 85, stk. 2, 1. pkt., om egen afholdelse af udgiften Lov om retssikkerhed og administration på det sociale område (retssikkerhedsloven), senest bekendtgjort i lovbekendtgørelse nr. 95 af 24. januar 2022  § 5, 1. pkt., om at kommunen skal behandle ansøgninger om hjælp efter alle muligheder.
  § 10 om at myndigheden har ansvaret for sagens oplysning.
 § 52 c, stk. 1, om principiel behandling Bekendtgørelse af forvaltningsloven (forvaltningsloven), senest bekendtgjort i lovbekendtgørelse nr. 433 af 22. april 2014  § 24, stk. 1, 1. pkt. om at en begrundelse for en afgørelse skal indeholde de retsregler, i henhold til hvilke afgørelse er truffet.
Reglerne om hjælp til enkeltydelser og flytteudgifter blev ændret med lovforslag nr.
LF 66 af 19. november 2019, Forslag til Lov om ændring af lov om aktiv socialpolitik, integrationsloven og forskellige andre love (Enklere og skærpede sanktioner, styrket kontrol med snyd og færre fejludbetalinger m.v.) (retsinformation.dk) Praksis Gældende:
 Følgende principmeddelelse er brugt ved afgørelsen og gælder stadig:
 A-27-06:
 Det fremgår af meddelelsen, at hjælp til enkeltudgifter kan bevilliges som hjælp til anskaffelse af brugte effekter, og at udgiften til radio og TV måtte afholdes af kontanthjælpen.
 Omskrevet:
 Følgende principmeddelelse er omskrevet:
 27-15:
 Det fremgår af meddelelsen, at ansøgninger om hjælp til flytteudgifter først skal behandles efter aktivlovens § 85, og herefter § 81:
En ansøgning om hjælp til flytning skal først behandles efter aktivlovens § 85, der er en specialbestemmelse vedrørende hjælp til flytning, når flytningen er begrundet i bolig- eller erhvervsmæssige forhold.
I de tilfælde, hvor flytningen skyldes andre forhold end bolig- eller erhvervsmæssige forhold, kan der ydes hjælp efter aktivlovens § 81.  Ovenstående afsnit fra 27-15 er slettet.
Praksis i 27-15 er i øvrigt fortsat gældende og principmeddelelsen er derfor genudgivet i 18-22 uden ovenstående afsnit.
Vejledninger Vi har også anvendt vejledning nr. 10309 af 20. december 2016, om hjælp i særlige tilfælde og hjælp til efterlevende efter kapitel 10 og 10 a i lov om aktiv socialpolitik  Pkt. 48 om hjælp til flytning Den konkrete afgørelse Sag nr. 1, j.nr. 22-3721 Du har klaget over [] Kommunes afgørelse om afslag på økonomisk hjælp til flytteudgifter. [] Kommune afgjorde sagen den 8. december 2021.
 Ankestyrelsen har nu afgjort din sag.
 Resultatet er:
  Du har ikke ret til økonomisk hjælp til flytteudgifter.
 Det betyder, at vi stadfæster [] Kommunes afgørelse, da vi er kommet til samme resultat.
Vi kritiserer, at kommunen ikke har begrundet afgørelsen korrekt.
Det fører dog ikke til et andet resultat.
Begrundelse for afgørelsen Sådan vurderer vi sagen Ankestyrelsen vurderer, at du har haft økonomisk mulighed for at betale de ansøgte flytteudgifter.
Hvad er afgørende for resultatet Vedrørende hjælp efter aktivlovens regel om hjælp til rimeligt begrundede flytteudgifter Vi lægger vægt på, at du har søgt om hjælp til depositum og hjælp til flytning for i alt 22.600 kr. til boligen på adressen [], og at du oplyser i din klage, at du har lånt penge af din mor til at betale for de ansøgte udgifter.
Om reglerne Ansøgninger om hjælp til flytteudgifter skal behandles efter aktivlovens § 85. Kommunen skal først behandle ansøgninger om hjælp til flytteudgifter efter aktivlovens § 85, stk. 1, og derefter efter aktivlovens § 85, stk. 2.
Kommunen kan give hjælp efter aktivlovens § 85, stk. 1, hvis flytningen forbedrer borgerens eller familiens bolig- eller erhvervsmæssige forhold.
Derudover er det en betingelse, at borgeren eller dennes ægtefælle ikke selv kan betale flytteudgifterne.
 Hvis flytningen ikke forbedrer borgerens eller familiens bolig- eller erhvervsmæssige forhold, kan kommunen give hjælp til flytteudgifterne efter aktivlovens § 85, stk. 2. Kommunen kan give hjælp efter aktivlovens § 85, stk. 2, hvis der er tale om en rimelig begrundet enkeltudgift, hvis borgeren har været ude for ændringer i sine forhold og hvis borgeren ikke selv har økonomisk mulighed for at betale flytteudgifterne.
Hjælpen kan normalt kun ydes, hvis udgiften er opstået som følge af behov, der ikke har kunnet forudses.
Kommunen kan dog efter en konkret vurdering undtagelsesvis yde hjælp til en udgift, der har kunnet forudses, hvis afholdelsen af udgiften er af helt afgørende betydning for den pågældendes eller familiens livsførelse.
Vi henviser desuden til principmeddelelse 6-19. Det følger heraf, at såfremt borgeren på eget initiativ optager et lån for at afholde den ansøgte udgift, kan der normalt gives afslag på hjælp alene med den begrundelse, at borgeren selv er i stand til at afholde udgiften.
Dette gælder også, hvis borgeren låner pengene fra familie eller venner.
Ansøgerens ven eller familiemedlem må gøre op med sig selv, om de kan/vil yde et lån, idet der ikke er nogen sikkerhed for, at kommunen ville nå til en bevilling af hjælp.
Det derfor vil være et udtryk for en usaglig og urimelig forskelsbehandling af ansøgere, hvis der ved vurderingen af behovet for hjælp bliver taget hensyn til valget af långiver og långivers forhold.
Det er derfor uden betydning for resultatet af sagen, at der er tale om et lån fra en ven eller familiemedlem i en presset situation.
 Der er ikke særlige omstændigheder i din sag, som gør, at vi finder anledning til at fravige udgangspunktet om, at der kan gives afslag med henvisning til at du selv har optaget et lån og betalt for de ansøgte udgifter.
 På den baggrund har du ikke ret til hjælp til udgiften til betaling af depositum, da du efter at have lånt pengene af din mor, selv har betalt udgiften.
Mødebehandling Sagen er behandlet på møde.
På mødet stemmer deltagerne om resultatet.
Der er enighed om afgørelsen.
Du kan læse mere om, hvordan Ankestyrelsen behandler sager på møde på www.ast.dk Bemærkninger til kommunen Vi kritiserer, at kommunen ikke henviser til den korrekte lovbestemmelse i afgørelsen.
Kommunen henviser til aktivlovens § 81. Vi gør opmærksom på, at kommunen skulle have henvist til aktivlovens § 85, stk. 2. Kommunens afgørelse lider derfor af en begrundelsesmangel.
Det fører dog ikke til et andet resultat.
Grunden er, at betingelserne i to bestemmelser er de samme, og at vi har givet den korrekte begrundelse i vores afgørelse.
Kommunen har kun behandlet sagen efter aktivlovens regel om hjælp til enkeltudgifter.
Kommunen skulle også have behandlet din ansøgning efter aktivlovens regel om hjælp til flytteudgifter, der forbedrer boligsituationen (aktivlovens § 85, stk. 1).
Vi finder ikke anledning til at hjemvise sagen til, at kommunen skal behandle den efter aktivlovens § 85, stk. 2, idet betingelserne for at få hjælp efter aktivlovens § 81 og § 85, stk. 2, er ens.
Da vi har vurderet, at du selv har haft økonomisk mulighed for at betale for de ansøgte udgifter ved at låne penge af din mor, kan du derfor heller ikke få hjælp til at betale udgiften efter aktivlovens § 85, stk. 2.
Sag nr. 2, j.nr. 21-56471 Du har klaget over [] Kommunes afgørelse om afslag på økonomisk hjælp til indbo.
Kommunen afgjorde sagen den 1. december 2021.
 Ankestyrelsen har nu afgjort din sag.
 Resultatet er:
  Kommunen skal behandle din sag igen.
Det betyder, at vi hjemviser sagen til ny behandling, og at kommunen skal afgøre sagen på ny.
Du skal være opmærksom på, at den nye behandling af sagen godt kan føre til det samme resultat.
 Kommunen skal, inden den afgør sagen på ny, behandle din sag efter de retningslinjer, vi har angivet i begrundelsen nedenfor.
 Kommunen kontakter dig.
 Vi kritiserer, at kommunen ikke har begrundet afgørelsen korrekt.
Begrundelse for afgørelsen Sådan vurderer vi sagen Ankestyrelsen vurderer, at kommunen ikke kunne afslå din ansøgning med den begrundelse, at du selv kunne afholde udgiften.
 Ankestyrelsen vurderer også, at udgiften til alle de ansøgte genstande ikke er rimeligt begrundede enkeltudgifter.
 Ankestyrelsen vurderer desuden, at sagen ikke indeholder tilstrækkelige oplysninger til, at vi kan afgøre, om du har ret til hjælp til indbo.
Hvad er afgørende for resultatet Du søger om hjælp til etablering og oplyser i din ansøgning, at du mangler alt.
Du har afleveret et overslag på forskellige etableringsudgifter til Daells Bolighus på i alt 28.773,40 kr.
 Kommunen begrunder afslaget med, at det ikke er alle de ansøgte udgifter, der er rimelige, og at du kan købe sovesofa, køkkenting, stole og bord til ca. 6.500 kr. i Ikea eller i genbrugsbutikker.
Vi er opmærksomme på, at du også har søgt om hjælp til bl.a. et sofabord, en reol og et tæppe.
Vi finder ikke grundlag for at tilsidesætte kommunens vurdering af, at det alene er sovesofa, køkkenting, stole og bord, der er nødvendige for dig at anskaffe.
 Kommunen har ikke undersøgt, hvad de nødvendige ting konkret kan købes for i Ikea eller genbrugsbutikker.
 Kommunen skal undersøge, hvad de nødvendige genstande konkret kan købes for og redegøre for dette i en ny afgørelse.
Hvis du er uenig i kommunens nye afgørelse, kan du klage til os.
Hvis du ønsker at klage, skal du rette henvendelse til kommunen inden fire uger efter modtagelsen af kommunens nye afgørelse.
 Vi bemærker, at såfremt kommunen i den nye afgørelse kommer frem til, at du kan købe de nødvendige genstande for 6.500 kr. kan du selv afholde udgiften til etablering.
Vi lægger hertil vægt på, at dit rådighedsbeløb efter afholdelse af faste udgifter er ca. 8.100 kr. pr. måned.
Dette rådighedsbeløb skal dække udgifterne til mad, tøj og andre fornødenheder for dig.
Fastlæggelsen af dit rådighedsbeløb sker med udgangspunkt i dine månedlige nettoindtægter fratrukket dine rimelige, faste udgifter.
Rimelige faste udgifter er f.eks. udgifter til husleje, herunder el, vand og varme og eventuelle andre nødvendige faste udgifter til f.eks. børnepasning og børnebidrag.
Det beløb, der er tilbage, er dit rådighedsbeløb.
Det beløb skal dække dine udgifter til mad, tøj og andre udgifter, som du selv har indflydelse på størrelsen af.
Det er en forudsætning for hjælp til enkeltudgifter, at udgiften ikke med rimelighed kan afholdes inden for rådighedsbeløbet.
 Om udgiften med rimelighed kan afholdes inden for rådighedsbeløbet er et skøn, som vi kun kan tilsidesætte, hvis kommunen har anvendt ulovlige eller usaglige kriterier.
Vi er opmærksomme på, at du med en udgift på 6.500 kr., herefter vil have et rådighedsbeløb på ca. 1.600 kr.
Da det alene er i en enkelt måned, kan det ikke begrunde et andet resultat.
Om reglerne Ansøgninger om hjælp til indbo skal behandles efter aktivlovens § 81 om hjælp til rimeligt begrundede enkeltudgifter.
Det er blandt andet en betingelse for at få hjælp til indbo, at der er tale om en rimeligt begrundet enkeltudgift.
Udgifter til nødvendigt indbo er rimeligt begrundede enkeltudgifter.
 Det er også en betingelse for hjælp, at du ikke selv har økonomisk mulighed for at betale for udgiften.
Vi henviser desuden til principmeddelelse A-27-06. Det følger heraf, at behovet for hjælp til etablering kan vurderes med udgangspunkt i anskaffelse af de mest nødvendige ting fra et genbrugscenter.
Det fremgår også, at udgifter til nyanskaffelser ikke kan anses for rimeligt begrundede, idet det afgørende er anvendeligheden af effekterne, et kriterium som brugte effekter anskaffet i et genbrugscenter må antages at leve op til.
 Hvilke genstande, der kan anses for rimeligt begrundede, vil afhænge af en konkret vurdering, husstandens sammensætning og samlede situation.
Kommunen skal altid foretage en konkret vurdering af, om det ansøgte indbo kan karakteriseres som nødvendigt.
I den forbindelse kan der fx lægges vægt på husstandens sammensætning og behov.
Udgiftens størrelse til indbo Det er en del af sagens oplysning, at kommunen skal undersøge, hvad det nødvendige indbo kan købes for.
Kommunen kan henvise ansøger til at købe nødvendigt indbo i billigere butikker eller i genbrugsbutikker.
Det afgørende er anvendeligheden af tingene, og at de kan opfylde ansøgers behov.
Ved vurderingen kan kommunen også lægge vægt på, om der er tale om akutte udgifter, eller om ansøger konkret har mulighed for at spare op inden for rimelig tid.
 Når kommunen henviser ansøger til billigere løsninger, end det ansøger selv har søgt om, skal kommunen konkret henvise til, hvor det ansøgte kan købes, og hvad det kan købes for.
 Myndigheden har ansvaret for, at sagen er tilstrækkeligt oplyst inden der træffes afgørelse i sagen.
Mødebehandling Sagen er behandlet på møde.
På mødet stemmer deltagerne om resultatet.
Der er enighed om afgørelsen.
Du kan læse mere om, hvordan Ankestyrelsen behandler sager på møde på www.ast.dk Bemærkninger til kommunens sagsbehandling Vi kritiserer, at kommunen ikke henviser den korrekte lovbestemmelse i afgørelsen.
Kommunen henviser til aktivlovens § 85. Vi gør opmærksom på, at hjemlen til, at kommunen skal træffe afgørelse om indbo er aktivlovens § 81. Kommunens afgørelse lider derfor af en begrundelsesmangel.
