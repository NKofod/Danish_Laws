Skriftlig fremsættelse (28. november  

 2002) Miljøministeren Herved tillader jeg mig for Folketinget at  

 fremsætte:
 Forslag til lov om ændring af lov om kemiske  

 stoffer og produkter.(Revurdering af godkendelser m.v.).
(Lovforslag nr.
L 98).
 De foreslåede ændringer i kemikalieloven  

 vedrører væsentligst revurdering af  

 markedsføringsgodkendelser af plantebeskyttelsesmidler ud fra hensynet  

 til fødevaresikkerheden og dyrenes sundhed.
Fødevare- og foderstofloven indeholder tilsvarende  

 bestemmelser om markedsføring af fødevarer og foderstoffer ud  

 fra samme hensyn.
De foreslåede bestemmelser lever således op til  

 de gældende fødevare- og foderstoflove og er i praksis en  

 forudsætning for at efterleve disse.
 De nye regler skal udvide de allerede eksisterende hjemler  

 i kemikalieloven til, at myndighederne kan revurdere  

 plantebeskyttelsesmidler, der er godkendt efter lovens § 33. Herved udvides  

 mulighederne for, at der kan ske ændring eller tilbagekaldelse af en  

 godkendelse, selvom den 5- eller 10 årige godkendelsesperiode ikke er  

 udløbet.
Hjemlen i lovforslagets § 33, stk. 5 omfatter to  

 situationer.
Når der i medfør af fødevarelovgivningen  

 fastsættes grænseværdier for restindhold af midlets  

 aktivstof i fødevarer og foderstoffer, og når der er en  

 begrundet formodning om, at restindholdet af midlets aktivstof i  

 fødevarer eller foderstoffer udgør en risiko for menneskers  

 eller dyrs sundhed.
 Når en revurdering er gennemført,  

 træffes der konkret afgørelse om, hvorvidt godkendelsen kan  

 bestå som uændret, om der skal ske ændringer i  

 godkendelsen, eller om godkendelsen skal tilbagekaldes helt eller delvist.
 Lovforslaget vil på disse punkter medvirke til et  

 højere beskyttelsesniveau for menneskers og dyrs sundhed, fordi  

 reglerne om restindhold af plantebeskyttelsesmidler i fødevarer  

 skærpes og anvendelsen i visse afgrøder vil bortfalde.
Reglen i lovforslagets § 33, stk. 6 åbner mulighed  

 for at gennemføre revurdering og eventuel tilbagekaldelse, når  

 det er nødvendigt for at gennemføre EU-regler.
Bestemmelsen er  

 blandt andet nødvendig for at implementere præparatdirektivet  

 samt eventuelt kommende direktiver, f.eks. om risiko- og  

 sikkerhedssætninger, som skal påføres etiketten til  

 plantebeskyttelsesmidler.
 I de tilfælde, hvor godkendelsen ændres eller  

 tilbagekaldes, vil der i tilknytning hertil blive indført en  

 regulering af restlagre af plantebeskyttelsesmidler for at forhindre, at  

 sprøjtede afgrøder senere bliver solgt som fødevarer i  

 strid med de nye grænseværdier for restindhold eller for at  

 opfylde kommende EU-regulering.
 Idet der i øvrigt henvises til lovforslaget med  

 bemærkninger, anbefales forslaget til Folketingets velvillige  

 behandling.
