Skriftlig fremsættelse (5. april 2017) Erhvervsministeren (Brian Mikkelsen):
 Herved tillader jeg mig for Folketinget at fremsætte:
Forslag til lov om ændring af lov om ændring af lov om finansiel virksomhed, lov om ejendomskreditselskaber og lov om realkreditlån og realkreditobligationer m.v. (Øget gennemsigtighed og mobilitet på realkreditmarkedet) (Lovforslag nr.
L 187) Lovforslagets formål er at sikre øget gennemsigtighed for låntager, når et institut vælger at forhøje deres bidrag, rentetillæg mv.
Låntager skal være i stand til at forstå, hvad der ligger til grund for instituttets beslutning om en prisstigning, ligesom låntager i forbindelse med varslingen af prisstigninger skal have oplysninger om bl.a. muligheden for at indfri lånet.
Det skal  sammen med kravet om en forlængelse af varslingsperiode fra tre måneder til seks måneder  give låntagerne bedre mulighed for at overveje og eventuelt skifte institut, inden prisstigningen træder i kraft.
Hermed øges mobiliteten på realkreditmarkedet.
 Mobiliteten på realkreditmarkedet øges i øvrigt ved, at forslaget sikrer, at det bliver billigere at skifte institut ved stigninger i f.eks. bidragssatser, idet der indføres forbud mod at opkræve indfrielsesgebyr i forbindelse med indfrielse i varslingsperioden, og forbud mod at opkræve mere end halvdelen af summen af kurtage og kursskæring i den situation.
Endvidere sikrer lovforslaget klarhed over konsekvenserne i forhold til låntager ved mangelfuld varsling og begrundelse.
Stigninger i bidrag og rentetillæg mv., vil kun kunne effektueres overfor låntager, hvis varslingsreglerne er overholdt.
Endelig skabes der med lovforslaget adgang til, at låntagere kan skifte institut, selv om lånet overskrider lånegrænserne.
Formålet hermed er også at skabe mere mobilitet på realkreditmarkedet.
 Med lovforslaget udmøntes den politiske aftale om øget gennemsigtighed og mobilitet på realkreditmarkedet, som regeringen indgik den 26. januar 2017 med Socialdemokratiet, Dansk Folkeparti, Radikale Venstre og Socialistisk Folkeparti, og som Alternativet efterfølgende har tilsluttet sig.
 Med disse bemærkninger, og idet jeg i øvrigt henviser til lovforslaget og de bemærkninger, der ledsager det, skal jeg anbefale forslaget til Tingets velvillige behandling.
