 Sagens andet klagepunkt vedrørte det forhold, at indklagede havde  

 overladt det til en mangeårig medarbejder, der var registreret revisor,  

 på egen hånd at udarbejde klagerens selvangivelse, hvori der  

 alene skulle foretages mindre korrektioner i forhold til den skatteberegning,  

 i hvilken den samme medarbejder efter indklagedes forudgående  

 instruktion havde behandlet en dekort skattemæssigt korrekt.  

 Nævnet fandt, at der under disse omstændigheder ikke kunne  

 pådrages indklagede disciplinæransvar for, at medarbejderen ved  

 en simpel fejl af en art, der næppe helt kan undgås, alligevel  

 kom til at medregne dekorten i selvangivelsen ved opgørelsen af  

 klagerens skattepligtige indkomst.
 Nævnet bemærkede, at en statsautoriseret revisor som  

 udgangspunkt ikke hæfter for fejl, som er begået af andre,  

 herunder den pågældendes medarbejdere, og som revisoren er  

 uvidende om, medmindre der foreligger særlige omstændigheder.  

 Sådanne særlige omstændigheder kan navnlig  tænkes at  

 foreligge, hvis den pågældende revisor har overdraget opgavens  

 selvstændige løsning til en medarbejder, der ikke var i  

 besiddelse af de herfor fornødne kvalifikationer, eller hvis revisoren  

 har forsømt at give medarbejderen tilstrækkelig instruktion om  

 opgavens udførelse eller forsømt at føre  

 fornødent tilsyn med dennes arbejde.
 Indklagede blev frifundet for begge klagepunkter.
God revisorskik  

 Ansvar for ansatte revisorer Ved skrivelse af 26. marts 1999 indgav Ketty Hansen,  

 Århus, klage over statsautoriseret revisor Karsten Gorm Sattrup,  

 Århus.
 Erhvervs- og Selskabsstyrelsen har oplyst, at Karsten Gorm  

 Sattrup blev meddelt beskikkelse som statsautoriseret revisor den 21. februar  

 1977.
 Klagen angår indklagedes behandling af regnskabet  

 efter klagerens nu afdøde ægtefælle, der drev  

 selvstændig virksomhed som VVS-installatør.
 Sagens omstændigheder:
Den 4. september 1997 afgik klagerens  

 ægtefælle ved døden efter nogen tids sygdom.
Forinden var  

 hans VVS-virksomhed, så vel som den udlejningsejendom, hvorfra han drev  

 virksomheden , blevet afhændet.
Efter dødsfaldet blev  

 indklagede, der gennem en årrække havde været familiens  

 revisor, anmodet om at udarbejde det afsluttende regnskab for virksomheden  

 til skattevæsenet.
 I den forbindelse udarbejdede  indklagede den 13. februar  

 1998 en beregning af klagerens skat for 1997. Denne beregning viste, at  

 klageren burde indbetale 130.000 kr. i skat straks for at minimere  

 procenttillæg, hvorefter hun ville få en restskat på 32.347  

 kr. incl. procenttillæg.
 Ved skrivelse af 29. juni 1998 sendte indklagedes kontor  

 v/registreret revisor John Severinsen selvangivelsen for 1997 til klageren  

 til underskrift og med anmodning om videresendelse til skattevæsenet,  

 således at selvangivelsen var fremme den 1. juli 1998.
 På dette grundlag opkrævede  

 skattevæsenet en restskat på 64.417 kr.
Efter at klageren i august 1998 havde modtaget indklagedes  

 honorarnota på 18.000 kr. excl. moms for det udførte arbejde,  

 klagede hun til Foreningen af Statsautoriserede Revisorers responsumudvalg  

 over honorarets størrelse.
I sin redegørelse af 12. april 1999  

 over for udvalget for det udførte arbejde oplyste indklagede:
 "De væsentligste arbejdsopgaver har været  

 følgende:
Gennemgang af virksomhedens bogføring -  

 herunder afstemninger af diverse konti - ikke mindst debitorer Udarbejdelse af perioderegnskab Udarbejdelse af selvangivelse og forskudsopgørelse  

 for  1997 Beregning af skat til betaling 15. Februar 1998 Opgørelse af fortjeneste ved salg af  

 afskrivningsberettiget ejendom - herunder diverse rådgivning samt  

 adskillige beregninger af skattemæssige konsekvenser (konsulteret Moore  

 Stephens Skat A/S  omkring arbejdsmarkedsbidrag Rådgivning i forbindelse med salg af  

 VVS-forretning Rådgivning i forbindelse med akkord med  

 hovedleverandør - herunder undersøgelse af skattemæssige  

 forhold (konsulteret ReviTax  A/S) Skattemæssige overvejelser i forbindelse med  

 dødsfald -  herunder drøftelse med advokat Diverse telefoniske drøftelser med søn" Med redegørelsen fremsendte indklagede forskellige  

 bilag, herunder:
"Bilag 1 - Edb-balance med efterposteringer samt  

 bemærkninger Det bemærkes, at der er 3 sider efterposteringer,  

 hvilket illustrerer, at der ikke forelå en afstemt  

 bogføring Bilag 2 - Notat om debitorer Af materialet fremgår, at der var mange  

 problemer, hvis afklaring var vanskelig som følge af klientens  

 død .....
Bilag 5 - Kontospecifikation samt afstemning Af kontospecifikationen fremgår, at indbetaling  

 fra min klients hustru ukritisk var bogført som husleje.
Afstemning  

 viser, at bogføringen ikke var afstemt Bilag 6 - Vort notat af 27. Oktober 1997 om enkelte af  

 regnskabets poster Af notatet fremgår forskellige problemer, der  

 ikke vil forefindes i et afstemt bogholderi Bilag 7 - Første beregning af konsekvenser ved  

 salg af ejendom dateret 2. december 1996 baseret på  ejendomsmæglers budget ved salg  

 Udover denne beregning er der foretaget beregning ved underskrift af  

 slutseddel samt på det tidspunkt, hvor salgsomkostningerne var  

 kendte Bilag 8 - Beregning af skat baseret på  

 perioderegnskab for tiden 1. Januar - 30. September 1997 ....." Klageren har rejst følgende klagepunkter:
 1. Indklagede var urimelig længe om at få  

 færdiggjort regnskabet.
 2. Indklagede fejlberegnede restskatten, som blev på  

 64.417 kr., skønt indklagede havde beregnet den samlede skat incl.  

 restskat til 155.000 kr.
Efter sagens indbringelse for nævnet har klageren  

 på opfordring fra indklagede tilsendt denne sin  

 årsopgørelse  til nærmere gennemgang.
Indklagede har  

 herefter anmodet skattevæsenet om nedsættelse af klagerens  

 indkomst for 1997. Det er oplyst, at skattevæsenet har  

 imødekommet anmodningen og har ændret skatteansættelsen  

 for indkomståret, således at indkomsten er blevet nedsat som  

 følge af for meget medregnet overskud af virksomhed på 104.267  

 kr.
 Indklagede har givet møde for nævnet.
Indklagede har forklaret, at hans mangeårige  

 medarbejder John Severinsen, der er registreret revisor og har været  

 ansat hos indklagede i ca. 20 år, var sagsbehandler på klagerens  

 sag.
Ved klagerens ægtefælles død var der en  

 gældspost til VVS-virksomhedens  hovedleverandør, som imidlertid  

 gik med til at yde en dekort på 104.267 kr.
Indklagede drøftede  

 dette med John Severinsen og gjorde ham opmærksom på, at denne  

 dekort ikke var skattepligtig indkomst.
John Severinsen udarbejdede  

 skatteberegningen fra februar 1998, som viste, at der for 1997 ville blive en  

 skat på ca. 155.000 kr.
Dekorten indgik - korrekt - ikke i denne  

 beregning.
Indklagede anbefalede herefter klageren at foretage en frivillig  

 acontoindbetaling af skat på 130.000 kr., hvorved hun i videst muligt  

 omfang kunne undgå procenttillæg.
Samtidig orienterede han hende  

 om, at restskatten til senere betaling senest 1. juli 1998 herefter ville  

 andrage ca. 25.000 kr. plus procenttillæg, hvilket i skatteberegningen  

 blev opgjort til i alt 32.347 kr.
Han kan således bekræfte, at  

 han stillede hende i udsigt, at hendes samlede skat for 1997 ikke ville  

 overstige ca. 155.000 kr.
Han overlod det nu til sin medarbejder John  

 Severinsen at udarbejde selvangivelsen.
Den 29. juni 1998 sendte John  

 Severinsen selvangivelsen til klager, uden at indklagede havde set den eller  

 var blevet involveret yderligere i sagen.
Det skyldtes, at der kun skulle  

 ændres nogle småting i forhold til skatteberegningen fra februar.  

 Da klageren henvendte sig i august samme år, var det med en klage over  

 honoraret - ikke over den større restskat, som hun i mellemtiden havde  

 fået.
Han fik derfor ikke nogen chance for at få rettet på  

 restskattens størrelse, som han først blev bekendt med i  

 forbindelse med nærværende disciplinærsag.
Da han fik  

 klagerens årsopgørelse, fandt han ud af, at det beroede på  

 en fejl fra John Severinsens side, at retstskatten var blevet større  

 end beregnet efter klagerens frivillige indbetaling af de 130.000 kr. aconto.  

 I forbindelse med selvangivelsens udarbejdelse var John Severinsen simpelthen  

 ved en fejl kommet til at medtage den omtalte dekort ved opgørelsen af  

 indkomsten, selv om han korrekt havde holdt den uden for skatteberegningen i  

 februar.
Så snart han opdagede denne fejl, fik han den rettet ved  

 henvendelse til skattevæsenet, der nedsatte indkomsten.
Klageren har anført, at hun først  

 modtog selvangivelsen den 30. juni 1998 - 9 måneder efter  

 ægtefællens død - trods flere rykkere og en oplysning den  

 8. november 1997 fra indklagedes kontor om, at regnskabet stort set var  

 færdigt.
Indklagede havde fået materialet til brug for  

 udarbejdelsen af regnskabet ca. 2 uger efter begravelsen, og alle bankkonti,  

 debitor- og kreditorkonti m.v. var forinden afstemt.  For så vidt  

 angår restskatten oplyste indklagede, at salget af virksomheden og  

 udlejningsejendommen samt det forhold, at hendes ægtefælle  

 hovedsagelig havde modtaget sygedagpenge og derfor ikke havde haft nogen  

 omsætning af betydning, skulle bedømmes efter særlige  

 beskatningsregler.
Dette ville ifølge hans oplysninger føre til  

 en samlet skat på 155.000 kr., men skattekravet blev alligevel langt  

 større.
Indklagede har afvist, at  

 bogføringsmaterialet, som han i øvrigt først modtog 5  

 uger efter begravelsen, var i brugbar stand, og at regnskabet allerede stort  

 set var færdigt i november 1997. Bogføringen var ikke afstemt og  

 gav anledning til mange efterposteringer.
Undervejs opstod mange  

 skattemæssige spørgsmål, som måtte afklares, inden  

 regnskabet kunne foreligge.
Han var i den forbindelse i hyppig dialog med  

 klagerens søn, der er bankuddannet, og tidspunktet for fremsendelsen  

 af selvangivelsen skyldes den med sønnen aftalte procedure.
Det er  

 rigtigt, at restskatten blev større, end indklagede havde stillet  

 klageren i udsigt, men det skyldtes en fejl i selvangivelsen, som han  

 rettede, så snart han fik mulighed for det.
 Disciplinærnævnet skal udtale:
 Efter § 6 a, stk. 2, skal en statsautoriseret revisor  

 udføre sit hverv med omhu, nøjagtighed og den hurtighed, som  

 hvervets beskaffenhed tillader, samt i overensstemmelse med god  

 revisorskik.
Den selvangivelse, som indklagede skulle udarbejde,  

 forelå så betids, at den kunne indgives rettidigt.
Selvangivelsen  

 vedrørte det indkomstår, hvori klagerens erhvervsdrivende  

 ægtefælle var afgået ved døden, og hvori der var  

 sket afvikling af dennes erhvervsvirksomhed og udlejningsejendom.
Efter det  

 således oplyste om opgavens art og omfang er der ikke grundlag for at  

 fastslå, at indklagede har undladt at udføre sin opgave med den  

 hurtighed, som hvervets beskaffenhed tillod.
 Det kan lægges til grund som ubestridt, at  

 selvangivelsen indeholdt en fejl ved opgørelsen af den skattepligtige  

 indkomst, som førte til, at klageren umiddelbart blev opkrævet  

 en større restskat, end hun var blevet stillet i udsigt af  

 indklagede.
Efter det oplyste blev fejlen begået af den  

 medarbejder, som indklagede havde overladt opgaven på egen hånd  

 at udarbejde den pågældende selvangivelse.
Efter § 18 a, stk. 1,  

 i lov om statsautoriserede revisorer kan en statsautoriseret revisor, der ved  

 udøvelsen af sin virksomhed tilsidesætter de pligter, stillingen  

 medfører,  pålægges en disciplinærmæssig  

 sanktion.
Dette disciplinæransvar er personligt.
En statsautoriseret  

 revisor hæfter derfor som udgangspunkt ikke for fejl, som er  

 begået af andre, herunder den pågældendes medarbejdere, og  

 som revisoren er uvidende om, medmindre der foreligger særlige  

 omstændigheder.
Sådanne særlige omstændigheder kan  

 navnlig tænkes at foreligge, hvis den pågældende revisor  

 har overdraget opgavens selvstændige løsning til en medarbejder,  

 der ikke var i besiddelse af de herfor fornødne kvalifikationer, eller  

 hvis revisoren har forsømt at give medarbejderen tilstrækkelig  

 instruktion om opgavens udførelse eller forsømt at føre  

 fornødent tilsyn med dennes arbejde.
I det foreliggende tilfælde har indklagede overladt  

 det til en mangeårig medarbejder, der var registreret revisor, på  

 egen hånd at udarbejde klagerens selvangivelse, hvori der alene skulle  

 foretages mindre korrektioner i forhold til den skatteberegning, i hvilken  

 den samme medarbejder efter indklagedes forudgående instruktion havde  

 behandlet dekorten skattemæssigt korrekt.
Under disse  

 omstændigheder kan det ikke pådrage indklagede  

 disciplinæransvar, at medarbejderen ved en simpel fejl af en art, der  

 næppe helt kan undgås, alligevel kom til at medregne dekorten i  

 selvangivelsen ved opgørelsen af klagerens skattepligtige  

 indkomst.
 Efter det således anførte om begge  

 klagepunkter frifindes indklagede.
 T h i  b e s t e m m e s :
 Indklagede statsautoriseret revisor Karsten Gorm Sattrup  

 frifindes.
 Afgørelsen offentliggøres, jf. § 18 a, stk.  

 6, i lov om statsautoriserede revisorer.
