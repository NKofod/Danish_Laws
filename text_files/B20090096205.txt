 Bekendtgørelse om ændring af bekendtgørelse om støtte til almene boliger m.v.
(Energitillæg) § 1 I bekendtgørelse nr. 643 af 15. juni 2006 om støtte til almene boliger m.v., som ændret ved bekendtgørelse nr. 135 af 9. februar 2007, bekendtgørelse nr. 223 af 14. marts 2007, bekendtgørelse nr. 25 af 22. januar 2008, bekendtgørelse nr. 1384 af 19. december 2008, bekendtgørelse nr. 247 af 27. marts 2009 og bekendtgørelse nr. 656 af 26. juni 2009, foretages følgende ændring:
 1. § 15 a affattes således:
»§ 15 a.
For tilsagn efter § 115, stk. 1-5 og § 117, stk. 1, i lov om almene boliger m.v. meddelt fra og med den 1. juli 2009 forhøjes maksimumsbeløbet med et energitillæg på 1.020 kr. pr. m2 boligareal for etagebyggeri og 880 kr. pr. m2 boligareal for lavt byggeri (uden vandret lejlighedsskel). § 15, stk. 2, 3. og 4. pkt., finder tilsvarende anvendelse for reguleringen af energitillægget.
 Stk. 2. Nybyggeri med tilsagn som nævnt i stk. 1 skal opfylde energikravene til lavenergibygninger klasse 2 i Bygningsreglement 2008, indtil et nyt bygningsreglement træder i kraft.
Stk. 3. Energitillæg efter stk. 1 til tilsagn til på- og tilbygning samt ombygning gælder først for tilsagn, som meddeles efter, at et nyt bygningsreglement er trådt i kraft, medmindre på- og tilbygningerne samt ombygningerne opfylder de energikrav, der er nævnt i stk. 2.« § 2 Bekendtgørelsen træder i kraft den 12. oktober 2009.
