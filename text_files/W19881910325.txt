 Ankestyrelsen tiltrådte amtsankenævnets afgørelse, hvorved nævnet  

 tiltrådte det sociale udvalgs beslutning om at afbryde samkvem mellem en far  

 og hans i familiepleje anbragte barn, som han havde forældremyndigheden over,  

 i et helt år fra den 1. april 1985.
 REDEGØRELSE FOR SAGEN:
 Sagen drejede sig om barnet B, der var født i 1972.
Forældrene ophævede samlivet i 1977 og blev derefter skilt.
Faderen F fik  

 forældremyndigheden over B.
 På grund af B's adfærdsvanskeligheder blev der bevilget støttepædagog i  

 daginstitution fra 1978-81, fra juni 1978 suppleret med en superviserende  

 psykolog.
 B var i familiepleje fra 1978 til 1986, dog afbrudt af ophold hos F ca. 1  

 1/2 år i 1980-81. Nyt ophold i familiepleje var ønsket af B.
 F var indforstået med anbringelsen.
F var psykisk syg, og B var bange for ham.
I forbindelse med udøvelse af  

 samkvem udviklede der sig efterhånden problemer mellem plejefamilien og den  

 biologiske familie.
I begyndelsen af 1982 skønnede de sociale myndigheder, at B befandt sig i  

 en meget svær loyalitetskonflikt og udviste selvdestruktiv adfærd.
Man fandt  

 det derfor nødvendigt straks at afbryde samkvemmet mellem B og F.
 Af en børnepsykiatrisk erklæring fra juni 1982 fremgik, at plejefamilien  

 skønnedes at kunne give B de følelsesmæssige og faste rammer, der var brug  

 for, men at dette ville forudsætte, at kontakten til F og bedsteforældrene  

 ophørte på ubestemt tid.
 Det sociale udvalg traf herefter afgørelse om afbrydelse af samkvemmet fra  

 juni 1982, og samkvemsafbrydelsen blev senere forlænget med 1/2 år ad gangen.  

 Socialstyrelsen, som var ankeinstans indtil 1. januar 1985, tiltrådte  

 socialudvalgets beslutninger i det omfang, de blev påklaget (3 gange).
 Med virkning fra den 1. april 1985 besluttede det sociale udvalg at  

 afbryde samkvemmet mellem F og B (og bedsteforældrene) for 1 år.
Til støtte for sin afgørelse havde det sociale udvalg erklæringer fra B's  

 støttepædagog, der fandt, at B var et psykisk meget skrøbeligt og tidligt  

 skadet barn, og at selv små ændringer i B's tilværelse ville kunne true  

 udviklingen.
Behandlingen af B bevægede sig klart i positiv retning, men det  

 var en proces, der ville tage mange år og kræve fuldstændig ro og stabilitet  

 i B's liv.
Det blev derfor bl.a. anbefalet, at B blev i plejefamilien, og at  

 der ikke blev etableret samkvem med den biologiske familie.
Kommunen begrundede sin afgørelse med, at B fortsat vurderedes som et  

 psykisk meget skrøbeligt og tidligt skadet barn, der ikke kunne tåle  

 ændringer i sit liv.
Et forsøg på at etablere en samkvemsordning på daværende  

 tidspunkt vurderedes at ville medføre uoprettelige følger for B's udvikling  

 og et sammenbrud i behandlingen.
 AFGØRELSEN, DER KLAGES OVER:
 Amtsankenævnet besluttede at tiltræde kommunens afgørelse med samme  

 begrundelse som kommunen.
 KLAGEN TIL ANKESTYRELSEN:
Afgørelsen blev anket af F.
Det blev fra hans side især gjort gældende, at  

 B selv havde søgt kontakt med ham, og at B og bedsteforældrene havde været  

 nært knyttet til hinanden.
Når B fortsat blev beskrevet som skrøbelig, kunne  

 dette netop skyldes, at han led under samkvemsafbrydelsen.
F's egne forhold  

 var ændret, idet han nu havde haft en fast veninde i et år.
 SUPPLERENDE OPLYSNINGER EFTER ANKEN:
B havde gennem årene haft problemer i skolen.
Da plejeforældrene var ved  

 at køre træt, blev der i april 1986 truffet beslutning efter reglerne i  

 bistandslovens afsnit VIII om at anbringe B på et skolehjem og forlænge  

 samkvemsafbrydelsen med endnu et år.
 I 1986 fik F tilkendt mellemste førtidspension på grund af en psykisk  

 lidelse.
 LOVGRUNDLAG:
 Bistandslovens § 67, stk. 2.
 ANKESTYRELSENS AFGØRELSE:
 Efter det oplyste om B's og F's forhold finder Ankestyrelsen, at det har  

 været absolut påkrævet af hensyn til B's velfærd at beslutte, som sket i det  

 sociale udvalgs møde den 27. marts 1985, at samkvemmet mellem F og B fortsat  

 skulle være afbrudt.
 Under hensyn til, at samkvemmet imellem dem har måttet afbrydes siden juni  

 1982, at afbrydelsen derefter er besluttet forlænget for perioder af 1/2 år  

 ad gangen, og at beslutningerne herom er blevet tiltrådt af Socialstyrelsen i  

 det omfang, de er blevet påklaget, finder Ankestyrelsen, at udvalget i det  

 nævnte møde med rette har besluttet, at samkvemsafbrydelsen nu skulle have en  

 varighed på 1 år.
 Ankestyrelsen tiltræder derfor Amtsankenævnets afgørelse.
