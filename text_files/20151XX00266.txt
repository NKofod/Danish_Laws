Skriftlig fremsættelse (10. december 2015) Udlændinge-, integrations- og boligministeren (Inger Støjberg):
 Herved tillader jeg mig for Folketinget at fremsætte:
Forslag til lov om ændring af udlændingeloven (Udskydelse af retten til familiesammenføring for personer med midlertidig beskyttelsesstatus, skærpelse af reglerne om tidsubegrænset opholdstilladelse, skærpelse af reglerne om inddragelse af flygtninges opholdstilladelse m.v.) (Lovforslag nr.
L 87).
Der kommer mange flygtninge og migranter til Danmark.
Det presser alle lande, også Danmark.
Regeringen har længe ment, at vilkårene på asylområdet betyder noget for, hvor attraktivt det er at søge til Danmark.
Med lovforslaget ønsker regeringen at stramme asylvilkårene og adgangen til Danmark, så det bliver markant mindre attraktivt at søge til Danmark.
Lovforslaget bygger på regeringens asylpakke, fremlagt den 13. november 2015, hvori regeringen bl.a. foreslog 15 ændringer af vilkårene på asylområdet.
Lovforslaget gennemfører de nødvendige lovændringer, der følger af regeringens asylpakke.
Lovforslaget skal ses i sammenhæng med regeringens øvrige tiltag på området.
Med lovforslaget forlænges perioden for udskydelse af adgangen til familiesammenføring til udlændinge med midlertidig beskyttelse fra 1 til 3 år.
Det betyder, at udlændinge med midlertidig beskyttelse ikke har ret til familiesammenføring inden for de første 3 år, medmindre særlige grunde taler derfor.
Desuden skærpes den tidsmæssige betingelse for at opnå tidsubegrænset opholdstilladelse til som udgangspunkt 6 års lovligt ophold for alle udlændinge, som endvidere skal opfylde en række skærpede, grundlæggende betingelser, herunder i forhold til vandelskravet og krav til danskkundskaber og beskæftigelse.
Herudover skal alle udlændinge opfylde yderligere 2 ud af 4 supplerende integrationsrelevante betingelser for at opnå tidsubegrænset opholdstilladelse.
Udlændinge, som opfylder de grundlæggende betingelser og alle 4 supplerende integrationsrelevante betingelser, vil kunne opnå tidsubegrænset opholdstilladelse allerede efter 4 år.
Med lovforslaget afskaffes endvidere den særligt lempelige adgang til tidsubegrænset opholdstilladelse for flygtninge m.fl.
Med lovforslaget indføres der desuden hjemmel til, at politiet kan visitere en asylansøger og ransage asylansøgerens bagage med henblik på at sikre penge og værdigenstande til dækning af udgifterne til den pågældendes underhold m.v.
I tilknytning hertil indebærer lovforslaget, at udlændingemyndighederne får mulighed for at tage de nævnte aktiver i bevaring med henblik på dækning af udgifter til underhold m.v.
Det foreslås tillige, at den periode, hvor asylansøgere, der har tilstrækkelige midler hertil, kan pålægges at dække udgifterne til deres og deres families underhold m.v. forlænges fra 3 måneder frem til tidspunktet for boligplacering i en kommune eller  ved afslag på asyl  udrejse eller udsendelse af landet.
Lovforslaget indebærer desuden, at størrelsen af de kontante ydelser, der udbetales til asylansøgere (grundydelsen, tillægsydelsen og forsørgerydelsen), nedsættes med 10 pct. i forhold til de takster, der ellers ville gælde for 2016. Med lovforslaget lægges der ydermere op til at afskaffe asylansøgeres adgang til indkvartering i selvstændige og særlige boliger uden for asylcentre.
Endvidere foreslås det, at kriterierne for udvælgelse af kvoteflygtninge ændres, således at der indføres et kriterium om integrationspotentiale svarende til det, som VK-regeringen indførte i 2005.
 Med lovforslaget skærpes desuden reglerne om inddragelse af en flygtnings opholdstilladelse på grund af ferie eller andet korterevarende ophold i hjemlandet, idet det efter forslaget skal tillægges betydelig vægt, at udlændingen ved frivilligt at rejse til hjemlandet selv har skabt en formodning for, at de forhold, der har begrundet opholdstilladelsen, har ændret sig på en sådan måde, at udlændingen ikke længere risikerer forfølgelse.
 Endelig foreslås det at indføre gebyrer på familiesammenføringsområdet og for ansøgning om permanent opholdstilladelse fra flygtninge m.fl.
På grund af den ekstraordinære situation med et meget højt antal asylansøgere i Danmark er der behov for, at reglerne træder i kraft hurtigt.
Bortset fra forslaget om ændring af kriterierne for udvælgelse af kvoteflygtninge, der har været sendt i høring forud for fremsættelsen, sendes lovforslaget derfor i høring samtidig med fremsættelsen.
Lovforslaget ønskes behandlet, således at forslaget kan vedtages og loven så vidt muligt træde i kraft med udgangen af januar 2016.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
