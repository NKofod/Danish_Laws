 Ved lov nr. 46 af 7. marts 1964 er institutionen Arbejdsmarkedets  

 Tillægspension oprettet.
I det følgende gives anvisninger for de kirkelige myndigheder med hensyn  

 til, hvorledes man skal forholde sig ved tilmelding til Arbejdsmarkedets  

 Tillægspension af folkekirkens funktionærer m.v. samt med hensyn til  

 bidragsbetalingen, som skal træffes i henhold til loven, påhviler den  

 løudbetalende myndighed.
Af denne grund er cirkulæret ikke umiddelbart  

 anvendeligt i København.
 I.
 Betingelser for medlemsskab.
 Medlemmer af Arbejdsmarkedets Tillægspension er ifølge loven alle  

 lønmodtagere, d.v.s. personer, der udfører lønnet arbejdet for andre, når de  

 opfylder følgende betingelser:
 1. Lønmodtageren skal være fyldt 18 år.
 2. Lønmodtageren skal være født efter den 28. februar  

 1898.
 3. Som hovedregel skal lønmodtagerens arbejdstid hos  

 samme arbejdsgiver andrage mindst 15 ugentlige (henholdsvis 65 månedlige)  

 arbejdstimer.
 Undtaget fra ordningen er foruden de, som ikke opfylder de fornævnte  

 betingelser:
a.
Lønmodtagere, som ved afgang fra stillingen i folkekirken har adgang  

 til pension efter lov nr. 155 af 7. juni 1958 om folkekirkens lønningsvæsen  

 m.v., eller som er antaget som elever, medhjælpere eller aspiranter med  

 henblik på senere ansættelse i tjenestemandsstilling i folkekirken.
b.
Lærlinge, hvor hvilke der i henhold til § 1 i lov nr. 261 af 2. oktober  

 1956 om lærlingeforhold skal oprettes skriftlig lærekontrakt, hvorimod  

 personer, der efter deres fyldte 18. år indgår på læreforhold, ikke er  

 undtaget fra ordningen medmindre læreforholdet er en fortsættelse af et inden  

 den pågældendes fyldte 18. år indgået læreforhold.
Med hensyn til den foran under 3 nævnte betingelse for medlemsskab  

 bemærkes, at det ofte vil være vanskeligt at fastslå, hvor lang en arbejdstid  

 kirkelige funktionærer har.
Med henblik på sådanne tilfælde er det fastsat,  

 at de pågældende lønmodtagere er undtaget fra medlemsskab, såfremt den  

 ugentlige eller månedlige indtægt hos samme arbejdsgiver udgør et beløb, der  

 ligger under 15, henholdsvis 65, gange den gennemsnitlige timeløn for  

 ikke-faglærte mandlige, respektive kvindelige arbejdere i hele landet (incl.  

 dyrtidstillæg, men bortset fra alle andre tillæg) som offentliggjort af det  

 statistiske departement hvert år for april kvartal.
Denne timeløn er for  

 april kvartal 1963 opgjort til 708 øre for ikke faglærte mandlige arbejdere  

 og 544 øre for kvindelige arbejdere.
I overensstemmelse med det foran anførte vil en betydelig del af de ikke  

 pensionsberettigede kirkefunktionærer være pligtige medlemmer af  

 tillægspensionsordningen, medens i almindelighed grupper som kirkebylærere og  

 kirkesangere o.lign. vil være undtaget derfra.
Endvidere vil alle ikke  

 pensionsberettigede præster i folkekirken (midlertidige hjælpepræster og  

 ikke-pensionsberettigede tjenestemandsansatte præster) samt formentlig den  

 overvejende del af stiftsøvrighedernes og biskoppernes kontorpersonale være  

 omfattet af ordningen.
 Det påhviler menighedsrådene med hensyn til kirkelige funktionærer og  

 stiftsøvrighederne med hensyn til præsterne og stiftsøvrighedernes  

 kontormedarbejdere samt biskopperne for så vidt angår det på bispekontorerne  

 ansatte personale at efterprøve i hvert enkelt tilfælde, om betingelserne for  

 medlemsskab af Arbejdsmarkedets Tillægspension er opfyldt.
 II.
 Hvad arbejdsgiveren skal foretage sig.
 Såfremt et menighedsråds (stiftsøvrigheds, biskops) overvejelser  

 resulterer i, at en eller flere af de ved kirken eller kirkegården  

 (stiftsøvrighedskontoret, bispekontoret) ansatte funktionærer eller arbejdere  

 er omfattet af tillægspensionsordningen, skal menighedsrådet  

 (stiftsøvrigheden, biskoppen) - i det følgende kaldet arbejdsgiveren -  

 foretage sig følgende:
a.
Vedrørende registrering.
For at sikre, at indbetalingerne af pensionsbedragene, jfr. nærmere  

 nedenfor om størrelsen af disse m.v., bliver rigtigt registrerede, er det  

 nødvendigt, dels at der tildeles hvert enkelt medlem (arbejder, funktionærer  

 m.v.) et pensionsnummer, dels at der tildeles hver arbejdsgiver et  

 arbejdsgivernummer.
Disse numre skal for at lette administrationen anvendes  

 ved indbetalingerne af pensionsbidrag til Arbejdsmarkedets Tillægspension.
 Der er derfor tilvejebragt såvel nummererede lønmodtagerkort (gult  

 pensionskort og hvid kopi) som nummererede arbejdsgiverskemaer (»Skema  

 for arbejdsgivere«). Dette materiale vil af arbejdsgiverne kunne  

 rekvireres ved henvendelse til banker, sparekasser og offentlige  

 arbejdsanvisningskontorer.
Arbejdsgiveren skal herved være opmærksom på at rekvirere lønmodtagerkort  

 (pensionskort) svarende til antallet af lønmodtagere, som han beskæftiger.  

 Arbejdsgiveren vil selv kunne udfylde lønmodtagerkortene, for så vidt han har  

 de fornødne oplysninger og skal i så fald udlevere det gule pensionskort til  

 lønmodtageren.
Den hvide kopi indsendes af arbejdsgiveren til  

 Arbejdsmarkedets Tillægspension, medens lønmodtageren beholder det gule kort.  

 Såfremt arbejdsgiveren vælger at lade lønmodtageren udfylde kortet, skal han  

 drage omsorg for, at lønmodtageren tilbageleverer den hvide kopi, som  

 arbejdsgiveren derefter sender til Arbejdsmarkedets Tillægspension (Postbox  

 1004, København K.).
I begge tilfælde skal arbejdsgiveren notere sig lønmodtagerens  

 pensionsnummer (det pensionskortet påtrykte nummer) til brug ved indbetaling  

 af bidrag.
Ved senere ansættelser af lønmodtagere må denne notering ske på  

 grundlag af lønmodtagerens gule pensionskort, som lønmodtageren skal  

 forevise.
Det er derfor nødvendigt, at arbejdsgiveren ved sådanne senere  

 ansættelser sikrer sig, at lønmodtageren er i besiddelse af et pensionskort.  

 Et nyt pensionskort må kun udleveres af arbejdsgiveren til lønmodtagere, der  

 for første gang kommer ind under ordningen og derfor ikke tidligere har fået  

 udleveret et pensionskort.
Arbejdsgiverskemaet udfyldes i overensstemmelse med vejledningen på  

 skemaet og indsendes til Arbejdsmarkedets Tillægspension sammen med kopierne  

 af pensionskortene.
Det er af hensyn til registreringen vigtigt, at der kun  

 udfyldes eet skema for hver virksomhed.
Det er ligeledes vigtigt, at  

 indsendelse af kopier og skemaer sker hurtigst muligt.
 Det bemærkes, at arbejdsgivernummeret fra arbejdsgiverskemaet og  

 lønmodtagernes pensionsnummer skal anføres ved alle indbetalinger til  

 Arbejdsmarkedets Tillægspension.
b.
Vedrørende løntilbageholdelse og indbetaling af bidrag.
 Det påhviler arbejdsgiveren ved lønudbetaling at tilbageholde de af ham  

 beskæftigede lønmodtageres andel af bidraget til Arbejdsmarkedets  

 Tillægspension, jfr. nedenfor om størrelsen heraf, og at indbetale dette  

 sammen med sin egen andel af bidraget til Arbejdsmarkedets Tillægspension.
 For månedslønnede skal den første løntilbageholdelse ske med virkning fra  

 og med den 1. april 1964. Såfremt lønnen betales forud, sker tilbageholdelse  

 således i den løn, der udbetales de pågældende pr. 1. april 1964. Såfremt  

 lønnen betales bagud, sker tilbageholdelse i den løn, der udbetales pr. 30.  

 april 1964.
 For andre lønmodtagere, d.v.s. lønmodtagere, til hvem lønnen udbetales pr.  

 dag, pr. uge eller hver 14. dag, skal den første løntilbageholdelse ske med  

 virkning fra og med begyndelsen af den lønningsuge, i hvilken den 1. april  

 1964 falder.
 Indbetalingerne af det samlede bidrag skal af arbejdsgiveren foretages til  

 Arbejdsmarkedets Tillægspension, og der vil senere fremkomme meddelelse om  

 tidspunktet for den første indbetalingstermin og efterfølgende  

 indbetalingsterminer samt om den nærmere fremgangsmåde ved indbetalingen.  

 Indtil da må arbejdsgiveren særskilt for hver enkelt lønmodtager føre  

 regnskab over de fra lønmodtagerne tilbageholdte bidrag.
Samtidig med indbetalingen af det samlede bidrag påhviler det  

 arbejdsgiveren til Arbejdsmarkedets Tillægspension på særlige lister  

 (indbetalingslister) at foretage indberetning om det samlede bidrag for hele  

 betalingsperioden for hver enkelt lønmodtager.
Indbetalingslister vil kunne  

 rekvireres hos banker, sparekasser og offentlige arbejdsanvisningskontorer.
Af hensyn til de forskellige bidrag, der er fastsat for månedslønnede og  

 ikke-månedslønnede, er der udarbejdet særskilte indbetalingslister til brug  

 for hver af de to grupper af lønmodtagere, trykt henholdsvis på brunt papir  

 for månedslønnede og på grønt papir for ikke månedslønnede.
Det er vigtigt,  

 at den rigtige liste anvendes ved indberetningen.
Ved udfyldning af listerne er det nødvendigt, at såvel lønmodtagernes  

 pensionsnumre som arbejdsgiverens arbejdsgivernummer korrekt påføres  

 listerne.
Angivelse af lønmodtagernes adresser er ikke nødvendig, såfremt  

 arbejdsgiveren på forespørgsel af Arbejdsmarkedets Tillægspension kan oplyse  

 disse.
 Arbejdsgiveren skal ved gennemskrift eller på anden måde sikre sig en kopi  

 af hver enkelt liste, der indsendes til Arbejdsmarkedets Tillægspension, idet  

 sådanne kopier normalt er nødvendige for behandlingen af eventuelle  

 forespørgsler fra Arbejdsmarkedets Tillægspension.
 III.
 Angående bidragene til Tillægspensionen.
 Bidragenes størrelse og fremgangsmåden i forbindelse med betalingen heraf  

 varierer efter lønmodtagernes beskæftigelsesforhold i overensstemmelse med  

 nedenstående:
 1. Bidragenes størrelse.
 På grundlag af det udregnede timetal svares der ugebidrag, respektive  

 månedsbidrag, efter de foran anførte regler.
 2. Ophør af bidragsbetaling.
 Bidragsbetalingen og dermed tilbageholdelse i lønnen af den lønmodtageren  

 påhvilende del af bidraget ophører ved medlemmets fyldte 67. år.
 3. Af hvilken kasse arbejdsgiverens bidrag skal  

 afholdes.
Arbejdsgiverens bidrag skal afholdes af samme kasse, som udreder den  

 pågældende arbejders eller funktionærs lønning.
Det vil sige, at bidrag til  

 medlemspligtige kirkefunktionærer afholdes af vedkommende  

 kirkebetjeningskasse (eventuelt kirkekassen). Bidragene for  

 stiftsøvrighedernes og biskoppernes medhjælp afholdes af medhjælpskontoen på  

 finansloven.
Bidrag for midlertidige hjælpepræster og ikke  

 pensionsberettigede præster afholdes fuldtud af fællesfonden, uanset at  

 sidstnævnte gruppe lønnes af forskellige kasser.
 IV.
 Løsarbejdere.
 Uanset den foran under I.3. nævnte betingelse for medlemskab af  

 Arbejdsmarkedets Tillægspension, hvorefter lønmodtagerens arbejdstid hos  

 samme arbejdsgiver skal andrage mindst 15 ugentlige (henholdsvis 65  

 månedlige) arbejdstimer, er der fastsat særlige regler for løsarbejdere,  

 hvorved forstås time- eller akkordlønnede arbejdere, hvis  

 beskæftigelsesforhold hos den enkelte arbejdsgiver normelt er tilendebragt,  

 når det kortvarige arbejde, hvortil han er antaget, er afsluttet.
 Da der normalt ikke ved kirkerne m.v. er beskæftigede sådanne  

 løsarbejdere, skal man undlade at komme ind på de nærmere regler for disse,  

 idet man må have de menighedsråd (kirkegårdsbestyrelser), under hvilke der  

 eventuelt måtte være beskæftigede sådanne løsarbejdere, henvist til at søge  

 nærmere oplysninger om disses forhold i henseende til tillægspensionen.  

 Regler herom indeholdes i arbejdsministeriets bekendtgørelse nr. 47 af 7.  

 marts 1964 kapitel V.
 V.
 Færøerne.
Loven om Arbejdsmarkedets Tillægspension gælder ikke for Færøerne.
Dog er  

 danske lønmodtagere, der ikke er hjemmehørende på Færøerne, og som er ansat  

 på Færøerne i folkekirkens tjeneste, omfattet af loven, for så vidt de i  

 øvrigt opfylder betingelserne for medlemskab.
 VI.
 Ikrafttræden.
 Da ordningen er trådt i kraft den 1. april 1964, er det nødvendigt, at der  

 snarest træffes foranstaltninger til tilmelding til ordningen.
 Kirkeministeriet, den 14. april 1964.
 Bodil Koch.
/J.
Bengtsson.
