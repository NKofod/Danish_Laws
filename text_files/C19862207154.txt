(Til samtlige lærerseminarier) I fortsættelse af undervisningsministeriets skrivelse til samtlige  

 lærerseminarier af 24. juni 1985 vedrørende udbetaling af  

 fratrædelsesgodtgørelse i henhold til funktionærlovens § 2 a til  

 overenskomstansatte seminarielærere, der er afskediget som følge af manglende  

 beskæftigelsesgrundlag, skal man meddele, at der foreligger kendelse i en  

 voldgiftssag mellem finansministeriet, lønnings- og pensionsdepartementet, og  

 Danmarks Jurist- og Økonomforbund om, hvorvidt der tilkom 3 afskedigede  

 medlemmer af forbundet fratrædelsesgodtgørelse ved afskedigelse fra deres  

 stillinger i statstjenesten, og at det ved kendelsen er fastslået, at  

 bestemmelsen i funktionærlovens § 2 a i medfør af henvisningen i  

 overenskomstens § 9 til funktionærlovens regler om opsigelse er blevet en del  

 af jurist- og økonomoverenskomsten.
 Finansministeriet har herefter udtalt, at det kan tiltræde, at den  

 tilsvarende henvisning til funktionærlovens regler om opsigelse i de øvrige  

 akademikeroverenskomster, herunder magisteroverenskomsten, fortolkes således,  

 at funktionærlovens § 2 a ligeledes bliver en del af disse overenskomster.
 Efter funktionærlovens § 2 a, stk. 1, skal der ved opsigelse fra  

 arbejdsgiverens side ydes en ansat, der har været uafbrudt beskæftiget i  

 samme virksomhed i 12, 15 eller 18 år, en fratrædelsesgodtgørelse svarende  

 til respektive 1, 2 eller 3 måneders løn.
Det er tidspunktet for varslets udløb (fratrædelsestidspunktet), der er  

 afgørende for beregningen af beskæftigelsens varighed.
Der medregnes i den  

 forbindelse alene den tid, i hvilken der har været tale om  

 overenskomstansættelse, og f.eks. ikke forudgående virksomhed som timelønnet  

 lærer, medens det er uden betydning for opgørelsen af ansættelsestiden, om  

 den pågældende som overenskomstansat har været hel- eller deltidsbeskæftiget,  

 når den ansatte blot har haft mindst 3/8 af fuldt timetal.
 Beløbet skal, selvom det svarer til 2 eller 3 måneders løn, ikke opdeles  

 på de enkelte måneder, men udbetales som en samlet sum.
 Fratrædelsesgodtgørelsen ydes på grundlag af den ansattes løn ved  

 ansættelsesforholdets ophør, incl. eget pensionsbidrag (men eksl. eventuel  

 overtimebetaling). Statens pensionsbidrag (for overenskomstansatte  

 akademikere »arbejdsgiverbidraget« på 10 pct. af den  

 pensionsgivende løn) medtages ikke ved beregningen af beløbet, og der skal  

 heller ikke beregnes feriegodtgørelse af beløbet, idet  

 fratrædelsesgodtgørelse ikke betragtes som løn i ferielovens forstand.  

 Fratrædelsesgodtgørelse anses i skattemæssig henseende for særlig indkomst,  

 og der skal således ikke fradrages kildeskat ved udbetalingen, ligesom  

 beløbet ikke skal opgives som A-indkomst.
 Der ydes ikke fratrædelsesgodtgørelse i tilfælde, hvor:
1. den ansatte ved fratrædelsen er berettiget til  

 pension fra arbejdsgiveren (herunder pension, som staten i henhold til  

 magisteroverenskomsten eller anden overenskomst har ydet bidrag til),  

 folkepension eller understøttelse efter reglerne for ikke- pensionssikret  

 personale i statens tjeneste, jfr. funktionærlovens § 2 a og  

 finansministeriets - i kopi vedlagte - cirkulæreskrivelse af 24. februar 1978  

 om retningslinier for udbetaling af fratrædelsesgodtgørelse i henhold til  

 funktionærlovens § 2 a til funktionærer i staten, 2. den ansatte i tilknytning til afskedigelsen fra den  

 hidtidige stilling genansættes i en stilling med nedsat beskæftigelsesgrad, 3. ansættelsesforholdet er blevet afbrudt, herunder  

 afbrudt ved tjenestefrihed, der må anses for primært at være i den ansattes -  

 og ikke i statens eller seminariets - interesse, således at der ikke  

 derefter, det vil sige regnet fra den seneste tilbagevenden til stillingen,  

 er tale om mindst 12, 15 eller 18 års beskæftigelse.
Det må ifølge en fra  

 finansministeriet modtaget udtalelse bero på en nærmere vurdering af de  

 konkrete omstændigheder, om en tjenestefrihedsperiode skal betragtes som en  

 afbrydelse af ansættelsen.
Er der bevilget tjenestefrihed med løn, vil  

 ansættelsesforholdet dog ikke kunne anses for afbrudt, og spørgsmålet om,  

 hvorvidt en tjenestefrihedsperiode har medført en afbrydelse af ansættelsen,  

 knytter sig derfor alene til tjenestefrihed uden løn.
Er der bevilget sådan  

 tjenestefrihed, og har den eksempelvis haft et uddannelsesmæssigt sigte, vil  

 det kunne være rimeligt at betragte ansættelsen som uafbrudt, medens  

 ansættelsen omvendt næppe kan anses for uafbrudt, såfremt formålet har været  

 prøveansættelse i en anden stilling med tvivl om, hvorvidt tilbagevenden  

 ville finde sted.
 På denne baggrund skal man anmode seminarierne om at sørge for, at der  

 udbetales fratrædelsesgodtgørelse til de overenskomstansatte  

 seminarieadjunkter/lektorer, der må anses for berettigede hertil i  

 forbindelse med allerede stedfundne eller kommende afskedigelser som følge af  

 manglende beskæftigelsesgrundlag.
 Er der ved fratrædelsen ikke tale om ret til pension på grund af alder,  

 men er der ret til eller spørgsmål om ret til svagelighedspension  

 (invalidepension), kan der være spørgsmål om ikke at anse et  

 ansættelsesforhold for afbrudt uanset en periode med tjenestefrihed uden løn,  

 eller er der i øvrigt anledning til tvivl, må sagen forelægges for  

 undervisningsministeriet.
 P.m.v.
 e.b.
Gunvor Kiil fm.
 Bilag.
