Nr LSF 192 Forslag til Lov om ændring af lov om registreringsafgift af motorkøretøjer  

 m.v. (Præmiering af miljøvenlige biler) Fremsat af Rakbæk Møller (SF) Margrete Auken (SF) Leif Hermann (SF) Ebba  

 Strange (SF) Thoft (SF) Albrechtsen (VS) Anne Grete Holmsgård (VS) Lenger  

 (VS) Elisabeth Bruun Olesen (VS) Tinning (VS) den 11. marts 1986 § 1 I lov om registreringsafgift af motorkøretøjer m.v., jfr.
lovbekendtgørelse nr. 13 af 16. januar 1985, foretages følgende ændring:
 I § 3 indsættes efter stk. 4 som nyt stykke:
»Stk. 5. For motorkøretøjer, der opfylder de af miljøministeren fastsatte normer for udstødningsgassens sammensætning m.v., nedsættes afgiften efter § 4 med 8.000 kr.« Stk. 5 bliver herefter stk. 6.
§ 2 Loven træder i kraft den 1. april 1986.
BEMÆRKNINGER TIL LOVFORSLAGET En række lande uden for EF har efterhånden gennemført skærpede krav til bilers udstødning.
Inden for EF har det imidlertid indtil videre været umuligt at komme igennem med rimelige krav.
Forslagsstillerne støtter regeringens holdning i denne sag, men finder, at det i mellemtiden er nødvendigt at foretage en afgiftsnedsættelse for biler, der tilfredsstiller kravene, for ad denne vej at arbejde henimod en mere miljøvenlig sammensætning af bilparken.
Sådanne afgiftsnedsættelser er allerede gennemført i Vesttyskland og Holland.
Med den nu kendte teknik kan USA-kravene til bilers udstødning kun opfyldes ved brug af katalysatorer, som fordyrer bilen med 2.000-4.000 kr. med tillæg af registreringsafgift.
Et nedslag på 8.000 kr. vil derfor for de fleste bilers vedkommende ophæve merudgiften ved installering af katalysator.
Samtidig vil nedslaget bidrage til udvikling af biler, der kan opfylde miljøkravene uden brug af katalysator.
En sådan udvikling er på længere sigt det bedste.
Det er ikke hensigten med forslaget at foretage en generel nedsættelse af registreringsafgiften.
Derfor bør registreringsafgiften på forurenende biler hæves, så det samlede provenu forbliver uændret.
Så længe anvendelse af katalysatorer efter nedslagets indførelse er ukendt, er det imidlertid umuligt at foretage et skøn over den nødvendige forhøjelse.
Forslagsstillerne har derfor afstået fra at medtage denne forhøjelse i forslaget.
De vesttyske regler indeholder også en præmiering af installering af katalysatorer i den eksisterende bilpark.
En sådan omlægning er dog ganske bekostelig, og forslagsstillerne har derfor afstået fra at søge den eksisterende bilpark ændret.
Men miljøministeren opfordres til at følge de vesttyske erfaringer med henblik på senere initiativer.
For at modvirke de løbende merudgifter ved brug af katalysatorer fremsættes der samtidig forslag om nedsættelse af vægtafgiften for ikke forurenende biler.
Se forslag til lov om ændring af lov om vægtafgift af motorkøretøjer. (Præmiering af miljøvenlige biler) (L 193). Den i december 1985 vedtagne prisforskel mellem blyholdig og blyfri benzin vil endvidere virke i samme retning.
Det forudsættes, at de i lovforslaget nævnte normer vedrørende bilers udstødning svarer til de amerikanske normer.
Det er imidlertid skønnet uhensigtsmæssigt at fastsætte disse normer direkte i lovteksten.
I stedet foreslås det overladt til miljøministeren at fastsætte de nævnte regler.
Miljøministeren har endnu ikke fastsat normer vedrørende udstødningsgassens sammensætning.
Dette er imidlertid ikke noget praktisk, administrativt problem, idet lovforslaget forudsætter, at der i Danmark fastsættes regler svarende til de amerikanske normer.
Når loven foreslås ændret på nuværende tidspunkt, er det, fordi bestemmelsens miljømæssige sigte umiddelbart kan få virkning, når de nævnte normer er fastsat i Danmark.
