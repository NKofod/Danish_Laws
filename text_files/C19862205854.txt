(Til rektorerne for samtlige  

 gymnasieskoler samt til kontaktudvalgene vedrørende optagelse i 1.  

 gymnasieklasse) I henhold til bekendtgørelse nr. 417 af 16. september 1985 § 12 stk. 1  

 fastsættes følgende om optagelsesprøven til 1. gymnasieklasse:
 Optagelsesprøven har til formål at undersøge, om eleven er i besiddelse af  

 en sådan modenhed og indsigt, at eleven kan følge undervisningen i gymnasiet  

 på tilfredsstillende måde og fuldføre uddannelsen på normal tid.
 Samtlige elever, der skal til optagelsesprøve, prøves i dansk.
 Herudover prøves ansøgerne til sproglig linie i engelsk og tysk og  

 ansøgere til matematisk linie i matematik og fysik/kemi.
 Der medvirker to lærere fra hvert fag ved optagelsesprøven.
Prøvens form er for hvert fags vedkommende en samtale af ca. et kvarters  

 varighed.
Hvor prøven har udgangspunkt i en ulæst tekst, gives eleven 5-10  

 minutter til en orienterende gennemlæsning.
 Eleven bør forud for prøven orienteres om indholdet af denne.
 I. dansk har samtalen som grundlag en kort ulæst tekst.
I engelsk og tysk tager samtalen udgangspunkt i en ulæst og i  

 fornødent omfang glosseret tekst på ca. 1/4 side.
Tekststykkets sværhedsgrad  

 bør svare til niveauet i grundskolens 9. klasse.
Samtalen bør hovedsagelig  

 foregå på det pågældende sprog.
Oversættelse til dansk af enkelte sætninger  

 kan indgå, og der kan, eventuelt i forbindelse hermed, stilles spørgsmål om  

 elementære grammatiske begreber.
I matematik og fysik/kemi vil det være naturligt, at prøven  

 indledes ved, at eleven redegør for, hvad denne har arbejdet med i det  

 forløbne skoleår.
Samtalen kan herefter dreje sig om nogle af disse faglige  

 emner.
Til belysning kan der i samtalen i matematik indgå løsning af opgaver  

 med en enkel problemstilling.
I fysik/kemi kan emnet være eksperimentelt  

 betonet.
For elever, der ikke kommer direkte fra grundskolen, tages  

 udgangspunkt i stof fra 9. klasse.
Såfremt skolen ikke råder over lærebøger i  

 matematik og fysik/kemi fra 9. - 10. klasse, kan skolen anmode elever, der  

 kommer direkte fra grundskolen, om at medbringe de eksemplarer, der er  

 benyttet.
For alle fag gælder, at samtalen skal belyse elevens generelle faglige  

 modenhed og forståelse for arbejdet med faget.
Prøven er således ikke primært  

 en færdighedsprøve, der tester specifikke faglige færdigheder.
 Rektor afgør efter drøftelse med de lærere, der har medvirket ved prøven,  

 om eleven kan optages jvf. optagelsesbekendtgørelsens § 12, stk. 2.
 Skrivelse af 31. maj 1978, j. nr. 24-01-00/78 om optagelsesprøver til 1.  

 gymnasieklasse ophæves hermed.
 P.d.v.
