Pressenævnets kendelse i sag nr. 2017-80-0045 Randers Amtsavis får ikke kritik for udsagnet broget Randers Amtsavis bragte artiklen Iværksætter med broget fortid vil starte arktisk luftselskab i Randers.
Den omtalte iværksætter klagede til Pressenævnet bl.a. over udsagnet broget.
Pressenævnet fandt, at udsagnet var Randers Amtsavis vurdering af iværksætterens erhvervsmæssige fortid.
På baggrund af oplysningerne i bl.a.
CVR-registret om iværksætterens tilknytning til flere tvangsopløste og konkursramte selskaber udtalte Pressenævnet ikke kritik af Randers Amtsavis.
 [Klager] har klaget til Pressenævnet over artiklen Iværksætter med broget fortid vil starte arktisk luftselskab i Randers bragt den 28. oktober 2017 i Randers Amtsavis, fordi han mener, at god presseskik er tilsidesat.
 [Klager] har klaget over, at Randers Amtsavis har bragt ukorrekte oplysninger.
1 Sagsfremstilling Randers Amtsavis bragte den 28. oktober 2017 artiklen Iværksætter med broget fortid vil starte arktisk luftselskab i Randers med underrubrikken:
ERHVERV Står det til den dansk-grønlandske erhvervsmand [Klager], bliver 2018 året, hvor det arktiske flyselskab arctic airways med base i Randers for første gang sender fly af sted mod arktiske horisonter.
Men hvis det sker, bliver det muligvis ikke med [Klager] selv ved roret.
Boet efter Denim Air mass lease ApS, erhvervsmandens tidligere selskab, har nemlig indstillet forretningsmanden til konkurskarantæne.  Af artiklens indhold fremgik blandt andet:
Bag flyselskabet Arctic Airways Aps står den danskgrønlandske erhvervsmand [Klager], der sammen med sin familie har bosat sig i Randers, hvorfra flyselskabet drives.
Mens hans to døtre står som ejere af selskabet gennem holdingselskabet Brask Invest Holding Aps, står han selv som administrerende direktør.
 Men hvis det står til kuratoren i boet efter Denim Air mass lease ApS, et tidligere flyselskab ejet af [Klager], der undergik tvangsopløsning i maj, er den titel snart fortid.
 De har netop indstillet erhvervsmanden til konkurskarantæne - et greb, som udelukkende bliver brugt i sager, hvor en person på grund af groft uforsvarlig forretningsførelse vurderes uegnet til at deltage i ledelsen af en erhvervsvirksomhed.
¬Fire millioner euro i gæld Arctic Airways er ikke det første flyselskab, som erhvervsmanden har forsøgt at få på vingerne.
 Faktisk har [Klager] siden 2012 forsøgt at etablere flyvninger mellem Danmark og Grønland, men med undtagelse af ganske få flyvninger fra Aalborg til Island og Grønland tilbage i sommeren 2014 gennem flyselskabet Greenland Express, der dengang havde Denim Air som operatør, har han ikke haft det store held med at få luft under vingerne med sine selskaber.
 Selskabet Greenland Express solgte billetter gennem et andet selskab, nemlig Greenland Express Iceland ehf, der ligeledes havde [Klager] registreret som direktør, og de blev af den grønlandske Forbruger- og Konkurrencestyrelse sidste år dømt til at tilbagebetale utilfredse kunder et samlet beløb på 178.872 kroner efter aflyste flyafgange tilbage i sommeren 2015.
 I starten af 2016 skiftede Greenland Express så navn til Sky Greenland omtrent samtidig med, at selskabet overtog det hollandske flyselskab Denim Air ACMI, da selskabet var nødlidende.
 Men allerede i november samme år fik selskabet frataget sin driftstilladelse, og i øjeblikket er selskabet Sky Greenland, som siden starten af året har haft navnet Denim Air mass lease ApS, under konkursbehandling.
[] Den tidligere ejers skyld [] Ifølge [Klager] har de tidligere ejere af Denim Air ACMI solgt flyselskabet til ham med en langt større gæld end oplyst, og han mener også, at ejerne har hevet penge ud af selskabet før salget.
 Derudover fortæller han, at flere fra den gamle ledelse, som han havde ansat, var i ledtog med en tidligere ejer, som de sendte oplysninger, og som samtidig var dem, de leasede fly fra.
 Han mener, at den tidligere ejer blev sur på ham, da det begyndte at gå godt for selskabet, og derfor tog det fly tilbage, som de leasede, på trods af, at de overholdt aftaler med betalinger, og ifølge [Klager] sagtens kunne have fortsat med at flyve.
 -Det ville have lykkedes, men det ødelagde de bevidst, fortæller han i en mail til amtsavisen.
 -For at undgå, at vi ville blive sagsøgt af Air France Hop og de andre, som vi fløj for, var der ingen anden udvej end at gå konkurs, da den tidligere ejer, som også var den, vi leasede fly fra, tog sine fly, siger han videre.
[] Vil flytte virksomheden Om [Klager] får lov til at fortsætte som direktør i det danske selskab Arctic Airways, er nu op til skifteretten at vurdere, efter boet efter Denim Air mass lease ApS har indledt en konkurskarantænesag mod ham.
Selv skriver [Klager] i en mail til amtsavisen: -Jeg har bedt advokaten om at flytte virksomheden væk fra Danmark og indsætte en anden direktør.
Det vil ske før jul.
[] Pressenævnet modtog [Klager]s klage over Randers Amtsavis den 28. oktober 2017.
Yderligere oplysninger Udskrift fra The Register of Enterprises På Erhvervsstyrelsens hjemmeside erhversstyrelsen.dk findes en liste over udenlandske registreringsmyndigheder og virksomhedsregistre, hvoraf det fremgår, at registreringsmyndigheden på Island er The Register of Enterprises (RSK) med hjemmesiden rsk.is.
Af udskrift af 27. oktober 2017 fra RSK fremgår blandt andet følgende om virksomheden Greenland Express Iceland ehf:
 Greenland Express Iceland ehf.
Postal Address: Póstfang óþekkt 108 Reykjavík ID-nr: 630414-2290 Domicile:
Reykjavík Issued: 27.10.2017 Date of Articles of Association: 11.04.2014 Company's Board of Directors according to a meeting on: 11.04.2014:
[Cpr-nr] [Klager], Danmörk, Director [Cpr-nr.] [Person A], Bandaríkin, Reserve Director Udskrifter fra Det Centrale Virksomhedsregister Af udskrifter af 18. december 2017 fra Det Centrale Virksomhedsregister (CVR-registret) fremgår det blandt andet, at [Klager] er stifter og legal ejer af selskabet Denim Air mass lease ApS under konkurs (CVR-nr. 34219842). Konkursdekret blev afsagt den 2. maj 2017 af Skifteretten i Aalborg.
Selskabet hed fra februar 2014 til januar 2016 Greenland Express ApS.
I januar 2016 ændrede selskabet navn til Sky Greenland ApS og fra januar 2017 hed selskabet Denim Air mass lease ApS.
 Derudover fremgår det, at [Klager] er direktør for selskaberne Brask Invest Holding ApS og Arctic Airways ApS.
Det fremgår videre, at [Klager] sad i direktionen for selskabet Greenland Express Air ApS, der blev tvangsopløst i december 2015. Selskabets formål var ifølge oplysningerne i CVR-registret ruteflyvning og andre dermed efter direktionens skøn beslægtede formål.  Selskabets binavne var Greenland Express Grønland ApS, Greenland Express Travel ApS, Greenland Express Cargo ApS, Greenland Express Charter ApS og Greenland Express Leasing ApS.
 Det fremgår yderligere af CVR-registret, at [Klager] har siddet i direktionen for yderligere ni virksomheder, der enten er blevet tvangsopløst eller er gået konkurs i perioden 1995 til 2017.
2 Parternes synspunkter 2.1 [Klager]s synspunkter [Klager] har anført, at Randers Amtsavis har tilsidesat god presseskik ved at bringe ukorrekte oplysninger.
Det er ikke korrekt, at han har en broget fortid, som det står anført i artiklens overskrift.
Han har henvist til, at han aldrig er blevet dømt. [Klager] har også bestridt, at han var direktør for Greenland Express Iceland ehf, det var derimod [Person A].
2.2 Randers Amtsavis synspunker Randers Amtsavis har bestridt, at god presseskik er tilsidesat.
I forhold til udsagnet broget har Randers Amtsavis anført, at udsagnet blev anvendt for at henlede læsernes opmærksomhed på de mange forskellige virksomhedsaktiviteter, [Klager] har haft.
Blandt andet har boet efter hans tidligere selskab Demin Air Mass Lease ApS indstillet [Klager] til konkurskarantæne.
Desuden har kuratoren, der er ansvarlig for konkursbehandling af det hollandske flyselskab Denim Air ACMI, oplyst, at [Klager] risikerer at skulle betale hele konkursunderskuddet, der i øjeblikket er på cirka 4,5 millioner euro, hvis han som direktør i selskabet bliver gjort ansvarlig for selskabets konkurs.
Randers Amtsavis har som dokumentation henvist til udskrift af 2. november 2017 fra databasen BiQ (BiQ indsamler data om erhvervsforhold, herunder om selskabsforhold fra blandt andet Erhvervsstyrelsen), hvoraf det blandt andet fremgår, at [Klager] sidder i direktionen for selskaberne Arctic Airways ApS og Brask Invest Holding ApS.
Det fremgår yderligere, at [Klager] fra december 1995 til januar 2011 var administrerende direktør for ét konkursramt selskab, mens hans sad i direktionen for fire andre konkursramte selskaber.
Derudover fremgår det, at han den 31. januar 2012 stiftede selskabet Denim Air mass lease ApS med en ejerandel på 100 procent, samt at han sad i direktionen for selskabet frem til 14. januar 2017. Derudover sad [Klager] i direktionen for selskabet Greenland Express Air ApS, der blev tvangsopløst i december 2015.
 Avisen har i den forbindelse også henvist til artiklen Broget baggrund hos Greenland Express Frontfigur bragt den 7. maj 2013 på hjemmesiden check-in.dk.
 Endelig har avisen henvist til, at udsagnet broget på hjemmesiden sproget.dk er synonym med mangefarvet, spraglet, farverig, mangfoldig, kalejdoskopisk, blandet og kaotisk.
 På baggrund af ovenstående finder Randers Amtsavis, at brugen af udsagnet broget er passende og dækkende.
 I forhold til oplysningerne om virksomheden Greenland Express Iceland ehf har Randers Amtsavis henvist til udskriften fra RSK (Islands registreringsmyndighed), hvoraf det fremgår og dermed dokumenteres, at [Klager] har været direktør for virksomheden.
 3 Pressenævnets begrundelse og afgørelse:
 I sagens behandling har følgende nævnsmedlemmer deltaget: Hanne Schmidt, Jørn Mikkelsen, Ulrik Holmstrup og John Meinert Jacobsen.
God presseskik Korrekt information [Klager] har klaget over, at Randers Amtsavis har bragt ukorrekte oplysninger.
Det følger af de vejledende regler for god presseskik, at det er mediernes opgave at bringe korrekt og hurtig information.
Så langt det er muligt, bør det kontrolleres, om de oplysninger, der gives eller gengives, er korrekte jf. punkt A. 1. ¬ For så vidt angår udsagnet broget i artiklens overskrift finder Pressenævnet, at det klart fremgår af artiklen, at udsagnet er Randers Amtsavis vurdering af [Klager]s erhvervsmæssige fortid.
På baggrund af oplysningerne i CVR-registret og BiQ-databasen om [Klager]s tilknytning til flere tvangsopløste og konkursramte selskaber udtaler Pressenævnet ikke kritik af Randers Amtsavis for at anvende udsagnet.
På baggrund af oplysningerne i udskrift af 27. oktober 2017 fra registreringsmyndigheden på Island, The Register of Enterprises (RSK), lægger Pressenævnet til grund, at [Klager] på tidspunktet for udskriften stod registreret som Director i den islandske virksomhed Greenland Express Iceland ehf, mens [Person A] stod registreret som Reserve Director.
Pressenævnet finder herefter ikke anledning til at udtale kritik af, at Randers Amtsavis betegnede [Klager] som direktør for Greenland Express Iceland ehf.
 Nævnet udtaler således ikke kritik af Randers Amtsavis.
