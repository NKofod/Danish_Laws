Automatisk afmeldt på grund af sygdomsperiode på mere end 14 dage, ikke ret til VEU pga. manglende tilmelding ved jobcentret, ingen sanktionsbestemmelse, ingen hjemmel til sanktion, ikke tilstrækkelig tilregnelse til tilbagebetaling Ankenævnet har behandlet Deres klage på møde den 10. september 2008.
Nævnet traf denne A F G Ø R E L S E De er ikke berettiget til VEU-godtgørelse i forbindelse med deltagelse i AMU-kurset lastbil afholdt i perioden 17. september 2007 til den 26. oktober 2007, i alt 30 dage.
 De skal ikke tilbagebetale den med urette modtagne VEU-godtgørelse for perioden 17. september 2007 til den 26. oktober 2007.
 De skal ikke pålægges en sanktion for uagtsomhed.
 Ankenævnet ændrer således delvist a-kassens afgørelse af den 2. juli 2008.
B E G R U N D E L S E VEU-godtgørelse Ankenævnet har lagt til grund, at  De har søgt om VEU-godtgørelse i forbindelse med deltagelse i AMU-kurset lastbil afholdt i perioden 17. september 2007 til den 26. oktober 2007, i alt 30 dage,  De oplyste på ansøgningen, at De på tidspunktet for ansøgningen var sygemeldt, og at De ville være raskmeldt på kursustidspunktet,  De blev registreret som fuldt ledig dagpengemodtager fra den 20. juli 2007,  Jobcenter [bynavn udeladt] den 27. august 2007 sendte brev til Dem om, at De ville blive afmeldt som ledig, medmindre De inden 5 dage kontaktede jobcentret,  Jobcenter [bynavn udeladt] den 4. september 2007 sendte brev til Dem om, at De blevet afmeldt som ledig pr. dags dato,  De den 26. december 2007 blev meldt ledig hos jobcentret,  De den 2. januar 2008 henvendte Dem til a-kassen, idet De ikke havde modtaget dagpenge siden den 2. september 2007.
Ankenævnet har endvidere lagt til grund, at a-kassen den 14. september 2007 sendte brev til Dem om Deres ansøgning om adgang til arbejdsmarkedsuddannelse.
Det fremgik blandt andet af dette brev, at De under uddannelsen skulle være tilmeldt AF.
 Ledige dagpengeberettigede med ret til selvvalgt uddannelse skal i perioder, hvori der udbetales godtgørelse for tab af indtægt eller arbejdsmulighed, være tilmeldt staten i jobcenteret (tidligere AF) og stå til rådighed for arbejde formidlet af staten i jobcenteret eller a-kassen, medmindre staten i jobcenteret har fraveget kravet om rådighed.
 Ankenævnet finder, at De ikke havde ret til VEU-godtgørelse i perioden fra den 17. september 2007 til den 26. oktober 2007, idet De i denne periode ikke var tilmeldt jobcentret som arbejdssøgende.
 Ankenævnet har lagt vægt på, at Jobcenter [bynavn udeladt] den 27. august 2007 sendte brev om, at De ville blive afmeldt som ledig, medmindre de inden 5 dage kontaktede jobcentret.
 Ankenævnet har videre lagt vægt på, at De ikke kontaktede jobcentret.
 Ankenævnet har tillige lagt vægt på, at Jobcenter [bynavn udeladt] den 4. september 2007 sendte brev om, at De var blevet afmeldt som ledig pr. dags dato.
 Ankenævnet finder på denne baggrund, at Jobcenter [navn udeladt] i overensstemmelse med reglerne har informeret Dem om Deres afmelding.
 De har oplyst, at De ikke har modtaget brev af den 27. august 2007, og således ikke havde modtaget oplysninger om, at De ville blive afmeldt som ledig.
 Dette forhold kan ikke føre til et andet resultat.
Ankenævnet har i den forbindelse lagt vægt på, at  jobcentret har dokumentation til støtte for at jobcentret har afsendt brevet til Deres adresse,  brevet ikke er kommet retur til jobcentret, og  postvæsnet over for a-kassen har oplyst, at der dem bekendt ikke har været uregelmæssigheder i postgangen ultimo august 2007.
Ankenævnet har i øvrigt lagt vægt på, at ankenævnet har bedt om Deres bemærkninger til en række oplysninger i sagen, herunder at  jobcentret havde sendt 2 breve til Dem om afmelding henholdsvis den 27. august 2007 og den 4. september 2007, og  postvæsnet havde oplyst, at de ikke havde oplysninger om uregelmæssigheder i postgangen på Deres adresse ultimo august 2007.
 De har imidlertid ikke besvaret ankenævnets henvendelse.
 Ankenævnet finder således, at De var orienteret om, at De ikke længere var tilmeldt jobcentret fra den 4. september 2007.
Tilbagebetaling En person, der uberettiget har modtaget godtgørelse, skal betale beløbet tilbage, hvis den pågældende har afgivet urigtige oplysninger eller fortiet omstændigheder, der er af betydning for retten til ydelser efter denne bekendtgørelse, eller hvis den pågældende i øvrigt indså eller burde have indset, at modtagelsen af beløbet var uberettiget.
 Eftersom De ikke var berettiget til VEU-godtgørelse i perioden fra den 17. september 2007 til den 26. oktober 2007, jf. ovenfor, har De modtaget VEU-godtgørelse med urette.
 Ankenævnet finder imidlertid, at Deres tilregnelse i forhold til den med urette modtagne VEU-godtgørelse er af en så ringe uagtsomhed, at der ikke kan kræves tilbagebetaling.
 Ankenævnet har lagt vægt på, De ikke med tilstrækkelig tydelighed havde fået at vide, at tilmeldingen ved jobcentret var en betingelse for retten til VEU-godtgørelse.
Sanktion Der er ikke i lov om godtgørelse ved deltagelse i erhvervsrettet voksen- og efteruddannelse hjemmel til at pålægge personer, der ved svig eller uagtsomhed uberettiget har modtaget VEU-godtgørelse, en sanktion.
 De skal derfor ikke pålægges en sanktion for uagtsomhed.
R E G L E R Ankenævnet henviser til  § 2, stk. 1, nr. 3, § 3, stk. 1, nr. 1, § 15, stk. 1 og stk. 5, samt § 24 i lov om godtgørelse ved deltagelse i erhvervsrettet voksen- og efteruddannelse, jf. lovbekendtgørelse nr. 772 af 27. juni 2007, og  § 1, stk. 1 og stk. 2, nr. 1, § 2, stk. 1, nr. 3, § 15, stk. 1, og § 30 i Undervisningsministeriets bekendtgørelse nr. 1362 af 5. december 2007 om godtgørelse ved deltagelse i erhvervsrettet voksen- og efteruddannelse.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra a-kassen samt oplysninger fra jobcenter [bynavn udeladt].
På ankenævnets vegne ff fuldmægtig De kan læse om afgørelsens retlige grundlag på de følgende sider.
 Kopi til:
a-kassen Regler Lov om godtgørelse ved deltagelse i erhvervsrettet voksen- og efteruddannelse, jf. lovbekendtgørelse nr. 772 af 27. juni 2007 § 1. Loven har til formål at skabe økonomisk grundlag for, at voksne, fortrinsvis kortuddannede, kan deltage i erhvervsrettet voksen- og efteruddannelse til og med erhvervsuddannelsesniveau.
Dette formål sikres ved, at deltagerne under uddannelsen kan opnå godtgørelse for tab af indtægt eller arbejdsmulighed.
 § 2. Den personkreds, der kan opnå ydelser efter § 1, omfatter:
1) beskæftigede lønmodtagere, såvel privat som offentligt ansatte, 2) selvstændige erhvervsdrivende og 3) ledige, der er berettigede til dagpenge efter § 55 i lov om arbejdsløshedsforsikring m.v. og a) er fyldt 25 år, og som inden for de første 9 måneders sammenlagt ledighed efter eget valg deltager i uddannelse, der er nævnt i § 3, nr. 1-8, dog højst i en periode på 6 uger, eller § 3. Der kan opnås ydelser efter § 1, jf. dog § 5, ved deltagelse i følgende uddannelser til og med erhvervsuddannelsesniveau, i det omfang udbuddet, dog undtaget de i nr. 8 nævnte forløb, udløser tilskud efter lov om åben uddannelse (erhvervsrettet voksenuddannelse) m.v.:
 1) Arbejdsmarkedsuddannelser (AMU) efter lov om arbejdsmarkedsuddannelser m.v., dog undtaget Træningsskolens arbejdsmarkedsuddannelser (TAMU).
 § 15. Ledige med ret til selvvalgt uddannelse, jf. § 2, stk. 1, nr. 3, skal i perioder med godtgørelse for tab af arbejdsmulighed efter denne lov stå til rådighed for arbejde formidlet af staten i jobcenteret eller arbejdsløshedskassen.
 Stk. 5. Undervisningsministeren kan fastsætte nærmere regler efter stk. 1, 2 og 3, herunder om, at staten i jobcenteret kan fravige kravet om rådighed i stk. 1.
 § 24. En person, der uberettiget har modtaget godtgørelse, skal betale beløbet tilbage, hvis den pågældende har givet urigtige oplysninger eller fortiet omstændigheder, som er af betydning for adgangen til at opnå godtgørelse, eller hvis den pågældende i øvrigt indså eller burde have indset, at modtagelsen af beløbet var uberettiget.
 Stk. 2. Undervisningsministeren kan bestemme, at krav om tilbagebetaling varetages af deltagerens arbejdsløshedskasse, uddannelsesstedet eller Styrelsen for Statens Uddannelsesstøtte.
 Stk. 3. Undervisningsministeren kan efter forhandling med beskæftigelsesministeren fastsætte nærmere regler om at beløb, der skal tilbagebetales efter stk. 1, kan forrentes med den aktuelt gældende morarente efter renteloven, og regler for, hvem renten tilfalder.
Undervisningsministeriets bekendtgørelse nr. 1362 af 5. december 2007 om godtgørelse ved deltagelse i erhvervsrettet voksen- og efteruddannelse § 1. Der kan opnås godtgørelse efter reglerne i denne bekendtgørelse ved deltagelse i erhvervsrettet voksen- og efteruddannelse til og med erhvervsuddannelsesniveau.
 Stk. 2. Erhvervsrettet voksen- og efteruddannelse, jf. stk. 1, er:
 1) Arbejdsmarkedsuddannelser (AMU) efter lov om arbejdsmarkedsuddannelser m.v., dog undtaget Træningsskolens arbejdsmarkedsuddannelser (TAMU).
§ 2. Deltagere, der kan opnå godtgørelse efter denne bekendtgørelse, er 1) beskæftigede lønmodtagere, såvel privat som offentligt ansatte, jf. dog § 3, 2) selvstændige erhvervsdrivende, jf. dog § 3, og 3) ledige, som er berettigede til dagpenge efter § 55 i lov om arbejdsløshedsforsikring m.v., og a) er fyldt 25 år, og som befinder sig inden for de første 9 måneders sammenlagt ledighed og efter eget valg deltager i uddannelse, der er nævnt i § 1, stk. 2, nr. 1-7, dog højst i en periode på 6 uger, eller § 15. Ledige dagpengeberettigede med ret til selvvalgt uddannelse, jf. § 2, skal i perioder, hvori der udbetales godtgørelse for tab af indtægt eller arbejdsmulighed efter lov om godtgørelse ved deltagelse i erhvervsrettet voksen- og efteruddannelse, være tilmeldt staten i jobcenteret og stå til rådighed for arbejde formidlet af staten i jobcenteret eller arbejdsløshedskassen, medmindre staten i jobcenteret har fraveget kravet om rådighed, jf. stk. 2.
 § 30. En person, der uberettiget har modtaget godtgørelse, skal betale beløbet tilbage, hvis den pågældende har afgivet urigtige oplysninger eller fortiet omstændigheder, der er af betydning for retten til ydelser efter denne bekendtgørelse, eller hvis den pågældende i øvrigt indså eller burde have indset, at modtagelsen af beløbet var uberettiget.
