Betænkning afgivet af Retsudvalget den  

 23. februar 1999 Betænkning over Forslag til lov om ændring af  

 straffeloven (Afkriminalisering af prostitution m.v. samt  

 kriminalisering af kunder til prostituerede under 18 år) Udvalget har behandlet lovforslaget i nogle møder  

 og har herunder stillet spørgsmål til justitsministeren, som  

 denne har besvaret skriftligt.
Udvalget har blandt svarene særligt  

 noteret sig justitsministerens tilsagn om at ville vende tilbage til  

 udvalget, når Rigsadvokatens undersøgelse og vurdering af  

 behovet for yderligere straffelovsbestemmelser, der er rettet mod »import« af kvinder med henblik  

 på prostitution, foreligger.
 Et af udvalgets spørgsmål og  

 justitsministerens svar herpå samt en artikel fra Morgenavisen  

 Jyllands-Posten den 28. januar 1999 er optrykt som bilag til  

 betænkningen.
 Der er af et mindretal stillet ændringsforslag,  

 hvorom henvises til de ledsagende bemærkninger.
 Herefter indstiller et mindretal  

 (Socialdemokratiets, Socialistisk Folkepartis, Det Radikale Venstres og  

 Enhedslistens medlemmer af udvalget) lovforslaget til vedtagelse  

 uændret.
Et andet mindretal (Venstres medlemmer af udvalget)  

 indstiller lovforslaget til vedtagelse med det stillede  

 ændringsforslag.
Mindretallet gør opmærksom på, at  

 et mindretal i Venstres folketingsgruppe vil stemme imod lovforslaget.
 Et tredje mindretal (Det Konservative Folkepartis  

 medlemmer af udvalget) indstiller lovforslaget til forkastelse ved 3.  

 behandling, men vil stemme for det stillede ændringsforslag.
Dette mindretal mener ikke, at prostitution bliver mindre  

 nedværdigende eller ydmygende ved en liberalisering.
Efter Det  

 Konservative Folkepartis opfattelse skal lovgivningsmagten ikke medvirke til,  

 at flere mennesker havner som prostituerede ved at blåstemple  

 prostitution.
Særligt er Det Konservative Folkeparti bekymret for,  

 at handelen med og udnyttelsen af kvinder fra Østeuropa og Asien vil  

 stige, da Danmark ved en liberalisering vil virke som en magnet for den  

 internationale handel med kvinder.
I stedet bør der tages  

 lovgivningsmæssige initiativer, som sikrer, at der skrides mere  

 effektivt ind over for bagmænd, som groft udnytter disse svage kvinders  

 økonomiske situation.
 Et fjerde mindretal (Dansk Folkepartis og  

 Kristeligt Folkepartis medlemmer af udvalget) indstiller lovforslaget til  

forkastelse ved 3. behandling.
En del af dette mindretal (Dansk Folkepartis medlem af  

 udvalget) stiller sig uforstående over for dette lovforslag, idet det  

 vil være umuligt af håndhæve.
Politiet har mange andre  

 vigtige opgaver, som naturligt vil blive trængt i baggrunden på  

 grund af denne uadministrerbare lovgivning.
 Hertil kommer, at der med forslaget vil være tale om  

 en blåstempling af prostitution, hvilket Dansk Folkeparti ikke kan  

 acceptere.
 Et femte mindretal (Centrum-Demokraternes medlem af  

 udvalget) vil redegøre for sin stilling til lovforslaget og  

 ændringsforslaget ved 2. behandling.
 Et sjette mindretal (Fremskridtspartiets medlem af  

 udvalget) indstiller lovforslaget til vedtagelse og vil  

 redegøre for sin stilling til ændringsforslaget ved 2.  

 behandling.
Ændringsforslag Af	et mindretal (V), tiltrådt af et mindretal  

 (KF):
Til § 1 1) I den under nr. 2 foreslåede § 223 a  

 ændres », der helt eller delvis  

 ernærer sig ved prostitution« til: »mod betaling eller løfte om betaling«.
Bemærkninger Til nr. 1 Ændringsforslaget indebærer, at det bliver  

 strafbart at købe seksuelle ydelser fra personer under 18 år,  

 også selv om det sker i enkeltstående tilfælde.
For Venstre  

 er det lige så vigtigt at beskytte de unge, der sælger seksuelle  

 ydelser uregelmæssigt eller for første gang, som det er at  

 beskytte dem, der gør det mere eller mindre regelmæssigt.
 Som lovforslaget er formuleret, vil potentielle kunder til  

 unge under 18 år endvidere kunne spekulere i, at det ikke er strafbart  

 at købe en seksuel ydelse hos den unge, når blot denne ikke helt  

 eller delvis ernærer sig ved prostitution.  Den form for spekulation  

 finder Venstre ikke at lovgivningen bør åbne mulighed for.
Endelig vil man med ændringsforslaget undgå de  

 bevismæssige problemer, som formanden for Foreningen af Politimestre i  

 Danmark, politimester Jørgen Ilum, Esbjerg, i en artikel i  

 Jyllands-Posten den 28. januar 1999 har gjort opmærksom på, at  

 lovforslaget rummer.
Som politimesteren udtrykker det, kan det blive ganske  

 vanskeligt for politiet at føre bevis for, hvornår der er tale  

 om en forretningsmæssig handel med sex, hvis såvel den  

 prostituerede selv som kunden eksempelvis påstår, at der var tale  

 om en engangsforestilling.
Lissa Mathiasen (S) fmd.  

 Per Kaalund (S) Dorte Bennedsen (S)  

 Else Marie Mortensen (S) Jan Petersen (S)  

 Anne Baastrup (SF) nfmd.
Sonja Albrink (CD)  

 Elisabeth Arnold (RV)  

 Søren Søndergaard (EL)  

 Birthe Rønn Hornbech (V)  

 Inge Dahl-Sørensen (V) Karen Rønde (V)  

 Tom Behnke (FP) Bendt Bendtsen (KF)  

 Pernille Sams (KF) Peter Skaarup (DF)  

 Tove Videbæk (KRF) Bilag 1 Et af udvalgets spørgsmål til  

 justitsministeren og dennes svar herpå Spørgsmål nr. 8:
 Ministeren bedes kommentere vedlagte artikel fra  

 Jyllands-Posten den 28. januar 1999: »Politiet: Ny  

 lov om prostitution bliver svær at administrere«, herunder politimester Jørgen Ilums udtalelser  

 om, at det kan blive vanskeligt at bevise, hvornår der er tale om  

 forretningsmæssig handel med sex, hvis begge parter hævder, at  

 der var tale om en engangsforestilling.
 Svar:
I den pågældende avisartikel citeres formanden  

 for Politimesterforeningen for at udtale, at lovforslaget er et rigtigt  

 skridt at tage, men at det i nogle sager om overtrædelse af  

 bestemmelsen om kriminalisering af kunder til prostituerede under 18 år  

 (lovforslagets § 1, nr. 2 og 3) vil kunne blive vanskeligt for  

 anklagemyndigheden at bevise, at forholdet er begået som led i  

 prostitution.
Som eksempel nævnes tilfælde, hvor kunden og den  

 mindreårige forklarer (i strid med sandheden), at den mindreårige  

 kun i enkeltstående tilfælde tager betaling for seksuelle  

 ydelser.
Det anføres i artiklen, at kunden efter den  

 foreslåede bestemmelse kun kan straffes, hvis den prostituerede »ernærer sig fuldt ud ved at tage imod penge for  

 sex« . Dette er ikke korrekt, jf. bestemmelsens  

 ordlyd (»..der helt eller delvis ernærer sig  

 ved..«). Som anført i lovforslagets  

 bemærkninger, vil bestemmelsen kunne anvendes, selv om prostitutionen  

 ikke er den mindreåriges hovedindtægtskilde.
Der skal være  

 tale om, at den mindreårige på en mere regelmæssig  

 måde leverer seksuelle ydelser mod betaling, men en kunde vil efter  

 omstændighederne kunne straffes, selv om denne virksomhed fra den  

 mindreåriges side kun har stået på i kort tid.
Som nævnt i besvarelsen af Retsudvalgets  

 spørgsmål nr. 5, vil kunden i tilfælde, hvor der er tale  

 om en mindreårigs »debutaften« som prostitueret, kunne straffes for såkaldt  

 putativt forsøg, hvis vedkommende tror, at den mindreårige  

 allerede i en vis kortere tid helt eller delvis har ernæret sig ved  

 prostitution.
Strafferammen for forsøg er den samme som for et  

 fuldbyrdet forhold.
I praksis må sager om overtrædelse af den  

 foreslåede bestemmelse afgøres på grundlag af en konkret  

 bedømmelse af samtlige relevante omstændigheder.
Skulle det  

 forekomme, at den mindreårige i strid med sandheden forklarer, at han  

 eller hun aldrig tidligere har modtaget betaling for en seksuel ydelse, eller  

 kun har gjort det i nogle få, enkeltstående tilfælde, vil  

 der f.eks. kunne være mulighed for at føre andre vidner.
Der vil  

 også kunne lægges vægt på de konkrete  

 omstændigheder, hvorunder forholdet er begået (den seksuelle  

 ydelse er leveret på et bordel eller under bordellignende forhold, den  

 mindreårige har »trukket« på gaden osv.).
Det kan dog naturligvis ikke på forhånd  

 afvises, at der vil kunne opstå bevisproblemer i visse sager, hvor  

 ingen af de involverede parter afgiver sandfærdige forklaringer.
Herved  

 adskiller den foreslåede bestemmelse sig imidlertid ikke fra en  

 række andre bestemmelser i straffeloven - herunder de bestemmelser om  

 straf for bagmandsvirksomhed, hvorefter det er en del af gerningsindholdet,  

 at bagmandsvirksomheden udøves i forhold til en person (personer), som  

 driver erhverv ved prostitution (straffelovens § 228, stk. 1, nr. 2 (2. led),  

 og § 229, stk. 1 (2. led) og 2).
Bilag 2 Artikel fra Jyllands-Posten den 28. januar 1999 Politiet: Ny lov om prostitution bliver svær at  

 administrere Af ORLA BORG Politimestrene forudser besvær med  

 bevisførelse i forbindelse med den nye lov om prostitution, der er ved  

 at blive behandlet i Folketinget.
 For loven indeholder en gummiparagraf.
 Loven gør det principielt kriminelt for kunder at  

 have sex med en prostitueret, der er under 18 år.
 Men det er kun kriminelt, hvis den prostituerede har  

 fået en egentlig forretning op at stå og dermed ernærer sig  

 fuldt ud ved at tage imod penge for sex.
 Er der derimod tale om tilfælde, hvor en  

 prostitueret under 18 år ved en eller flere lejligheder tager penge for  

 sex, vil det ikke være strafbart, fastslås det i det lovforslag,  

 som Folketinget netop har behandlet.
 Og det kan give politiet problemer, vurderer formanden for  

 Foreningen af Politimestre i Danmark, Jørgen Ilum fra  Esbjerg:
»Det kan blive ganske vanskeligt for politiet at  

 føre bevis for, hvornår der er tale om en  

 forretningsmæssig handel med sex, hvis såvel den prostituerede  

 selv som kunden eksempelvis påstår, at der var tale om en  

 engangsforestilling.
Og det vil stille særlige krav til politiet om at  

 have et grundigt kendskab til prostitutionsmiljøet, hvis en  

 bevisførelse skal stables på benene,« siger formanden for  

 politimestrene.
 Formanden for Folketingets Retsudvalg, socialdemokraten  

 Lissa Mathiasen, erkender, at det kan blive vanskeligt for politiet at  

 administrere reglerne.
Forholdsregler »Men vi var nødt til at tage forholdsregler for den  

 helt modsatte situation.
I sin yderste konsekvens kunne man forestille sig  

 følgende: En ung mand og en yngre kvinde, som er under 18 år, er  

 kærester.
Han forærer hende på et tidspunkt en meget dyr  

 jakke.
Men da han på et senere tidspunkt gør det forbi med  

 hende, påstår hun i bitterhed, at jakken var betaling for  

 seksuelle ydelser.
Skulle man så kriminalisere den unge mand? Det ville  

 vi undgå, så derfor har vi indsat undtagelsen i loven,« siger  

 Lissa Mathiasen.
 Baggrunden for at kriminalisere kunder, der har sex med  

 prostituerede under 18 år, er, at mange prostituerede har deres debut i  

 branchen allerede som 13-15-årige.
 Bortset fra de praktiske problemer med bevisførelse  

 vurderer politiet, at den aktuelle lov om prostitution er et rigtigt skridt  

 at tage.
Afkriminaliseret Ud over kriminaliseringen af kunder til unge prostituerede  

 indeholder lovforslaget en anden afgørende nyskabelse, idet hele  

 branchen bliver afkriminaliseret.
I fremtiden vil det være tilladt at  

 ernære sig alene ved prostitution.
Indtil nu har den prostituerede  

 skullet have et såkaldt »lovligt forsørgelsesgrundlag«   typisk  

 i form af bistandshjælp.
Det opgives nu, således at den  

 prostituerede ikke længere behøver at svindle med  

 bistandshjælpen, samt at vedkommende kan deltage i eksempelvis  

 behandlingstilbud.
