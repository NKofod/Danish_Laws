 I cirkulære nr. 162 af 16. september 1937 fremhævede ministeriet  

 betydningen af, at de gamle stengærder, der danner en for vore  

 middelalderlige landsbykirker særlig karakteristiske afgrænsning af  

 kirkegårdens område, bevares i så vid udstrækning som muligt.
 I tilslutning hertil skal man på dertil given anledning henlede  

 opmærksomheden på bestemmelsen i § 17, stk. 3, i bekendtgørelse nr.455 af  

 23.september 1947 af lov om vedligeholdelse af kirker og kirkegårde m.v.,  

 jfr. § 2, stk. 1, i kgl. anordning om kirkegårde nr.143 af 20.april 1953,  

 hvorefter eksisterende stengærder og mure omkring kirkegårde ikke må  

 nedbrydes, flyttes eller erstattes med andet materiale uden ministeriets  

 samtykke, og hvorefter dele af nævnte hegn ej heller uden sådant samtykke må  

 indgå i nybygninger uden for kirkegården.
 Da det over for ministeriet er oplyst, at de middelalderlige, stablede  

 stengærder mange steder er i en mindre tilfredsstillende stand hidrørende  

 enten fra manglende vedligeholdelse eller fra stedfundne reparationer og  

 omsætninger, der er udført uden tilstrækkeligt kendskab til den  

 fremgangsmåde, som bør følges ved istandsættelse af sådanne gærder, har  

 ministeriet efter stedfunden forhandling med de kgl. bygningsinspektører og  

 nationalmuseet fastsat følgende forskrifter for vedligeholdelse og reparation  

 af stengærder:
1. Stengærder skal vedligeholdes således, at de til  

 enhver tid udgør et forsvarligt hegn omkring kirkegården og er til pryd for  

 denne.
Gærderne bør efterses hvert forår og efterår, og indtrufne skader som  

 følge af udskridninger og sammensynkninger bør hurtigst muligt afhjælpes,  

 således at det undgås, at større strækninger af gærderne forfalder og må  

 omsættes.
Ved foretagelse af reparationer må hensyn tages til gærdernes  

 karakter og materialer.
Træplantninger må så vidt muligt holdes i mindst 1  

 m's afstand for gærderne.
 2. I tilfælde, hvor partiel omsætning skønnes  

 påkrævet, må følgende iagttages:
a.
Omsætningen må ske i nøje overensstemmelse med det gamle gærdes  

 karakter, således at man, hvad enten gærdet er to-sidet (med sten på begge  

 sider) eller en-sidet (med jordskråning på indersiden), respekterer den  

 hidtidige form og i øvrigt i det hele søger at komme det oprindelige gærde så  

 nær som muligt.
b.
Ved omsætning af gærder, der er udført af marksten, bør der ikke  

 anvendes søsten, undtagen i tilfælde, hvor det ikke er muligt at fremskaffe  

 marksten.
Flintsten bør ikke anvendes.
c.
Kun større sten må anvendes, og stenene må ikke kløves.
d.
De største sten lægges nederst i diget, og stenenes størrelse aftrappes  

 opefter.
e.
Stenene lægges i muld eller ler med den bredeste runding udadvendt og  

 med skridretning ind mod digets jordkerne, således at anvendelse af  

 stenflikker til fastholdelse af stenene undgås.
Mørtel må kun anvendes i  

 ganske særlige tilfælde, hvor det af hensyn til gærdets stabilitet er  

 uomgængelig nødvendigt.
f.
Gærderne bør følge terrænets stigen og fald, og det bør således ikke  

 tilstræbes at udføre stengærder med vandret overkant.
g.
Hvor ikke andet følger af forholdene, jfr. foran under a, bør gærderne  

 udføres med en højde af mindst 100 cm og en bredde af ca. 80 cm. foroven og  

 ca. 100 cm ved terræn.
h.
Stengærderne bør afdækkes med græstørv, indtil ca. 10 cm fra  

 yderkanterne.
 Ved større reparationer eller fuldstændig omsætning af gamle stengærder må  

 nærmere forslag til arbejdets udførelse i hvert enkelt tilfælde forelægges  

 ministeriet til godkendelse med oplysning om, hvorvidt den, til hvem arbejdet  

 tænkes overdraget, er i besiddelse af de fornødne kvalifikationer på dette  

 område.
 Det fornødne antal eksemplarer af nærværende cirkulære vedlægges til  

 omdeling blandt stiftets provstiudvalg og kirkebestyrelser.
 Kirkeministeriet, den 9. april 1965.
 Bodil Koch.
 /Arne Truelsen.
