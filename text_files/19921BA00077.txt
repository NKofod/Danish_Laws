Nr BSF 77 Forslag til folketingsbeslutning om børnepasningsgaranti og afvikling af  

 ventelister til daginstitutioner og dagpleje Fremsat af Hanne Thanning Jacobsen (SF) Pernille Frahm (SF) Gade (SF)  

 Lilli Gyldenkilde (SF) Jes Lunde (SF) Ebba Strange (SF) den 23. marts 1993 Folketinget opfordrer regeringen til at sikre, at der senest i 1996 træder  

 en kommunal garanti for pasning af småbørn i kraft, og at der derfor omgående  

 påbegyndes en hurtig afvikling af ventelisterne til pasningsordninger for  

 småbørn og herunder træffes følgende foranstaltninger:
1. Senest den 1. juni 1993 fremsættes forslag til lov om ændring af lov om  

 social bistand, således at loven kommer til at indeholde en pligt for  

 kommunerne til at tilbyde dagpasningsforanstaltninger for alle småbørn, hvis  

 forældre ønsker det.
Der skal dog gives mulighed for at afvige fra denne  

 pligt indtil 1996, hvis kommunen har iværksat en plan om hurtig afvikling af  

 ventelisten til disse dagpasningsforanstaltninger.
 2. Senest den 1. juni 1993 udarbejdes en ændring af bekendtgørelsen om  

 kommunernes låntagning og meddelelse af garantier, således at kommunerne med  

 virkning fra den 1. januar 1994 kan optage lån til opførelse af  

 daginstitutioner m.v.
 3. Senest den 1. juni 1993 fremsættes lovforslag, der stiller 1 mia. kr.  

 til rådighed for kommunerne til brug for nedbringelse af ventelisterne.
 4. Efter forhandling med kommunerne sikres disse mulighed for fra og med  

 1994 at afholde og finansiere de udgifter, der følger af afviklingen af  

 ventelisterne og børnepasningsgarantien.
 5. Efter forhandling med kommunerne fremsættes senest den 1. juni 1993  

 lovforslag, der sikrer en rimelig fordeling mellem kommunerne af de kommunale  

 byrder ved en børnepasningsgaranti.
 6. Der tages skridt til at sikre uddannelse af det nødvendige antal  

 pædagoger til varetagelse af børnepasningen.
Bemærkninger til forslaget Almindelige bemærkninger Det bør være en selvfølgelighed i et moderne samfund, at alle kan få deres  

 børn passet på betryggende vilkår.
Det er afgørende for et godt familieliv og  

 barnets tryghed og udvikling.
Alligevel er hovedreglen i dag, at der er en  

 betydelig ventetid, ofte på 1 år eller mere, fra det tidspunkt barselorloven  

 holder op, til der er mulighed for at få et kommunalt pasningstilbud.
I den  

 periode er mange henvist til private pasningsordninger baseret på sort  

 arbejde.
Det er dyrt, det er i mange tilfælde dårligt for barnet, og det er  

 med til at undergrave skattemoralen, specielt fordi kommunerne i flere  

 tilfælde endog har opfordret til sådanne ulovligheder.
Andre er ude af stand  

 til at genoptage deres arbejde grundet manglende pasningsmuligheder.  

 Endvidere bevirker ventelisterne, at mange børnefamilier føler sig mere eller  

 mindre stavnsbundet, fordi de ved en flytning kommer bagerst i køen i den ny  

 kommune.
Det gør arbejdsmarkedet mindre fleksibelt.
Derfor foreslår SF, at der indføres en lovfæstet garanti for, at forældre  

 kan få deres barn passet i en kommunal pasningsordning.
Det er samme princip,  

 der gælder for børn i den undervisningspligtige alder, jf. § 19 i lov om  

 folkeskolen.
 En sådan garanti kan desværre ikke indføres fra den ene dag til den anden.  

 Forslagsstillerne vurderer, at garantien kan være i kraft i løbet af 1996.  

 Indtil det tidspunkt skal kommunerne dog forpligtes til at sørge for at  

 afvikle eventuelle ventelister i det hurtigst mulige rimelige tempo.
Allerede i 1993 kan man håbe på en vis forkortelse af ventelisterne.  

 Kommunerne har i deres budgetter vedtaget at etablere ca. 23-24.000 nye  

 pasningstilbud til børn under den skolepligtige alder.
Det skal ses i forhold  

 til en årlig stigning i behovet, der kan skønnes til 13-14.000, hvoraf de  

 8-9.000 skyldes et stigende antal småbørn i samfundet.
Med en akut  

 venteliste, som skønnes at udgøre ca. 35.000 ved årets begyndelse, vil der  

 være en venteliste på ca. 25.000 ved årets udgang - bl.a. forudsat, at  

 kommunerne faktisk realiserer den budgetterede udbygning.
Skal denne  

 venteliste være afskaffet ved udgangen af 1995, er det nødvendigt med en  

 udbygning på ca. 26.000 nye pladser pr. år i 1994 og 1995.
Garantien og afviklingen af ventelisterne vil selvsagt belaste den  

 kommunale økonomi.
Der skal derfor etableres økonomisk mulighed for, at  

 kommunerne kan klare disse udgifter.
Det skal ske ved friere låneadgang,  

 øgede statstilskud og mindre snærende rammer for de kommunale udgifter.
Den øgede udgiftsbelastning for kommunerne aktualiserer det problem, der i  

 forvejen består med at sikre en rimelig mellemkommunal fordeling af  

 udgifterne til børnepasning.
Det skal der findes en løsning på.
 Endvidere skal det sikres, at der vil være tilstrækkeligt med uddannede  

 pædagoger til rådighed.
 Det bemærkes, at beslutningsforslaget i hovedsagen er en genfremsættelse  

 af et i folketingsåret 1991-92 fremsat forslag, B 39, se Folketingets  

 Forhandlinger sp. 3763 og 5121, samt tillæg A sp. 3497.
Bemærkninger til forslagets enkelte punkter Ad 1 § 69 i lov om social bistand pålægger allerede i dag kommunerne, at sørge  

 for ». . . det nødvendige antal pladser på daginstitutioner for børn . .  

 . .«.
Denne garanti, som egentlig synes klar nok, har vist sig ikke at  

 sikre nødvendig børnepasning.
Derfor skal der indføres en formulering, der  

 fastslår et egentligt retskrav for forældre på at få deres børn passet.
Garantien skal i første omgang gælde for småbørn, dvs. børn fra den alder,  

 hvor den almindelige barselorlovsperiode udløber, til det tidspunkt, hvor  

 barnet optages i 1. klasse (eller hvor undervisningspligten påbegyndes  

 opfyldt på anden vis). Garantien skal også gælde i tilfælde, hvor forældrene  

 først ønsker deres barn passet på et senere tidspunkt end svarende til  

 barselorlovsperiodens udløb.
Kommunen skal dog have krav på et rimeligt  

 varsel.
Specielt i flyttesituationer bør denne varslingsperiode søges gjort  

 meget kortvarig.
 Der indsættes samtidig en bestemmelse, der giver kommunen mulighed for at  

 fravige pasningsgarantien frem til 1996 under forudsætning af, at den til  

 gengæld sørger for at afvikle ventelisterne så hurtigt, det kan lade sig gøre  

 under hensyntagen til den demokratiske proces, lokalplanvedtagelser,  

 indhentning af licitationstilbud, byggetider etc.
Ad 2 Med de nugældende regler for kommunal låntagning kan kommunerne ikke  

 lånefinansiere opbygning af nye daginstitutioner bortset fra en forsøgspulje  

 på 30 mio. kr.
Det er en alvorlig forhindring for afvikling af ventelisterne,  

 især i en periode, hvor behovene stiger.
 Derfor foreslås en ændring af lånebekendtgørelsen, så lånefinansiering kan  

 finde sted på normale lånevilkår, jf. § 6 i bekendtgørelsen, hvad enten  

 formålet er at opføre nye bygninger eller indrette eksisterende lokaler til  

 brug for børnepasning.
 En sådan ændring vil betyde, at kommunerne også vil kunne indgå aftaler  

 med pensionskasser m.v. om leje af daginstitutioner, uden at det belaster  

 lånerammerne.
SF mener, at ændringen burde træde i kraft hurtigst muligt, men erkender,  

 at det vil kræve ændring af finanslovsforliget.
Til gengæld er det vigtigt  

 allerede nu at signalere, at der er mulighed for låntagning næste år, så  

 kommunerne kan tage hensyn hertil i deres budgetlægning.
Ad 3 For hurtigst muligt at få gang i afviklingen af ventelisterne stilles der  

 allerede i 1994 1 mia. kr. til rådighed til dette formål, svarende til ca.  

 25.000 nye pladser.
Beløbet fordeles på kommuner efter antal børn i alderen  

 0-6 år.
Kommunerne forpligter sig til at bruge beløbet til  

 pasningsforanstaltninger for småbørn.
I tilfælde, hvor der ikke er og ikke  

 forventes at opstå ventelister, kan pengene dog bruges på anden vis, f.eks.  

 til forbedring af hjemmehjælpen.
 Beløbet på 1 mia. kr. vil i meget vid udstrækning modsvares af besparelser  

 på arbejdsløshedsdagpenge og er således udtryk for en aktivering af disse.
Ad 4 Nettoudgiften ved en fuldt etableret pasningsgaranti vil i 1996 være på  

 ca. 3 mia. kr., jævnt stigende fra 1 mia. kr. i 1994. Det gælder før  

 modregning af besparelser på arbejdsløshedsdagpengene.
Beløbet kan dog  

 reduceres en hel del, hvis de af SF foreslåede forbedringer af forældre- og  

 barselorloven gennemføres, idet det vil reducere behovet for offentlig  

 børnepasning.
 Det skal derfor for det første sikres, at de kommunale udgiftsrammer hæves  

 med tilsvarende beløb, hvilket for 1994's vedkommende kræver en revision af  

 aftalen mellem kommunerne og den forrige regering om den kommunale økonomi,  

 idet denne forudsætter uændrede nettoudgifter i 1994.
For det andet skal beløbet finansieres.
Forslagsstillerne mener, at uanset  

 det udvidede totalbalanceprincip skal finansieringen deles mellem kommuner og  

 stat.
Den kommunale medfinansiering vil kunne ske uden skatteforhøjelser,  

 efterhånden som der sker en real stigning i skattegrundlaget.
Indtil da må  

 regeringen udstede en garanti, hvorefter der ydes et kompenserende tilskud.  

 En lignende model er brugt for 1993 ifølge de herom indgåede aftaler mellem  

 den forrige regering og kommunerne.
 Den statslige finansiering vil kunne ske via besparelser på dagpengene,  

 der umiddelbart vil dække mindst 3/4 af de samlede nettodriftsudgifter.
Det forudsættes, at regeringen optager forhandlinger med de kommunale  

 organisationer om de nærmere retningslinier.
De nødvendige lovændringer  

 forelægges derefter Folketinget.
Love, cirkulærer etc. skal af hensyn til den  

 kommunale budgetlægningsprocedure være på plads inden folketingsåret 1992-93  

 afsluttes.
Ad 5 Med præciseringen af, at børnepasning er et lovbestemt krav vil det være  

 rimeligt, at kommunerne får aktivitetsbestemte tilskud på dette område, enten  

 i form af refusion eller et tilskud pr. passet barn, evt. differentieret  

 efter barnets alder.
 Herudover kan der være behov for at justere den vægt, antallet af  

 0-6-årige børn tildeles i de mellemkommunale udligningsordninger.
Den tekniske udformning af det samlede system kræver dog nærmere  

 overvejelser.
Det forudsættes, at regeringen også her indgår forhandlinger  

 med de kommunale organisationer, og at resultatet - eller et manglende  

 resultat - forelægges Folketinget, der foretager nødvendige lovændringer.  

 Også denne konstruktion skal af hensyn til den kommunale  

 budgetlægningsprocedure være på plads, inden folketingsåret 1992-93  

 afsluttes.
Ad 6 I dag er der heldigvis kun få arbejdsløse småbørnspædagoger.
Samtidig er  

 kapaciteten ved pædagoguddannelsen så begrænset, at det må forudses, at der  

 vil opstå mangel på pædagoger, når børnepasningen udbygges i den skitserede  

 takt.
Derfor bør kapaciteten udbygges, naturligvis inden for rammerne af det  

 gældende forlig om det samlede pladsantal ved de videregående uddannelser.
 Endvidere må det sikres gennem efteruddannelse m.v., at der også i de  

 første år, er tilstrækkeligt med kvalificeret personale på  

 børnepasningsområdet.
