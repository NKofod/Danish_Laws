Skriftlig fremsættelse (26. marts 2014) Transportministeren (Magnus Heunicke):
 Herved tillader jeg mig for Folketinget at fremsætte:
Forslag til lov om ændring af lov om jernbane (Lovforslag nr.
L 173) Lovforslaget indeholder en række generelle bemyndigelser til transportministeren i forbindelse med anlæg af nye baneanlæg eller ændringer af bestående baneanlæg.
De foreslåede bestemmelser medfører, at transportministeren i forbindelse med projekteringen af konkrete jernbaneprojekter kan nedlægge forbud og pålægge byggelinjer.
Desuden foreslås det, at transportministeren i visse særlige tilfælde kan overtage en ejendom, hvor der er nedlagt byggelinjer.
Endvidere foreslås det, at ejere, der er i en særlig situation, og hvis ejendom berøres særligt indgribende af et kommende projekt, vil kunne anmode transportministeren om, at deres ejendom overtages, før end de ordinære ekspropriationer vil finde sted.
 Baggrunden for lovforslaget er såvel et ønske om have en generel mulighed for at beskytte kommende anlægsprojekter mod fordyrelser, som at have en mulighed for at kunne hjælpe de borgere, hvis ejendomme bliver særligt berørt af et projekt, med en tidlig overtagelse heraf.
Hjemlerne vil således kunne anvendes både på de konkrete projekter, der udspringer af Togfonden DK, men også fremadrettet til kommende jernbaneprojekter.
Med disse generelle hjemler i jernbaneloven, får transportministeren på et tidligere tidspunkt i et projektforløb mulighed for at kunne benytte bestemmelserne uden at skulle afvente, at hjemlerne bliver tilvejebragt i en projekteringslov.
Lovforslaget har været sendt i høring under titlen Forslag til lov om en moderne jernbane og om ændring af lov om jernbane, men lovforslaget er efterfølgende af lovtekniske grunde opsplittet i to lovforslag, nærværende lovforslag og lovforslag om projektering af nyanlæg og hastighedsopgraderinger af en række jernbanestrækninger på hovedbanen og regionalbanerne.
Der er tale om samme materielle regulering.
De to lovforslag fremsættes samtidig, da hjemlerne i nærværende lovforslag bl.a. skal bruges i forbindelse projekteringslovforslaget, som er en udmøntning af Togfonden DK.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
