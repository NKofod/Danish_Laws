Aktieafgift og aktieombytning Reference:
LL § 16 A Aktieafgiftslovens § 5, stk. 4 A klagede for indkomståret 1996 over, at den stedlige  

 skatteforvaltning havde anset holdingselskabet B A/S's betaling af  

 aktieafgift ved aktieombytning for maskeret udlodning til  

 hovedaktionær.
Det fremgik af sagen, at A, dennes ægtefælle, samt deres to  

 sønner alle var aktionærer i B ApS.
Anpartskapitalen på  

 nom. 3.500.000 kr. var fordelt således:
 A aktier: Klageren, 150.000 kr., ægtefællen 150.000 kr., dvs.  

 i alt A-aktier 300.000 kr.
B-aktier: Klageren, 443.200 kr., ægtefællen 6.800 kr., de to  

 sønner 1.375.000 kr. hver, dvs. i alt aktier 3.200.000 kr.
 Selskabet var stiftet 24.12.1995 ved indskud af aktierne i C A/S efter  

 reglerne om skattefri aktieombytning jf. aktieavancebeskatningslovens § 13,  

 stk. 1 og 2.
 Selve aktieombytningen ved familiens indskud af aktierne i det nye selskab  

 udløste aktieafgift efter aktieafgiftlovens § 1.
Ifølge overdragelsesaftalen, benævnt aftale om  

 aktieombytning, pkt. 3 fremgik det, at det modtagende selskab afholdt  

 aktieafgiften.
I januar 1996 indbetalte B ApS aktieafgiften vedrørende  

 aktieombytningen på i alt 263.375 kr. til Told- og Skatteregionen.
 Skatteforvaltningen havde anset selskabets betaling af aktieafgiften for  

 maskeret udlodning til klageren efter ligningslovens § 16 A.
Forvaltningen havde anført, at aktieafgiftslovens § 5, alene  

 indeholdt betalingsregler, der som udgangspunkt havde, at det var  

 sælgeren - eller den der agerede på sælgerens vegne -  der  

 skulle indbetale afgiften.
Til hovedreglen knyttede sig en solidarisk  

 hæftelse efter lovens § 5, stk. 4.
 Indbetalingsreglerne knyttede sig til afgiften, som den var defineret i  

 lovens § 1. Efter denne var det aftalen om overdragelse, der udløste  

 afgiften.
Det var af skatteforvaltningen lagt til grund, at afgiften måtte  

 anses for at påhvile ejeren af aktierne på  

 overdragelsestidspunktet, d.v.s. sælgeren.
Synspunktet harmonerede med,  

 at en dansk køber ikke skulle betale afgift ved køb af aktier  

 fra en udlænding jf. lovens § 4 stk. 1 nr. 5.
Myndighederne havde derfor anset betaling af aktieafgift for maskeret  

 udlodning til de tidligere aktionærer i C A/S jf.
Ligningslovens § 16  

 A, stk. 1.
Told- og Skattestyrelsen havde under sagens behandling udtalt, at det af  

 salgs- og købsnotaer fra diverse banker fremgik, at det var  

 sælgeren der afregnede og betalte aktieafgiften.
På den baggrund  

 havde Told- og Skattestyrelsen anført, at det måtte være  

 sædvanligt, at sælgeren afregnede aktieafgiften, og at der i  

 aktieafgiftsloven blev peget på sælgeren som den afgiftspligtige.  

 Told- og Skattestyrelsen havde derfor fundet det naturligt at anse et  

 holdingselskabs afholdelse af aktieafgiften for fuldt ud at være  

 maskeret udbytte jf. ligningslovens § 16 A.
Klagerens repræsentant havde nedlagt påstand om  

 nedsættelse af aktieindkomsten med 44.638 kr.
Til støtte herfor  

 havde han anført, at aktieafgiftslovens § 5 indeholdt regler om hvem  

 af parterne der skulle indbetale afgiften.
Det fremgik af § 5, stk. 1, at  

 såfremt ingen af parterne i en overdragelse var fondshandler  

 indbetaltes afgiften af overdrageren.
Aktieafgiftslovens § 5, stk. 1, var en  

 regel, der udelukkende pålagde overdrageren i en aktiehandel at  

 indbetale den ved handlen udløste aktieafgift til det offentlige. § 5,  

 stk. 1, regulerede ikke hvem af parterne i en aktieoverdragelse, der skulle  

 bære aktieafgiften.
 Da aktieafgiftsloven ikke indeholdt regler om hvem af parterne i en  

 aktieoverdragelse, der skulle bære aktieafgiften, havde man i  

 bemærkningerne til loven fremhævet, at "parterne er frit stillet  

 med hensyn til den indbyrdes fordeling af afgiften".
Dette var i overensstemmelse med den praksis, der var gældende efter  

 den hidtidige børsstempellov, jf. f.eks Ulf Landerslevs kommentarer i  

 stempelloven, 1974 p. 138, hvor det anførtes, at "det frit kan  

 aftales, hvorledes afgiften fordeles mellem parterne.
Det normale er, at hver  

 af parterne betaler halvdelen". Det samme fremgik af en skrivelse fra  

 erhvervenes skattesekretariat af 4.7.1987 til skatteministeren  

 vedrørende det fremlagte lovforslag til aktieafgiftsloven.
Det af myndighederne fremførte synspunkt om, at § 5 alene  

 relaterede sig til indbetalingen og ikke betalingspligten, gav ingen mening,  

 henset til lovens opbygning.
Den naturlige sproglige fortolkning af  

 bemærkningerne til loven måtte være, at det var op til  

 parterne i overdragelsen selv at bestemme, hvorledes udgiften skulle fordeles  

 imellem parterne.
 Det fremgik ligeledes af kommentaren i Karnov p. 5076 note 12, hvor det  

 fremgik, at parterne var frit stillet med hensyn til fordelingen af afgiften.
 Det samme fremgik af den af Told- og Skattestyrelsen udgivne vejledning om  

 aktieafgift fra december 1996.
Repræsentanten havde endvidere henvist til Werlauf's  

 "Selskabsretlige dokumenter", 1996 p. 403, hvor det af kontraktens § 15  

 fremgik, at afgiften blev erlagt af parterne med halvdelen hver.
Det fremgik  

 af Landsretssagfører Stakemanns artikel i UfR 1990 B s. 465, at  

 afgiften normalt påhvilede køberen af et skuffeselskab.
 Det var endvidere forudsætningsvis antaget i ligningsvejledningen  

 1996 S.G.2.4.7., at køberen af aktierne kunne afholde udgiften, idet  

 det anførtes, at anskaffelsessummen for aktier blev opgjort som  

 købesummen med tillæg af udgift til aktieafgift.
Repræsentanten havde videre henvist til Ligningsrådets  

 bindende forhåndsbesked offentliggjort i TfS 1990.252, hvor  

 ligningsrådet ved opgørelsen af avance forudsatte, at man i  

 salgssummen fratrak sædvanlig andel af børsstempelafgiften  

 (halvdelen af 15.000 kr.) svarende til 7.500 kr.
Det var i den forbindelse  

 bemærket, at den nuværende aktieafgiftslovs § 5 var en  

 videreførelse af den gamle børsstempellovs § 6 og § 8 jf.  

 bemærkningerne til aktieafgiftsloven, FT 1986-87 A spalte 2927.
 Det måtte således konkluderes, at både  

 Ligningsvejledningen og Ligningsrådet tidligere havde anerkendt, at  

 aktieafgiften kunne afholdes af andre end overdrageren i en aktiehandel.  

 Dette synspunkt understøttedes endvidere af de ovennævnte  

 litteraturhenvisninger.
Repræsentanten havde sammenlignet problemstillingen med den for  

 overdragelse af fast ejendom fasttømrede praksis, hvoraf det fremgik,  

 at der var en geografisk forskellighed i fordelingen af omkostninger i  

 forbindelse med en overdragelse af fast ejendom.
Han pointerede, at der ikke  

 var tale om en sådan fasttømret praksis på dette  

 område.
Der var tale om et forhandlingspunkt i den samlede aftale, som var  

 underlagt de samme principper om aftalefrihed som på alle andre  

 punkter.
Han erklærede sig for så vidt enig i, at såfremt  

 selskabet afholdt udgifter, der retteligt påhvilede overdrageren,  

 så var der tale om maskeret udlodning efter ligningslovens § 16 A.
 Repræsentanten havde oplyst, at aktieombytningen var sket for at  

 lette et foranstående generationsskifte, og at ombytningskursen blev  

 fastsat ud fra selskabets skattekurs, der indtil videre ikke var  

 anfægtet af myndighederne.
Vedrørende myndighedernes opfattelse af, at deres synspunkt  

 støttedes af ordlyden i aktieafgiftslovens § 4, stk. 1, nr. 5, havde  

 repræsentanten gjort gældende at § 4, stk. 1, nr. 5, blev  

 indført og ændret som følge af den oprindelige  

 retstilling frygtedes at være i strid med EØF-traktatens regler  

 om fri udveksling af tjenesteydelser.
Det var på den baggrund  

 indlysende, at udformningen af § 4, stk. 1, nr. 5, ikke kunne anvendes som et  

 argument for, at aktieafgift efter aktieafgiftslovens påhvilede  

 overdrageren.
 Repræsentanten havde i den forbindelse henvist til Vestre  

 Landsretsdom af 5. december 1997, TfS 1998.87, hvoraf det fremgik, at  

 tilbudsgiverne ville bære samtlige offentlige afgifter i tilfælde  

 af accept.
Til Told- og Skattestyrelsens udtalelse havde repræsentanten  

 bemærket, at de af Told- og Skattestyrelsen fremsendte fondsnotaer ikke  

 kunne anvendes som argumentation, idet Pengeinstitutter optrådte som  

 professionel formidler, hvorfor det var naturligt at pålægge  

 kunden at afholde aktieafgiften, da det var kundens interesse  

 pengeinstituttet varetog.
Såfremt pengeinstituttet solgte til kunden,  

 var pengeinstituttet fritaget for afgift, hvor kunden ikke skulle belastes af  

 afgiften.
Han havde videre påpeget, at det af Told- og Skattestyrelsens egne  

 anvisninger om aktieafgift fremgik, at "parterne er frit stillet med hensyn  

 til den indbyrdes fordeling af afgiften", jf.
Told- og Skattestyrelsens  

 vejledning om aktieafgift fra december 1996. Denne udtalelse måtte  

 være bindende for myndighederne, eftersom de afgiftspligtige  

 måtte have en berettiget forventning om at fordelingen af afgiften stod  

 dem frit for.
 Repræsentanten havde tilføjet, at der efter hans opfattelse  

 ikke fandtes en sådan fast praksis for fordeling af aktieafgiften  

 mellem ligeværdige og uafhængige parter, at en sådan kunne  

 lægges til grund ved fordelingen af aktieafgiften ved handel mellem  

 interesseforbundne parter.
Det var af repræsentanten endelig gjort gældende, at en  

 ændring af den af parterne aftale fordeling af afgiften måtte  

 forudsætte en klar hjemmel i lovgivningen.
Da aktieafgiftsloven lod det  

 være op til parterne selv at fordele afgiften, var der ikke den  

 fornødne lovhjemmel.
 Han havde tillige henvist til Højesterets dom i TfS 1998.199 og  

 bemærkningerne til lov nr. 432 af 26.6.1998 vedrørende  

 fastsættelse af armslængde-princippet og værn mod tynd  

 kapitalisering, hvor skatteministeren udtalte, at der kunne være tvivl  

 om, hvorvidt der var fornøden lovhjemmel til at korrigere priser og  

 vilkår ved samhandel mellem blandt andet en aktionær og dennes  

 selskab.
 Landsskatteretten udtalte:
Ved salg eller bytte af danske eller udenlandske aktier skulle der betales  

 afgift til staten jf. aktieafgiftslovens § 1, stk. 1. Det fremgik endvidere  

 af § 5, stk. 1, i kapitel 2 vedrørende betaling af afgift, at hvis  

 ingen af parterne var fondshandler, betaltes afgiften af overdrageren.
Ved  

 bytte indbetalte hver af parterne afgift af de aktier, der var overdraget af  

 den pågældende jf. § 5, stk. 2. Det fremgik af  

 bemærkningerne til lovens § 5, at parterne var frit stillet med hensyn  

 til den indbyrdes fordeling af afgiften.
Under hensyn hertil bemærkede  

 Landsskatteretten, at indbetaling af aktieafgift som udgangspunkt  

 påhvilede overdrageren, men at det hermed ikke var tiltænkt at  

 begrænse aftalefriheden parterne imellem jf. bemærkningerne i  

 forarbejderne til lovens § 5.
Et selskab og dets aktionærer kunne, som selvstændige  

 retssubjekter, drive samhandel med hinanden eller i øvrigt indbyrdes  

 indgå aftaler med skattemæssigt bindende virkning.
Da  

 dispositionerne foretoges mellem interesseforbundne parter krævedes det  

 efter praksis, at aftalen var indgået på almindelige  

 forretningsmæssige vilkår.
På baggrund af det anførte måtte det i forbindelse med  

 den tidligere gældende børsstempellov anses som værende  

 normalt, at parterne fordelte afgiften ligeligt.
Der var hverken efter det af  

 myndighederne eller af klagerens repræsentant anførte  

 dokumenteret eller tilstrækkeligt sandsynliggjort en anden  

 sædvane omkring fordeling af aktieafgift, ved overdragelse mellem  

 uafhængige parter.
Efter § 5, stk. 4, hæftede den af parterne, som ikke skulle  

 indbetale afgiften også for afgiftens betaling.
Henset til denne  

 solidariske hæftelse, fandt retten at måtte lægge til  

 grund, at aktieafgiften mellem ligeværdige og uafhængige parter  

 som udgangspunkt måtte anses at påhvile begge parter.
Efter bestemmelsen i ligningslovens § 16 A ansås alt hvad der af  

 selskabet blev udloddet til aktionærerne for skattepligtigt udbytte,  

 uanset under hvilken betegnelse eller under hvilken form udlodningen fandt  

 sted.
Skattepligten omfattede derfor både det almindelige deklarerede  

 udbytte og mere atypiske vederlagsfri fordele, maskeret udbytte.
 Da Landsskatteretten ikke fandt det godtgjort, at holdingselskabets  

 afholdelse af hele aktieafgiften måtte anses for påtaget som led  

 i en normal og forretningsmæssig velbegrundet aftale, men derimod  

 måtte anses for en vilkårlig foretaget disposition i  

 hovedaktionærens interesse, på trods af den solidariske  

 hæftelse, blev den påklagede forhøjelse nedsat med 22.319  

 kr. til 22.319 kr.
