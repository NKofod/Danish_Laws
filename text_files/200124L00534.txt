Betænkning afgivet af Socialudvalget den  

 16. maj 2002 Betænkning over Forslag til lov om ændring af lov om  

 social service, lov om retssikkerhed og administration på det sociale  

 område og lov om individuel boligstøtte (Frit valg af leverandør af personlig og praktisk  

 hjælp m.v.) [af socialministeren (Henriette Kjær)] Ændringsforslag Der er af socialministeren stillet 11  

 ændringsforslag til lovforslaget.
2. Udvalgsarbejdet Lovforslaget blev fremsat den 28. februar 2002 og var til  

 1. behandling den 22. marts 2002. Lovforslaget blev efter 1. behandling  

 henvist til behandling i Socialudvalget.
Møder Udvalget har behandlet lovforslaget i 4 møder.
Høring Lovforslaget er sendt i høring samtidig med  

 fremsættelsen.
Den 15. marts og den 11. april 2002 sendte  

 socialministeren de indkomne høringssvar, og den 20. marts og den 2.  

 april 2002 sendte ministeren kommentarer til høringssvarene til  

 udvalget.
Skriftlige henvendelser Udvalget har i forbindelse med udvalgsarbejdet modtaget  

 skriftlige henvendelser fra:
Amtsrådsforeningen i Danmark, Sammenslutningen af Ældreråd i Danmark, De Samvirkende Invalideorganisationer, Støtteforeningen Lampens Ånd og Ældre Sagen.
 Socialministeren har kommenteret henvendelserne over for  

 udvalget.
Deputationer Endvidere har Støtteforeningen Lampens Ånd  

 mundtligt redegjort for sin holdning til lovforslaget over for udvalget.
Spørgsmål Udvalget har stillet 15 spørgsmål til  

 socialministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (S, V, DF, KF og KRF)  

 indstiller lovforslaget til vedtagelse med de af socialministeren  

 stillede ændringsforslag.
 Socialdemokratiet støtter, at der arbejdes for  

 friere valgmuligheder for de ældre i ældreplejen.
For Socialdemokratiet er det centralt, at sigtet med  

 friere valgmuligheder mellem privat og offentlig leverandør af  

 personlig og praktisk hjælp er at fremme kvaliteten af  

 ældreplejen, og at de ældres brugertilfredshed generelt  

 øges.
I det lys er det helt afgørende, at ansvaret for  

 ældreplejen fortsat forankres i den enkelte kommune af hensyn til  

 forsyningssikkerheden, herunder fastholdelse af kvalitet og høj faglig  

 kompetence hos plejepersonalet.
 Socialdemokratiet støtter en udvidelse af personlig  

 hjælper-ordningen, krav om erstatningshjælp ved aflysning af  

 tildelt hjemmehjælp, indførelse af en mere fleksibel  

 hjemmehjælp samt friere valg på tværs af  

 kommunegrænser til pleje- og ældreboliger.
Socialdemokratiet udtrykker sin skepsis over for, at  

 lovforslaget forpligter alle kommuner til at indføre frit  

 leverandørvalg i hjemmehjælpen og på den måde griber  

 voldsomt ind i det kommunale selvstyre.
Det tilsidesætter den enkelte  

 kommunes muligheder for at tilrettelægge ældreplejen efter de  

 ældres behov lokalt.
Det kan føre til manglende  

 helhedsorientering og koordination i den enkeltes kommunes samlede indsats i  

 ældreplejen samt mere unødvendigt bureaukrati, hvis for mange  

 private leverandører får adgang til ældreplejen.
I  

 værste fald på bekostning af tiden og ressourcerne til direkte  

 pleje og omsorg, der ellers skulle komme den ældre til gode.
Det er samtidig nødvendigt, at kommunerne får  

 den nødvendige tid til at tilrettelægge  

 iværksættelsen af friere valgmuligheder i ældreplejen.  

 Endelig vil det være hensigtsmæssigt, at kommunerne kan benytte  

 deres store viden og kompetence på tværs af  

 kommunegrænserne til også at kunne deltage som leverandør  

 af ældreplejen i andre kommuner.
Private leverandører og  

 kommunerne skal have lige konkurrencebetingelser.
Mere kommunalt samarbejde i  

 ældreplejen på tværs af kommunegrænser vil især  

 være til gavn for mindre kommuner   og i sidste ende de  

 ældre.
Ved drøftelserne med socialministeren har  

 Socialdemokratiet lagt vægt på, at lovforslaget suppleres med  

 ændringsforslag, der imødekommer Socialdemokratiets  

 betænkeligheder.
Med socialministerens ændringsforslag sker dette  

 delvist: Der indføres en begrænsning af antallet af private  

 leverandører til 2-5 private leverandører, der kan  

 udføre personlig og praktisk hjælp i den enkelte kommune.  

 Endvidere udsættes ikrafttrædelsesdatoen for kommunernes pligt  

 til at indføre frit valg i hjemmeplejen fra den 1. juli 2002 til den  

 1. januar 2003 af hensyn til en hensigtsmæssig  

 iværksættelse af friere valg i hjemmeplejen.
Samtidig  

 indføres en generel pligt til revision af loven i efteråret  

 2004, så det vil være muligt at tilrette lovgivningen efter de  

 foreløbige erfaringer og eventuelle problemer.
I den forbindelse vil  

 det være naturligt at vurdere behovet for at udvide kommunernes ret til  

 at udføre ældrepleje på tværs af  

 kommunegrænser enten som leverandør eller via udvidede kommunale  

 samarbejder.
 Med disse bemærkninger støtter  

 Socialdemokratiet lovforslaget.
Dansk Folkeparti mener, at lovforslaget skaber bedre  

 rammer for en ældrepolitisk indsats.
Det er positivt, at  

 hjemmehjælpsmodtagere nu får mulighed for selv at vælge,  

 hvilke personer der skal udføre de visiterede ydelser.
Der er lagt op  

 til en langt større fleksibilitet, så  

 hjemmehjælpsmodtagernes individuelle ønsker og behov kommer i  

 første række.
 Ældre får ligeledes mulighed for frit at kunne  

 vælge en ældre- eller plejebolig på tværs af  

 kommunegrænserne, og det er et stort fremskridt, at  

 ægtefæller og samlevende par kan blive boende sammen, når  

 den ene bliver visiteret til et plejehjem eller en plejebolig.
 Det er Dansk Folkepartis opfattelse, at dette lovforslag  

 giver ældre mennesker langt større indflydelse på egen  

 dagligdag og dermed en bedre livskvalitet.
 Et mindretal i udvalget (SF, RV og EL) indstiller  

 lovforslaget til forkastelse ved 3. behandling, men vil stemme for de  

 af socialministeren stillede ændringsforslag.
 Det Radikale Venstre mener, det er vigtigt, at kommunerne  

 tager ansvar som myndighed og ikke blander myndigheds- og  

 udføreropgaver sammen.
Det Radikale Venstre finder det afgørende, at  

 kommunerne foretager en politisk definition af mål, indhold og  

 kvalitetsstandarder for ældreplejen i kommunerne, hvorefter der  

 budgetteres i overensstemmelse med disse politisk fastlagte mål.
Denne  

 procedure er allerede eksisterende lov, og Det Radikale Venstre finder derfor  

 ikke grund til at støtte den del af lovforslaget, der gentager  

 eksisterende lov.
Borgerne har allerede ret til de ydelser, som de er  

 visiteret til.
Således står det i bemærkningerne til  

 lovforslaget, side 8: »Kommunalbestyrelsen har efter den gældende lovgivning en  

 klar forpligtelse til at sørge for tilbud om personlig og praktisk  

 hjælp til personer, som ikke kan klare sig selv.
Det er de kommunale  

 myndigheder, der har ansvaret for at vurdere den enkeltes behov for  

 hjælp og for at træffe afgørelse om, hvilke opgaver den  

 enkelte kan få løst svarende til behovet.   Når  

 afgørelsen er truffet, har borgeren et retskrav på at få  

 den hjælp, der er truffet afgørelse om.« Det Radikale Venstre støtter borgernes retskrav  

 på hjælp, som de er visiteret til.
Da det allerede er  

 eksisterende lov, finder Det Radikale Venstre ikke behov for at støtte  

 den del af forslaget, der gentager eksisterende lov.
Det eneste nye i L 130 er, at kommunerne skal give  

 borgerne et frit valg mellem flere leverandører enten via adgang for  

 private eller via udbud/udlicitering.
At regeringen ønsker, at  

 kommunerne skal sikre adgang for private leverandører, i stedet for at  

 kommunen kan vælge at give adgang for private leverandører, er  

 Det Radikale Venstres hovedargument for ikke at kunne støtte  

 lovforslaget.
Det Radikale Venstre mener, det kan være en idé  

 for kommunalbestyrelserne at give adgang for private leverandører,  

 reorganisere deres ældrepleje osv., men det er kommunalbestyrelsernes  

 eget ansvar at træffe den beslutning.
Det kommunale selvstyre har  

 selvstændigheden og forpligtelsen til at sørge for, at kommunens  

 ældrepleje lever op til den kvalitetsstandard, som man selv har sat.
Det Radikale Venstre forventer, at ministeren  

 følger op på den eksisterende lovgivning, således at  

 kommunerne fastholdes på at definere politiske standarder for  

 ældreplejen.
Det vil være grobund for lokale diskussioner om  

 kvalitetsstandarder og mål i ældreplejen samt deres konkrete  

 udførelse i forhold til den politisk fastlagte kvalitetsstandard.
 I stedet for det af regeringen foreslåede sæt  

 af klageadgange, opfølgninger, rapporter m.v. afstedkommet af  

 regeringens ønske om, at kommunen skal sikre udbud af private  

 leverandører, ønsker Det Radikale Venstre en generel reform af  

 det kommunale tilsyn.
Det er Enhedslistens opfattelse, at det virker  

 fuldstændig tåbeligt, at ½ mia. kr. ekstra på  

 ældreområdet skal bruges til administration og profit.
Pengene  

 var meget bedre givet ud til bedre service til de ældre, bedre  

 ansættelsesforhold og bedre uddannelses- og efteruddannelsesmuligheder.  

 At pålægge kommunerne at indgå aftaler med et hvilket som  

 helst firma, der lover at kunne leve op til de kommunale kvalitetsstandarder,  

 er et meget vidtgående indgreb i det kommunale selvstyre.
I stedet for  

 at koncentrere sig om at tilrettelægge servicen til borgerne bedst  

 muligt skal kommunerne nu bruge uanede ressourcer på at tjekke firmaers  

 tilbud, udarbejde informationsmateriale og kontrollere, at  

 hjælpmodtagerne faktisk får leveret den hjælp, de er  

 visiteret til.
 Tjóðveldisflokkurin, Inuit Ataqatigiit og  

 Siumut var på tidspunktet for betænkningens afgivelse ikke  

 repræsenteret med medlemmer i udvalget og havde dermed ikke adgang til  

 at komme med indstillinger eller politiske udtalelser i  

 betænkningen.
 En oversigt over Folketingets sammensætning er  

 optrykt i betænkningen.
4. Ændringsforslag med bemærkninger Ændringsforslag Af	socialministeren, tiltrådt af udvalget:
Til titlen 1) Efter ordene »lov  

 om retssikkerhed og administration på det sociale område« indsættes: »,  lov om hjemmeservice«.
[Konsekvens af ændringsforslag nr. 10] Til § 1 2) I den under nr. 2 foreslåede affattelse af §  

 73 a indsættes som nyt stykke:
» [Visiterede træningsydelser samles i én  

 bestemmelse] 3) Det under nr. 4 foreslåede § 75, stk. 3,  

 affattes således:
» [Konsekvensrettelse, jf. nr. 2] 4) I det under nr. 4 foreslåede § 75 c, stk.  

 4, indsættes efter 3. pkt. som nyt punktum:
» [Præcisering af, at alle hjemmehjælpsmodtagere  

 løbende skal informeres om valgmuligheder ] 5) I nr. 4 indsættes efter den foreslåede §  

 75 d som ny paragraf:
§ »§ 01. Den  

 kommunale myndighed kan fravige bestemmelserne i § 75 c, stk. 1-5, jf. stk.  

 7, og § 75 d, hvis kommunalbestyrelsen på anden måde, under  

 hensyntagen til de konkurrenceretlige regler, sikrer valgfrihed mellem  

 forskellige leverandører af hjælp efter § 71. Socialministeren  

 fastsætter nærmere regler herom.« [Adgang til at fravige leverandørkrav   hjemmel til  

 socialministeren] 6) I det under nr. 10 foreslåede § 128 a, stk.  

 1, indsættes efter »den  

 tidligere opholdskommune« ordene:  

 », jf. § 9 a i lov om retssikkerhed og administration på  

 det sociale område.« [Korrektion] 7) I den under nr. 10 foreslåede § 128 a  

 udgår stk. 2.
[Foreslåede ændringer i regler om  

 mellemkommunal refusion udgår] 8) Efter nr. 11 indsættes som nyt nummer:
 »01. Efter § 149 indsættes som ny paragraf:
»§ 150. Forslag til revision af §§ 71, 73 a, 75-75 d, 01, 75 e og  

 75 g fremsættes for Folketinget i første halvdel af  

 folketingsåret 2004-05.«« [Revisionsbestemmelse] Til § 2 9) Den under nr. 1 foreslåede affattelse af § 9  

 a, stk. 2, affattes således:
» 1)	§ 92, stk. 3, i lov om social service, 2)	§ 58 a i lov om almene boliger samt støttede private  

 andelsboliger m.v. eller 3)	§ 140 i lov om social service.« [Præcisering af regler om mellemkommunal  

 refusion] Ny paragraf 10) Efter § 3 indsættes som ny paragraf:
» I lov om hjemmeservice, jf. lovbekendtgørelse nr. 158 af 1. marts  

 2000, som ændret ved lov nr. 120 af 18. marts 2002, foretages  

 følgende ændring:
1. § 8, stk. 4, ophæves.« [Præcisering af regler for statslig refusion ved  

 hjemmeserviceydelser] Til § 4 11) § 4 affattes således:
» Stk. 1. Loven træder i kraft den 1. juli 2002. §§  

 75 c,  75 d og 01 i lov om social service, jf. denne lovs § 1, nr. 4,  

 træder dog først i kraft den 1. januar 2003. Kommunalbestyrelsen  

 i den enkelte kommune kan beslutte, at bestemmelserne nævnt i 2. pkt.  

 skal have virkning fra et tidligere tidspunkt end den 1. januar 2003.
Stk. 2. En kommunalbestyrelse, der senest dagen efter  

 denne lovs bekendtgørelse i Lovtidende har indgået kontrakt med  

 en privat leverandør om hel eller delvis levering af personlig og  

 praktisk hjælp efter § 71 i lov om social service, kan, for så  

 vidt angår de ydelser, der er omfattet af kontrakten, fravige  

 bestemmelserne i § 75 c, stk. 1-5, jf. stk. 7, i lov om social service, jf.  

 denne lovs § 1, nr. 4, indtil kontraktperiodens udløb, dog senest  

 indtil den 1. juli 2004.« [Ny ikrafttrædelses- og overgangsbestemmelse] Bemærkninger Til nr. 1 Ændringen i titlen er en konsekvensrettelse som  

 følge af ændringsforslag nr. 10.
Til nr. 2 og 3 Der er under lovforslagets behandling blevet rejst  

 spørgsmål om, hvorvidt de kommunale myndigheder også efter  

 de foreslåede redaktionelle ændringer vil kunne tilbyde  

 vedligeholdelsestræning med hjemmel i servicelovens kapitel 14.
Det har ikke været hensigten med lovforslaget at  

 slække på de kommunale myndigheders forpligtelse til at tilbyde  

 hjælp til vedligeholdelse af fysiske og psykiske færdigheder.
Med  

 lovforslaget har regeringen alene ønsket at indskærpe, at  

 vedligeholdelsen af færdighederne i videst muligt omfang bør  

 tilbydes som en integreret del af tilbuddene om personlig og praktisk  

 hjælp, idet vedligeholdelse af daglige færdigheder bedst kan ske  

 ved, at brugerne inddrages i den personlige pleje og i løsningen af de  

 praktiske opgaver i hjemmet.
Særskilte tilbud om vedligeholdelsestræning  

 bør ikke gives efter »hjemmehjælpsbestemmelsen« i § 71. Det foreslås i stedet, at kommunernes  

 forpligtelser til at tilbyde træningstilbud samles i én  

 bestemmelse.
Hermed vil der også skabes fælles rammer for tilbud  

 om og behandling af enkeltsager om træning, uanset om formålet er  

 genoptræning eller vedligeholdelse af færdigheder.
 For at tydeliggøre, at de kommunale myndigheder  

 også fremover vil kunne tilbyde en særlig træningsindsats  

 til enkeltpersoner med henblik på at vedligeholde fysiske eller  

 psykiske færdigheder, foreslås dette tydeliggjort i servicelovens  

 § 73 a.
Til nr. 4 Kommunalbestyrelsen skal, jf. forslaget til affattelse af  

 servicelovens § 75 c, stk. 4, 2. pkt., i samarbejde med den eller de  

 godkendte leverandører udarbejde informationsmateriale om  

 leverandørerne.
Informationsmaterialet skal dels indeholde en grundig  

 præsentation af de enkelte leverandører, dels generelle  

 oplysninger om mulighederne for at vælge.
Med den foreslåede ændring præciseres  

 det, at informationsmaterialet skal opdateres, når en  

 kommunalbestyrelse har indgået kontrakt med en ny leverandør,  

 eller når indgåede kontrakter ændres eller opsiges.  

 Herefter skal alle personer, der ved/fra lovændringens  

 ikrafttrædelse er tilkendt hjælp efter § 71, orienteres om den  

 nye/ændrede valgmulighed.
Den samme informationspligt gælder i de  

 situationer, hvor en kontrakt med en leverandør opsiges, eller hvor  

 kontrakten udløber uden at blive fornyet.
Samtidig præciseres det, at informationsmaterialet  

 skal udleveres til alle de personer, der er omfattet af det frie valg.
Alle  

 modtagere af de ydelser, der er omfattet af valgmuligheden, skal orienteres  

 om den nye eller udvidede valgmulighed.
I de tilfælde, hvor kontrakten  

 med leverandøren kun omfatter visse ydelsestyper som for eksempel  

 praktisk hjælp eller madservice eller kun gælder i visse  

 distrikter i kommunen, kan kommunalbestyrelsen vælge kun at udlevere  

 informationsmaterialet til modtagere af de omfattede ydelser.
Til nr. 5 Formålet med den foreslåede bemyndigelses- og  

 undtagelsesbestemmelse er at give en kommunalbestyrelse, der har et  

 ønske herom, mulighed for at begrænse antallet af godkendte  

 leverandører og dermed fravige bestemmelserne i § 71 c, stk. 1-5, og §  

 75 d.
Det foreslås, at socialministeren fastsætter nærmere  

 regler om betingelserne for at fravige hovedreglen om frit  

 leverandørvalg.
Ønsket om at begrænse antallet af  

 leverandører skal ikke kunne medføre, at det frie valg  

 tilsidesættes.
Begrænsningen skal derfor ske på en  

 måde, der sikrer en vis valgfrihed for borgerne, ligesom  

 begrænsningen af antallet af leverandører skal ske på et  

 objektivt, ikkekonkurrenceforvridende grundlag.
En kommunalbestyrelse, der ønsker at benytte  

 undtagelsesbestemmelsen, skal derfor tilgodese tre hensyn: valgfrihed, lige  

 konkurrence og begrænsning af antallet af leverandører.
I  

 praksis vil disse tre hensyn kunne kombineres ved, at løsningen af  

 opgaverne bringes i udbud.
Det skal af udbudsmaterialet fremgå, at der  

 vil blive indgået kontrakt med to til fem leverandører.  

 Kommunalbestyrelsen vil, ligesom efter hovedbestemmelsen i § 75 c, kunne  

 vælge at opdele kommunen i forskellige distrikter og vil således  

 kunne gennemføre en udbudsforretning for et eller flere distrikter  

 på baggrund af denne opdeling.
Hovedreglen om fri adgang for alle  

 kvalificerede leverandører vil gælde i de distrikter, hvor der  

 ikke gennemføres en udbudsforretning.
Uanset om kommunalbestyrelsen vælger at skabe  

 valgfrihed via hovedbestemmelsen eller via en udbudsforretning, er det  

 nødvendigt at opgøre de kvalitetskrav, der skal stilles til  

 leverandørerne.
Kvalitetskravene skal tjene som grundlag for  

 leverandørernes ansøgninger om godkendelse efter hovedreglen  

 eller som grundlag for afgivelse af tilbud i en udbudsforretning efter  

 undtagelsesbestemmelsen.
Samtidig skal kvalitetskravene danne grundlag for  

 kommunalbestyrelsens vurdering af, hvorvidt en leverandør er  

 kvalificeret, så der i givet fald kan indgås kontrakt.
Det er  

 derfor vigtigt, at kravene er realistiske, konkrete og udtømmende.
Da  

 de ydelser, der tildeles efter § 71, er meget forskelligartede, vil  

 kommunalbestyrelsen skulle fastsætte og offentliggøre  

 forskellige kvalitetskrav for de forskellige ydelsestyper.
Som minimum skal  

 der opgøres særskilte kvalitetskrav for den personlige pleje,  

 for madordningen og for den øvrige praktiske hjælp  

 (rengøring m.v.). Socialministeren fastsætter, jf. § 75 c, stk.  

 7, i en kommende bekendtgørelse regler for opgørelse,  

 offentliggørelse m.v. af de kommunale kvalitets- og priskrav.
For at  

 sikre, at såvel borgerne som leverandørerne har let adgang til  

 de offentliggjorte (pris- og) kvalitetskrav, og for at lette adgangen til  

 løbende at følge implementeringen af lovgivningen, jf.  

 nedenfor, vil der i bekendtgørelsen blandt andet blive stillet krav om  

 offentliggørelse via en internetbaseret løsning i  

 Socialministeriets regi.
Kvalitetskravene skal gælde for alle  

 leverandører af ydelser efter § 71, og der må ikke være  

 forskel på de krav, kommunalbestyrelsen stiller til den kommunale og de  

 private leverandører.
Kvalitetskravene skal udarbejdes i  

 overensstemmelse med og på grundlag af den kvalitetsstandard,  

 kommunalbestyrelsen har fastsat for området.
Ligesom i dag har  

 kommunalbestyrelsen som kommunal myndighed ansvaret for, at alle  

 afgørelser om hjælp effektueres fuldt ud.
Der skal på den  

 baggrund stilles kvalitetskrav til leverandørernes  

 (døgn-)beredskab, så det sikres, at den kommunale myndighed  

 via kravene til leverandørerne kan leve op til sit ansvar.
Kommunalbestyrelsen skal stille krav til  

 leverandørerne, dels i forhold til ydelsernes kvalitet, dels til  

 personalets kompetencer, afhængigt af arbejdsopgaverne og modtagernes  

 forhold.
F.eks. kan der stilles krav om eller mål for personalets  

 uddannelse, arbejdsmiljø, værdibaseret ledelse,  

 ledelseskompetence og brugertilfredshed.
De ovenfor nævnte forskelle i ydelsestyperne  

 afspejler sig også i de krav om valgfrihed, kommunalbestyrelsen skal  

 opfylde som forudsætning for at kunne bringe udbudsredskabet i  

 anvendelse.
Hvis den personlige pleje eller den praktiske hjælp bringes  

 i udbud, skal der via udbuddet skabes valgfrihed mellem to til fem  

 leverandører.
Udbud af madordningen skal resultere i minimum fem  

 leverandører, og det bør tilstræbes, at der for så  

 vidt angår madordningen gives adgang for flest mulige  

 konkurrencedygtige leverandører.
Hvis kommunalbestyrelsen vælger  

 at gennemføre flere udbudsforretninger, baseret på en  

 distriktsopdeling af kommunen, vil der skulle være valgmuligheder i  

 overensstemmelse med ovenstående i alle de distrikter, der har  

 været i udbud.
Hvis den kommunale myndighed ønsker at bringe  

 plejeopgaverne i udbud, vil det endvidere være en forudsætning,  

 at også leverancen af de kommunale serviceydelser i plejehjem og  

 lignende boligenheder indgår i udbuddet.
 Valgfriheden skal gælde alle ydelser efter § 71.  

 Hvis kommunalbestyrelsen alene ønsker at bringe nogle af opgaverne i  

 udbud   eksempelvis udførelsen af den praktiske hjælp   vil de  

 øvrige ydelser være omfattet af hovedbestemmelsen i § 75 c.  

 Hovedbestemmelsen gælder ligeledes, hvis den ønskede valgfrihed  

 ikke kan skabes som resultat af udbuddet, eksempelvis hvis kun én  

 leverandør byder ind på opgaverne.
 De kontrakter, der indgås efter  

 undtagelsesbestemmelsen, skal løbe i en tidsbegrænset periode  

 på ikke over 2 år, hvorefter andre leverandører igen skal  

 have adgang til at søge om godkendelse efter hovedbestemmelsen i § 71  

 c eller til at afgive tilbud i en udbudsforretning i overensstemmelse med  

 retningslinjerne i undtagelsesbestemmelsen.
 Muligheden for at fravige hovedbestemmelsen ændrer  

 ikke på kommunalbestyrelsens forpligtelse til at udarbejde, revidere og  

 udlevere informationsmateriale om den eller de leverandører, som  

 kommunalbestyrelsen har indgået kontrakt med.
Til nr. 6 Ændringsforslaget skal præcisere, at  

 betingelsen i retssikkerhedslovens § 9 a, hvorefter den tidligere kommune  

 eller anden offentlig myndighed skal have medvirket til flytningen, for at  

 der kan ske refusion af udgifterne fra fraflytnings- til  

 tilflytningskommunen, også gælder her.
Til nr. 7 Ændringsforslaget medfører, at der ikke  

 fastsættes et maksimum for fraflytningskommunens betaling til  

 tilflytningskommunen, når en borger har benyttet sin ret til at flytte  

 til en ældre- eller plejebolig m.v. i en anden kommune.
Det  

 foreslås i stedet, at de nuværende regler for mellemkommunal  

 refusion i lov om retssikkerhed og administration på det sociale  

 område fortsat skal gælde på området.
Der skal efter aftale med de kommunale parter  

 iværksættes et fælles udredningsarbejde, som skal munde ud  

 i et forslag til nye mellemkommunale betalingsregler.
De nærmere  

 vilkår for udredningsarbejdet aftales med de kommunale parter i  

 forbindelse med de økonomiske forhandlinger for 2003. Det forventes,  

 at det inden for et år er afklaret, hvordan forslag til de fremtidige  

 mellemkommunale betalingsregler skal udformes.
Til nr. 8 Der foreslås indarbejdet en revisionsbestemmelse,  

 hvorefter socialministeren pålægges at fremsætte forslag  

 til revision af § 71 og §§ 73 a-75 h i første halvdel af  

 folketingsåret 2004-05, det vil sige inden den 1. januar 2005.
Baggrunden er, at der med lovforslaget lægges op til  

 store omlægninger i den kommunale ældrepleje.
De overordnede  

 målsætninger er klare: Der skal skabes valgfrihed for borgerne,  

 private leverandører skal have adgang til at tilbyde deres ydelser til  

 hjemmehjælpsmodtagerne, og der skal skabes øget sikkerhed for,  

 at borgerne får den hjælp, de har krav på.
Det er en  

 fælles forudsætning for, at disse tre overordnede  

 målsætninger kan nås, at der i alle landets kommuner  

 sættes fokus på den kommunale organisation.
Derfor er det  

 også en direkte konsekvens af lovforslaget, at de kommunale  

 beslutningstagere fremover vil skulle yde en målrettet indsats for  

 klart at adskille de funktioner, de har i medfør af deres  

 myndighedsansvar, og de funktioner, de (eventuelt) har i forhold til driften  

 af den kommunale leverandørvirksomhed.
Adskillelsen af myndigheds- og leverandøropgaverne  

 er essentiel af flere grunde.
For det første fordi det dermed  

 tydeliggøres over for både borgere og kommunalpolitikere, at  

 kommunalpolitikernes primære opgave og fornemmeste pligt er at varetage  

 myndighedsopgaverne i forhold til borgerne i kommunen.
For det andet fordi  

 adskillelsen skaber større gennemsigtighed både om borgernes  

 rettigheder og om de politiske prioriteringer, der er foretaget.
Og endelig  

 for det tredje fordi der dermed skabes en klar ansvarsfordeling mellem  

 myndighed og leverandør.
Det er helt centralt, at der skal gives klare udmeldinger  

 om de politiske beslutninger, kommunalbestyrelsen træffer.
Et vigtigt  

 redskab til dette er de kommunale kvalitetsstandarder, alle  

 kommunalbestyrelser er forpligtet til at udfærdige og revidere mindst  

 én gang om året.
Med kvalitetsstandarderne sættes  

 målene for indsatsen i alle led af ældreplejen   hvilke ydelser  

 tilbydes der, hvilke kriterier lægges til grund, når der  

 træffes afgørelser, hvilke værdier   herunder  

 ledelsesmæssige værdier   skal ligge til grund for  

 udførelsen af hjælpen, og hvordan sikres det, at hjælpen  

 udføres i overensstemmelse med afgørelsen? Der skal således gå en klar linje direkte fra  

 de politiske beslutninger, der træffes i kommunalbestyrelsen, til de  

 konkrete ydelser, der leveres i den enkelte borgers hjem.
Det skal ikke kun  

 være kommunalbestyrelsen, administrationen og leverandørerne,  

 der har indsigt i de fastsatte mål og retningslinjer.
Borgerne har  

 også krav på denne information.
Derfor skal kvalitetsstandarderne  

 udformes på en sådan måde, at borgerne dels på et  

 kvalificeret grundlag kan tage stilling til de politiske beslutninger, der  

 træffes i kommunen, dels kan vurdere, om der er sammenhæng mellem  

 de politiske beslutninger og den daglige udførelse af opgaverne i  

 forhold til de ældre.
Dermed kommer kvalitetsstandarderne også  

 til at danne grundlaget for en løbende debat mellem borgerne og  

 kommunalpolitikerne om mål og prioriteringer.
Der er ikke noget nyt i, at kommunalbestyrelsernes  

 primære opgave er at varetage myndighedsopgaverne i forhold til  

 borgerne, herunder at løfte ansvaret for, at der træffes  

 afgørelser i overensstemmelse med politiske beslutninger, og at  

 sørge for, at borgerne fuldt ud får ydelserne i henhold til  

 afgørelserne.
I forhold til ældreområdet har det altid  

 være kommunalbestyrelsens pligt og ansvar at fastsætte  

 serviceniveauet og værdigrundlaget for ældreplejen og at foretage  

 de økonomiske prioriteringer, der er nødvendige for at sikre,  

 at der er tilstrækkeligt med ressourcer til, at leverandørerne  

 kan levere ydelser i overensstemmelse hermed.
Desværre er kommunalbestyrelsernes  

 opmærksomhed om myndighedsrollen blevet sløret.
Dette har  

 resulteret i problemer på flere niveauer: Dels forekommer det, at de  

 kommunale beslutningstagere ikke har skabt den nødvendige  

 sammenhæng mellem serviceniveau og ressourcer; dels har der være  

 eksempler på, at de kommunale beslutningstagere, når der på  

 den baggrund opstår problemer, har valgt at tackle disse problemer ved  

 at lægge pres på medarbejderne (og dermed indirekte på  

 brugerne) i stedet for at tage de nødvendige politiske beslutninger om  

 justeringer af serviceniveau og/eller ressourcer.
Endelig har  

 sammenblandingen af myndigheds- og leverandørrollerne resulteret i en  

 udbredt uklarhed om ressourceanvendelsen i ældreplejen.
 Det er for regeringen og partierne bag det samlede  

 lovforslag ganske afgørende, at disse problemer   som i høj  

 grad er mærkbare for borgerne, der modtager ydelserne   nu bliver  

 løst, når kommunalbestyrelserne som følge af lovforslaget  

 pålægges at skille leverandørvirksomheden ud som en  

 særlig enhed i den kommunale organisation.
Derfor vil det være af stor vigtighed, at der  

 løbende følges op på alle elementer i lovforslaget.
Der  

 skal naturligvis følges op på, hvordan det går med det  

 frie valg: Lever kommunalbestyrelserne op til kravene om at opgøre  

 kvalitets- og priskrav til leverandørerne, viser leverandørerne  

 interesse for at komme ind på markedet, skaber valgmulighederne  

 større brugertilfredshed etc? Men det er lige så vigtigt, at der følges op  

 på, hvordan kommunalbestyrelserne tackler forpligtelsen til at adskille  

 myndigheds- og leverandøropgaverne, og på, hvordan dette  

 påvirker tilrettelæggelsen af og opfølgningen på  

 indsatsen over for de ældre.
 Derfor foreslås alle disse elementer at blive en del  

 af Socialministeriets opfølgningsarbejde, der skal danne grundlaget  

 for forslaget om en eventuel revision af reglerne om personlig og praktisk  

 hjælp m.v.
Til nr. 9 Der er tale om en teknisk konsekvensændring i  

 reglerne om mellemkommunal refusion, idet det præciseres, at personer  

 ved tilbud om ophold i plejehjem og beskyttede boliger efter § 140 i lov om  

 social service har ret til at flytte til en anden kommune efter samme  

 betingelser som ved de øvrige tilbud nævnt i bestemmelsen.  

 Socialministeren vil fastsætte regler for frit valg af amtskommunale  

 botilbud efter § 92 i lov om social service samt tilbud om ophold i plejehjem  

 og beskyttede boliger efter § 140 i lov om social service, der svarer til  

 forslagene i økonomi- og erhvervsministerens lovforslag nr.
L 119  

 vedrørende ældreboliger og plejeboliger efter lov om almene  

 boliger m.v.
Til nr. 10 Det foreslås, at der i forbindelse med de  

 foreslåede ændringer i lov om social service samtidig sker en  

 justering i lov om hjemmeservice med henblik på at tydeliggøre,  

 at det alene er forbrugeres køb af hjemmeserviceydelser, der er  

 berettiget til statstilskud efter hjemmeserviceordningen.
Efter  

 hjemmeservicelovens § 2, stk. 1, kan der ydes bidrag til forbrugeres  

 køb af hjemmeservice, som en virksomhed efter lovens § 2  

 udfører for husstanden.
Bidrag kan alene ydes til husstandens  

 køb af hjemmeservice til privatforbrug.
Inden for det kommunale område kan kommunerne  

 vælge at overlade udførelsen af f.eks. hjælp efter  

 servicelovens § 71 (personlig og praktisk hjælp) til et privat firma,  

 herunder et hjemmeservicefirma.
I forbindelse med sociallovsreformen blev der  

 i lov om hjemmeservice § 8, stk. 4, indsat en bestemmelse, hvor det  

 fastslås, at der ikke kan ydes tilskud efter hjemmeserviceordningen til  

 arbejde, der udføres som led i kommunale tilbud efter kapitel 14 i lov  

 om social service.
Kommunerne skal ikke kunne få statstilskud til  

 opgaver, som kommunen ellers selv er forpligtet til at finansiere.
I forbindelse med indførelsen af homebanking i  

 hjemmeserviceordningen i foråret 2002 er Erhvervs- og  

 Selskabsstyrelsen, som administrerer hjemmeserviceordningen, stødt  

 på en række tilfælde, hvor det er kommet frem, at  

 kommunerne i forbindelse med køb af ydelser fra et hjemmeservicefirma  

 påfører den pågældende borgers cpr-nummer ved  

 betalingen, hvilket gør, at Erhvervs- og Selskabsstyrelsen ikke kan  

 se, at betalingen reelt stammer fra en kommune.
Som følge heraf er der  

 uberettiget blevet udbetalt statstilskud til opgaver, som kommunerne selv  

 skal finansiere.
Efter Erhvervs- og Selskabsstyrelsens opfattelse må  

 kommunernes fremgangsmåde anses for misbrug af hjemmeserviceordningen  

 eventuelt som følge af en fejlagtig fortolkning af § 8, stk. 4, idet  

 kommunerne slutter modsætningsvist fra bestemmelsen.
En fortolkning,  

 der medfører, at der kan ydes tilskud til arbejde, der udføres  

 som led i kommunale tilbud efter alle andre bestemmelser, end de der er  

 nævnt i servicelovens kapitel 14, har aldrig været intentionen  

 med den nugældende formulering i hjemmeserviceloven.
 Med indførelsen af frit valg af privat eller  

 kommunal leverandør af hjemmehjælp i alle landets kommuner  

 forventes kommunernes kontakt til hjemmeservicevirksomheder at blive  

 større, idet der bliver en øget mulighed for, at virksomhederne  

 kan udføre hjemmehjælpsopgaver (primært praktisk  

 hjælp) for kommunerne.
Med henblik på at udelukke enhver tvivl om, hvorvidt  

 staten yder tilskud til kommuners køb af hjemmeserviceydelser,  

 foreslås § 8, stk. 4 i lov om hjemmeservice ophævet.
Herefter  

 bliver det helt klart, at staten alene yder tilskud til forbrugeres  

 køb af hjemmeservice, som det fremgår af lovens § 2, stk. 1, og  

 det bliver tydeligt for kommunerne, at det ikke er lovligt at bruge  

 hjemmeserviceordningen som led i kommunernes forpligtelser over for borgerne  

 i henhold til den sociale lovgivning.
Samtidig understreges det også,  

 at der ikke retmæssigt kan købes hjemmeservice med statstilskud,  

 når en kommune udbetaler tilskud til hjælp efter servicelovens §§  

 71 og 72, som borgeren selv antager, jf. servicelovens § 76, stk. 1.
De praktiske muligheder for misbrug af  

 hjemmeserviceordningen ved indførelsen af frit valg på  

 hjemmehjælpsområdet begrænses i øvrigt af, at  

 betalingen for personlig eller praktisk hjælp   som hidtil - sker  

 direkte fra kommunen til den private leverandør af  

 hjemmehjælpen.
I forbindelse med udmøntningen af  

 bemyndigelsesbestemmelsen i den foreslåede § 75 c, stk. 7, i  

 lovforslagets § 1, nr. 4, vil det blive præciseret, at myndigheden skal  

 betale direkte til leverandøren, således at  

 spørgsmålet om myndighedens betaling til leverandøren for  

 udførelse af hjælp ikke involverer hjemmehjælpsmodtageren,  

 jf. dog servicelovens § 76, stk. 1 og 2.
Til nr. 11 Både kommunernes og leverandørernes  

 repræsentanter har påpeget, at det foreslåede  

 ikrafttrædelsestidspunkt ikke giver tilstrækkelig tid til at  

 implementere de nødvendige ændringer i relation til  

 indførelse af frit valg af leverandører.
For at give  

 kommunalbestyrelsen bedre tid til at indrette den kommunale organisation og  

 administration således, at kommunalbestyrelsen kan leve op til  

 bestemmelserne i §§ 75 c-e foreslås det derfor, at disse bestemmelser  

 først træder i kraft den 1. januar 2003. De private  

 leverandører får dermed også bedre tid til at indrette sig  

 efter de nye muligheder i lovgivningen.
 Af hensyn til de kommunalbestyrelser, der allerede er klar  

 til at iværksætte de foreslåede ændringer,  

 foreslås det at give mulighed for, at den enkelte kommunalbestyrelse  

 kan beslutte, at bestemmelserne skal have virkning fra et tidligere, fastsat  

 tidspunkt i perioden fra den 1. juli 2002 til den 1. januar 2003. I forhold  

 til lovforslagets øvrige elementer (erstatningshjælp, fleksibel  

 hjemmehjælp, friere boligvalg m.v.) fastholdes det foreslåede  

 ikrafttrædelsestidspunkt til den 1. juli 2002.
I nogle kommuner har kommunalbestyrelsen valgt - eventuelt  

 efter udbud - at lade en enkelt privat leverandør helt eller delvis  

 overtage løsningen af opgaverne i hjemmeplejen.
Hermed har  

 kommunalbestyrelsen sikret den pris- og kvalitetsmæssigt mest effektive  

 løsning af opgaverne, men på en måde, der ikke giver  

 brugerne valgfrihed.
Indgåede kontrakter med private  

 leverandører skal respekteres, men det er ikke på længere  

 sigt tilstrækkeligt, at der alene er én leverandør i  

 hjemmeplejen.
Da det frie leverandørvalg er en  

 væsentlig målsætning, er det vigtigt, at der hurtigst  

 muligt gives adgang for alle kvalificerede leverandører til at tilbyde  

 deres ydelser til modtagerne af personlig og praktisk hjælp i alle  

 kommuner.
Derfor foreslås det, at der i lovforslaget  

 indføjes en overgangsbestemmelse, der pålægger disse  

 kommuner senest den 1. juli 2004 at omlægge ældreplejen, så  

 der skabes valgfrihed for borgerne for så vidt angår  

 leverandør.
Valgfriheden kan enten sikres ved at følge  

 hovedbestemmelsen i § 75 c eller ved at lave et fornyet udbud i  

 overensstemmelse med reglerne, der fastsættes efter  

 undtagelsesbestemmelsen i § 75 e.
Adgangen til at anvende overgangsbestemmelsen gælder  

 alene for de dele af hjemmeplejen, der er omfattet af de indgåede  

 kontrakter med private leverandører.
Hvis en kommunalbestyrelse har  

 fastholdt den kommunale leverandør som eneleverandør,  

 eksempelvis i visse distrikter eller i forbindelse med varetagelsen af den  

 personlige pleje, vil de kommunale myndigheder skulle følge  

 hovedbestemmelsen i servicelovens § 71 c eller undtagelsesbestemmelsen, jf. §  

 75 e, for at sikre frit leverandørvalg på disse områder.
 Overgangsbestemmelsen kan alene bruges i forbindelse med  

 kontrakter, som kommunalbestyrelsen har indgået med private  

 leverandører senest dagen efter bekendtgørelsen af denne lov i  

 lovtidende.
Else Winther Andersen (V)  

  Eva Kjer Hansen (V)  Flemming Oppfeldt (V)  

  Troels Lund Poulsen (V)  Aase D.
Madsen (DF)  

  Pia Kristensen (DF) Charlotte Dyremose (KF) nfmd.  

  Helge Adam Møller (KF)  

  Tove Videbæk (KRF) fmd.  

  Anne-Marie Meldgaard (S)  Grete Schødts (S)  

  Jørn Pedersen (S) Karen Jespersen (S)  

  Jette Bergenholz  Bautrup (S)  

  Villy Søvndal (SF)  Margrethe Vestager (RV)  

  Line Barfod (EL) Tjóðveldisflokkurin, Inuit Ataqatigiit og  

 Siumut havde ikke medlemmer i udvalget.
