Ved overtagelse af forpagtning af en restaurationsvirksomhed fra 2  

 kommuner var ikke betalt goodwill og ifølge kontrakten kunne der heller ikke  

 beregnes goodwill ved afståelse.
Da forpagteren efter 5 måneders forløb  

 overdrog forpagtningen til et af ham behersket anpartsselskab, blev et derved  

 beregnet goodwillbeløb på 0,5 mio.
 kr. anset for maskeret udbytte.
 A klagede over, at de stedlige skattemyndigheder for indkomståret 1983  

 havde anset en goodwillværdi på 500.000 kr. ved omdannelse af personlig  

 virksomhed til anpartsselskab for maskeret udlodning.
 Det fremgik af sagens oplysninger, at klageren den 1. marts 1983 havde  

 indgået en forpagtningsaftale med 2 kommuner om forpagtning af  

 restaurationsvirksomheden B.
 Klageren havde ifølge forpagtningskontraktens ordlyd ikke betalt vederlag  

 for goodwill eller lignende ved forpagtningsforholdets indgåelse.
Kontrakten kunne ifølge § 14 opsiges fra begge sider med 6 måneders varsel  

 til en 1. januar.
Fra kommunernes side dog tidligst til ophør den 31.  

 december 1985. Ved en aftale i maj 1986 var kontraktens løbetid blevet  

 forlænget til den 31. december 1990.
Efter en forpagtningsperiode på 5 måneder havde klageren overdraget  

 forpagtningen af restaurationsvirksomheden til et af ham helejet  

 anpartsselskab, C.
I overdragelsen indgik oparbejdet goodwill med i alt  

 500.000 kr.
De stedlige skattemyndigheder havde ikke godkendt den af klageren  

 foretagne overdragelse af goodwillværdi for 500.000 kr., men havde anset det  

 fulde beløb som maskeret udbytte.
Der var ved afgørelsen henvist til  

 forpagtningskontraktens § 15, hvoraf bl.a. fremgik:»»Forpagteren  

 har ikke ved forpagtningsforholdets indgåelse betalt for goodwill eller lign.  

 og er ved sin fratræden ej heller berettiget til afståelsessum, goodwill  

 eller lign., hverken af en efterfølgende forpagter eller af  

 kommunerne.«» Myndighederne havde endvidere henvist til kontraktens  

 § 10, hvoraf det fremgik, at klageren personlig hæftede for alle  

 forpligtelser, selv om han overdrog virksomheden til et anpartsselskab, hvori  

 han selv var og forblev eneste anpartshaver.
Klagerens revisor nedlagte principalt påstand om, at vederlaget for  

 overdragelsen af forpagtningskontrakten måtte anses for goodwill.
Subsidiært  

 nedlagde han påstand om, at beløbet måtte anses som vederlag for afståelse af  

 retten ifølge en forpagtningskontrakt.
Revisoren anførte bl.a., at kontrakten indeholdt en bestemmelse om, at  

 overdragelse af forpagtningsaftalen kunne ske til et af klageren kontrolleret  

 selskab.
At ejerne af restaurationsvirksomheden fastholdt klageren som  

 personlig ansvarlig, måtte efter revisorens opfattelse sidestilles med  

 pengeinstitutternes krav om, at hovedaktionær/anpartshaver kautionerede for  

 sit selskabs engagement.
 Endvidere anførte revisoren, at man ved overdragelsen havde sikret sig, at  

 forpagtningsaftalen skulle løbe i mindst 5 år, hvorefter den erlagte goodwill  

 ville være afskrevet.
Efter de foreliggende oplysninger om vilkårene i den af klageren indgåede  

 kontrakt om forpagtning af restaurationsvirksomheden fandt Landsskatteretten,  

 at det af selskabet betalte beløb på 500.000 kr. hverken kunne anerkendes som  

 betaling for goodwill eller for overdragelse af forpagtningsretten.
Den  

 påklagede ansættelse blev derfor stadfæstet.
 LV 1987, L 6.1.
