Nr LSF 234 Forslag til Lov om ændring af retsplejeloven (Forbud mod hemmeligholdelse  

 af vidneforklaringer) Fremsat af justitsministeren den 9. april 1986 § 1 I lov om rettens pleje, jfr. lovbekendtgørelse nr. 555 af 1. november 1984 som ændret ved lov nr. 226 og lov nr. 227 af 6. juni 1985, foretages følgende ændringer:
 1. I § 835 indsættes som stk. 2.:
»Stk. 2. Retten kan på statsadvokatens begæring give forsvareren pålæg om ikke at videregive et vidnes navn, stilling og bopæl til den tiltalte, såfremt statsadvokaten under domsforhandlingen agter at fremsætte begæring om rettens bestemmelse om, at disse oplysninger ikke må meddeles tiltalte, jfr. § 848, stk. 1.« 2. § 848 affattes således:
»§ 848. Retten kan på begæring bestemme, at et vidnes navn, stilling og bopæl ikke må oplyses for tiltalte, såfremt væsentlige hensyn til vidnet gør det påkrævet.
Er der grund til at antage, at vidnets eller hans nærmestes liv eller helbred vil blive udsat for alvorlig fare, hvis tiltalte får kendskab til vidnets identitet, kan retten yderligere bestemme, at tiltalte skal forlade retssalen, medens vidnet afhøres.
Stk. 2. De i stk. 1 nævnte afgørelser kan ikke træffes, hvis det må antages at være af betydning for tiltaltes forsvar, at tiltalte kender vidnets identitet.
Formanden afgør, om tiltalte skal forlade retssalen under den forudgående forhandling af spørgsmålet om tiltaltes adgang til de nævnte oplysninger.
Stk. 3. Uden for de i stk. 1-2 nævnte tilfælde kan formanden beslutte, at en tiltalt skal forlade retssalen, medens et vidne eller en medtiltalt afhøres, når særegne grunde taler for, at en uforbeholden forklaring ellers ikke kan opnås.
Stk. 4. Har en tiltalt måttet forlade retssalen, medens et vidne eller en medtiltalt afhøres, skal han, når han på nu kommer til stede i retssalen, have oplysning om, hvem der har afgivet forklaring i hans fravær, ligesom forklaringens indhold skal gengives for ham.
Hvis der er truffet bestemmelse i medfør af stk.
1, skal den tiltalte ikke have oplysning om, hvem der har afgivet forklaring i hans fravær.« § 2 Loven træder i kraft dagen efter bekendtgørelsen i Lovtidende og finder anvendelse i alle sager, som ikke er endeligt afgjort ved lovens ikrafttræden.
BEMÆRKNINGER TIL LOVFORSLAGET Almindelige bemærkninger 1. Indledning.
Lovforslaget indebærer, at der foretages en udtrykkelig lovregulering i retsplejeloven af spørgsmålet om anonyme vidner, dvs. adgangen til i straffesager at hemmeligholde dels et vidnes navn m.v. dels indholdet af vidnets forklaring.
De foreslåede regler bygger på flertalsindstillingen i retsplejerådets betænkning nr. 1056/ 1985 om anonyme vidner.
Baggrunden for lovforslaget er, at det i de senere år i en årrække straffesager er forekommet, at vidner har givet udtryk for alvorlig frygt for at afgive vidneforklaring.
Det har navnlig været tilfældet i sager om narkotika- og rockerkriminalitet, men det vil også kunne tænkes at forekomme i f.eks. terrorismesager.
Hvis der er begrundet frygt for, at afgivelse af forklaring vil medføre alvorlige repressalier i form af fysisk overlast m.v. over for vidnet eller vidnets nærtstående, vil vidnet efter de gældende regler være fritaget for at afgive forklaring, jfr.
vidnefritagelsesgrundene i retsplejelovens § 171, stk. 2. Et sådant vidne vil i almindelighed benytte sig af sin ret til at nægte at afgive forklaring.
Hensynet til retshåndhævelsen i alvorlige sager om handel med narkotika, om grov vold eller om terrorisme vil imidlertid ofte gøre det vigtigt, at vidneforklaring afgives, idet sagen måske alene vil kunne gennemføres til domfældelse på grundlag af et udsagn fra et vidne, som er vidnefritaget.
Det vil i sådanne tilfælde kunne være nødvendigt for at opnå vidnets forklaring, at vidnets identitet og vidnets forklaring hemmeligholdes for den tiltalte.
Anvendelsen af sådanne anonyme vidner vil imidlertid på den anden side kunne være forbundet med retssikkerhedsmæssige betænkeligheder.
Det har givet anledning til tvivl i teori og retspraksis, om og i givet fald i hvilket omfang, der efter gældende ret kan ske hemmeligholdelse af et vidnes identitet og forklaring.
Hovedindholdet af lovforslaget er, at der i retsplejeloven gennemføres en udtrykkelig lovfæstelse af princippet om, at en tiltalt har krav på at få kendskab til indholdet af de vidneforklaringer, der afgives i sagen mod ham.
Derimod skal der efter lovforslaget være mulighed for i undtagelsestilfælde at hemmeligholde et vidnes navn, stilling og bopæl for den tiltalte, og eventuelt i forbindelse hermed at lade tiltalte fjerne fra retssalen under vidnets forklaring.
Dette kan dog kun ske, når det findes at være uden betydning for tiltaltes forsvar.
 2. Gældende ret med hensyn til anonyme vidner.
 2.1. De gældende regler i retsplejeloven om oplysning om vidner m.v.
over for sigtede og tiltalte er nærmere beskrevet i retsplejerådets betænkning, side 12-15.
Det fremgår heraf, at retsplejeloven ikke indeholder udtrykkelige bestemmelser om anklagemyndighedens adgang til at føre vidner, hvis identitet holdes skjult for tiltalte.
Gennemgangen af en lang række bestemmelser i retsplejeloven viser imidlertid, at retsplejeloven forudsætter, at en tiltalt normalt er bekendt med eventuelle vidners identitet.
2.2 En række afgørelser fra retspraksis vedrørende anonyme vidner er gengivet i retsplejerådets betænkning, side 15-20.
Retsplejerådet nævner bl.a., at Københavns byret ved en utrykt kendelse af 8. maj 1981 accepterede, at et vidne afgav vidneforklaring under anonymitet.
Sagen vedrørte 9 personer, der bl.a. var sat under tiltale for overfald af særlig farlig, rå og brutal karakter med grov legemsbeskadigelse til følge.
På en restaurant på Nørrebro havde de udøvet vold mod 3 sagesløse personer ved at tilføje dem knytnæveslag, spark og slag med en trækølle og en flaske i ansigtet og på kroppen.
Det ene offer påførtes herved sådanne hjerneskader, at han bl.a. mistede taleevnen.
Et vidne, der havde været til stede i restauranten, ønskede at være anonym af frygt for repressalier.
Byretten tillod vidnet at afgive forklaring under anonymitet, og der blev endvidere truffet bestemmelse om afhøring af vidnet uden de tiltalts tilstedeværelse samt om dørlukning af hensyn til vidnets sikkerhed.
Pressens repræsentanter var imidlertid til stede i retssalen under afhøringen af det anonyme vidne, og vidnets forklaring blev oplæst for de tiltalte, da de påny blev fremstillet i retten.
Spørgsmålet om anvendelsen af anonyme vidner har været forelagt Højesteret i en sag i 1983, jfr.
Ugeskrift for Retsvæsen 1984.81.
I den pågældende straffesag var en mand, der tidligere var straffet adskillige gange for bl.a. berigelsesforbrydelser, bordelvirksomhed og overfald, herunder grov vold, sat under tiltale for omfattende heroinhandel.
I byretten og landsretten var han fundet skyldig i videresalg af mindst 1 kg heroin og idømt fængsel i 5 år og 6 måneder.
Byrettens og landsrettens afgørelser byggede i væsentlig grad på forklaringer afgivet af 2 vidner, hvis identitet var holdt skjult for tiltalte, og hvis forklaring var blevet afgivet i retten uden tiltaltes tilstedeværelse.
Under anke til højesteret påstod tiltalte dommen ophævet under henvisning til, at der var begået en alvorlig rettergangsfejl ved brugen af anonyme vidner.
Ved afgørelsen delte højesteret sig i et flertal på fem dommere og et mindretal på to dommere.
Flertallet fandt ikke, at der var begået en rettergangsfejl i byretten og landsretten, og udtalte at der undtagelsesvis kan ske anonym vidneførsel, såfremt der er nærliggende risiko for, at vidnet eller vidnet nærtstående kan lide overlast, og såfremt hensynet til retshåndhævelsen på grund af sagens alvor og forklaringens betydning for sagen gør det påkrævet.
I sådanne tilfælde kan den tiltalte efter flertallets opfattelse endvidere udelukkes fra at overvære forklaringernes afgivelse eller afskæres fra efterfølgende at blive gjort bekendt med forklaringen i det omfang, det er nødvendigt for at hemmeligholde vidnets identitet.
Mindretallet fandt ikke, at retsplejeloven indeholder hjemmel til at hemmeligholde et vidnes identitet eller til at afskære vidnet fra at blive bekendt med indholdet af vidneforklaringen.
 3. Lovforslagets indhold.
3.1. Retsplejerådet har indgående overvejet synspunkterne for og imod anvendelsen af anonyme vidner.
Der henvises til betænkningen, side 28-33.
Der er i retsplejerådet enighed om, at anvendelsesområdet for anonyme vidner må anses for at være meget begrænset efter den afgørelse, som højesteret har truffet.
3.2. Et flertal på 6 medlemmer af retsplejerådet foreslår (betænkningen, side 35-38), at der gennemføres en udtrykkelig bestemmelse om, at indholdet af en vidneforklaring aldrig kan holdes hverken helt eller delvist hemmeligt for den tiltalte.
Flertallet erkender, at kravet om, at vidners forklaring skal gengives fuldt ud for den tiltalte, kan medføre, at truede vidner under påberåbelse af en vidnefritagelsesgrund vil nægte at afgive forklaring, fordi gengivelsen af forklaringen for tiltalte vil røbe deres identitet.
Selv om dette kan betyde, at grundlaget for domfældelse af en skyldig svigter, finder flertallet, at hensynet til retshåndhævelsen her må vige for hensynet til tiltaltes muligheder for et effektivt forsvar.
Flertallet finder endvidere, at en tiltalt som altovervejende hovedregel bør vide, hvem der afgiver forklaring i sagen mod ham, og have adgang til at overvære afhøring af vidner.
I visse særlige tilfælde, hvor væsentlige hensyn til vidnet gør det påkrævet, bør der dog efter flertallets opfattelse være mulighed for, at vidnets navn, stilling og bopæl hemmeligholdes for tiltalte.
Hvis der ligefrem er tale om, at vidnets eller hans nærmestes liv eller helbred vil blive udsat for alvorlig fare, hvis tiltalte får kendskab til vidnet - vidnet har f.eks. overværet et drab i forbindelse med et rockeropgør bør der være mulighed for yderligere at bestemme, at tiltalte skal fjernes fra retssalen, inden vidnet føres ind i retten og under vidnets forklaring, således at tiltalte ikke ser vidnet.
Efter flertallets forslag må de nævnte muligheder for at afskære tiltaltes kendskab til vidnets identitet ikke bringes i anvendelse, hvis det har betydning for tiltaltes forsvar, at tiltalte kender vidnets identitet.
Flertallet forudsætter i øvrigt, at foranstaltningerne i praksis kun vil kunne finde anvendelse i forbindelse med såkaldt »tilfældige vidner«, som tiltalte ikke kender i forvejen.
Flertallet tillæger det betydning, at forslaget om en adgang til i særlige tilfælde at begrænse tiltaltes kendskab til vidnets identitet gennemføres.
I modsat fald vil der bestå en fare for udvikling mod en tilstand, hvor organiserede kriminelle kan terrorisere også personer uden for det kriminelle miljø fra at optræde som vidner.
3.3 Et mindretal på 2 medlemmer af retsplejerådet (politiets og anklagemyndighedens repræsentanter) finder det særdeles betænkeligt (betænkningen, side 38-41) fuldstændigt at afskære muligheden for at hemmeligholde dele af vidnets forklaring for den tiltalte.
Mindretallet foreslår, at den retstilstand, som er fastslået med højesterets afgørelse gengivet ovenfor under 2.2, fortsat bør være gældende.
Det fremhæves i den forbindelse, at der på baggrund af afgørelsens præmisser må antages at gælde meget grænser for, hvornår retten vil tillade vidneanonymitet, og at der ikke ses at være grundlag for frygt for, at disse grænser ikke vil blive respekteret af fremtidig retspraksis.
Mindretallet fremhæver endvidere, at det til bekæmpelse af særdeles alvorlig og farlig kriminalitet er nødvendigt at benytte vidner, hvis identitet og detaljerede forklaring må holdes skjult for den tiltalte og for andre.
Som eksempel nævnes drab og gidseltagning som led i international terrorvirksomhed eller i opgør inden for organiserede forbrydergrupper.
Mindretallet finder, at det må befrygtes, at trusler og vold mod personer, der kan tænkes at ville vidne imod kriminelle, vil få et øget omfang, såfremt lovgivningen på forhånd udelukker enhver mulighed for at skjule en vidneforklarings indhold for en tiltalt.
3.4. Justitsministeriet kan tiltræde flertallets synspunkter, og lovforslaget er derfor udformet i overensstemmelse med flertallets lovudkast.
 4. Hørte myndigheder m.v.
Retsplejerådets betænkning har været sendt til høring hos præsidenterne for østre og vestre landsret, Københavns byret, og retterne i Århus, Odense og Ålborg, Den Danske Dommerforening, Dommerfuldmægtigforeningen, rigsadvokaten, politidirektøren i København, Foreningen af politimestre i Danmark, Politifuldmægtigforeningen, rigspolitichefen, Dansk Kriminalpolitiforening, Dansk politiforbund og Advokatrådet.
 5. Økonomiske og administrative konsekvenser.
Lovforslaget skønnes ikke at medføre økonomiske eller administrative konsekvenser for det offentlige.
Bemærkninger til lovforslagets enkelte bestemmelser Til § 1 Til nr. 1.
Bestemmelsen svarer til § 835, stk. 2, i lovudkastet fra retsplejerådets flertal.
 Der henvises til betænkning nr. 1056/ 1985, side 43-44.
 Til nr. 2.
Bestemmelsen svarer til § 848 i lovudkastet fra retsplejerådets flertal.
 Der henvises til betænkning nr. 1056/ 1985, side 35-38 og side 44-46.
Til § 2 Bestemmelsen indeholder ikrafttrædelsesbestemmelsen. Ændringen bør efter justitsministeriets opfattelse træde i kraft snarest muligt.
Det foreslås derfor, at loven skal træde i kraft dagen efter bekendtgørelsen i Lovtidende, og at den skal have virkning for alle sager, der ikke er endeligt afgjort ved lovens ikrafttræden.
