Fremsat den 6. februar 2008 af velfærdsministeren (Karen Jespersen) Forslag til Lov om ændring af lov om social service, lov om retssikkerhed og administration på det sociale område og lov om almene boliger m.v.
(Takst for driftsorienteret tilsyn, indhentelse af økonomiske oplysninger om husstandsmedlemmer og indhentelse af oplysninger om boligsøgende ved anvisninger af ledige almene boliger m.v.) § 1 I lov om social service, jf. lovbekendtgørelse nr. 1117 af 26. september 2007, som ændret ved § 10 i lov nr. 434 af 8. maj 2006, § 15 i lov nr. 1587 af 20. december 2006, § 9 i lov nr. 346 af 18. april 2007 og § 36 i lov nr. 523 af 6. juni 2007, foretages følgende ændringer:
 1. Overskriften før § 146 affattes således:
»Opfølgning, tilsyn og betaling for tilsynet« 2. Efter § 148 a indsættes:
 »§ 149 . Kommunalbestyrelsen og regionsrådet fastsætter en takst for det generelle driftsorienterede tilsyn, jf. § 5, stk. 7, og § 148 a, som betales af de tilbud, der er omfattet af tilsynet.
Stk. 2 . Taksten efter stk. 1 skal beregnes med udgangspunkt i de gennemsnitlige omkostninger ved gennemførelsen af tilsynet i tilbuddet eller typen af tilbud.« 3. I § 165 a, stk. 1 og 2, ændres »§§ 38 og« til: »§«.
§ 2 I lov om retssikkerhed og administration på det sociale område, jf. lovbekendtgørelse nr. 1047 af 27. august 2007, som ændret ved § 11 i lov nr. 434 af 8. maj 2006, foretages følgende ændringer:
 1. I § 9 c, stk. 2, nr. 1, ændres »191« til: »192«.
 2. I § 11 a, stk. 2, 1. pkt., indsættes efter »ægtefælle«: »eller samlever«.
 3. I § 11 a, stk. 2, indsættes efter 1. pkt.:
»Tilsvarende oplysninger kan indhentes om andre husstandsmedlemmer.« 4. § 64, stk. 1, nr. 1, ophæves.
 5. § 64, stk. 2, 2. pkt., ophæves.
§ 3 I lov om almene boliger m.v., jf. lovbekendtgørelse nr. 1118 af 26. september 2007, som ændret ved § 10 i lov nr. 539 af 8. juni 2006, lov nr. 1590 af 20. december 2006 og § 2 i lov nr. 575 af 6. juni 2007, foretages følgende ændring:
 1. Efter § 178 indsættes:
»§ 178 a.
Reglerne i § 11 a i lov om retssikkerhed og administration på det sociale område finder tilsvarende anvendelse ved kommunalbestyrelsens, det sociale nævns og Ankestyrelsens behandling af sager om anvisning af en bolig eller sager om godkendelse af udlejning af en bolig i henhold til denne lov, tidligere ældreboliglov, tidligere boligbyggerilove, tidligere kollegiestøttelove og tidligere byggestøttelove samt ved kommunalbestyrelsens behandling af sager om anvisning af en bolig i andet udlejningsbyggeri.
De myndigheder, der er nævnt i stk. 1, skal give den, der ansøger om eller modtager hjælp, skriftlig besked om adgangen til at indhente oplysninger efter stk. 1.« § 4 Stk. 1. Loven træder i kraft den 1. juli 2008.
 Stk. 2. Afgørelser om hjælp til udlændinge efter § 3, stk. 4, i lov om aktiv socialpolitik, der er truffet af Sikringsstyrelsen inden den 1. september 2007, kan uanset ophævelsen af § 64, stk. 1, nr. 1, og stk. 2, 2. pkt., i lov om retssikkerhed og administration på det sociale område, jf. denne lovs § 2, nr. 4 og 5, indbringes for Ankestyrelsen.
Bemærkninger til lovforslaget Almindelige bemærkninger 1. Indledning Lovforslaget består af tre elementer:
1) Takst for det generelle driftsorienterede tilsyn »tilsynstakst« 2) Indhentelse af nødvendige økonomiske oplysninger om husstandsmedlemmer 3) Indhentelse af oplysninger om boligsøgende ved anvisninger af ledige almene boliger mv.
§ 1 og § 2 i lovforslaget er en genfremsættelse fra 1. samling i folketingsåret 2007-08 (lovforslag nr.
L10, FT.
Tillæg A 171 og 183). I det foreliggende lovforslag er ikrafttrædelsesdatoen ændret til 1. juli 2008.
1.1. Takst for det generelle driftsorienterede tilsyn »tilsynstakst« Det foreslås, at kommunalbestyrelser og regionsråd skal fastsætte en takst for deres udførelse af det generelle driftsorienterede tilsyn efter serviceloven.
Taksten skal beregnes med udgangspunkt i de gennemsnitlige omkostninger ved gennemførelsen af tilsynet i tilbuddet eller typen af tilbud, og betales af de tilbud, der er omfattet af tilsynet.
Tilbuddets udgift til tilsynet  dvs. taksten  indgår i den samlede betaling for brug af tilbuddet, og udgiften afholdes dermed endeligt af den visiterende kommune.
Formålet med lovforslaget er at skabe størst mulig gennemskuelighed og sammenlignelighed mellem de private, herunder selvejende institutioner, regionale og kommunale tilbud efter serviceloven, herunder sammenlignelighed mellem tilbuddenes reelle udgifter.
Kommuner og regioner skal efter de gældende regler indregne udgifter til det institutionelle tilsyn i taksterne for kommunale og regionale tilbud.
Dermed bliver taksterne for disse tilbud højere end for tilsvarende private tilbud, som ikke indeholder udgifter til det driftsorienterede tilsyn.
Med forslaget skabes der ligestilling med hensyn til takstberegningen, hvilket vil forbedre den sociale service for borgeren, idet den faglige beslutning om valg af tilbud ikke skævvrides af udgiftstænkning.
Forslaget giver en mere retfærdig fordeling af udgifterne til tilsyn med private tilbud, idet det med forslaget bliver de kommuner, som bruger tilbuddet, som betaler, og ikke den kommune, som tilbuddet ligger i.
Det vil mindske modstand fra kommuner mod at have mange private tilbud, som bruges af andre kommuner, liggende i kommunen.
Det vil medvirke til at opretholde et bredt spek­trum af såvel offentlige som private tilbud til gavn for borgeren.
 Med forslaget ligestilles de forskellige private tilbud efter lov om social service, uanset om de har driftsoverenskomst med en kommune eller en region, ved at der skabes ensartede vilkår for beregningen af de udgifter, der er knyttet til brugen af tilbud efter serviceloven.
 Lovforslaget supplerer reglerne om Tilbudsportalen og omkostningsbestemte takster og understøtter målsætninger om gennemskuelighed, sammenlignelighed og lige konkurrence mellem sociale tilbud, og lovforslaget styrker kommunernes beslutningsgrundlag for valg af tilbud, hvilket giver fleksibilitet og større bredde i valget af tilbud.
 1.2. Indhentelse af nødvendige økonomiske oplysninger om husstandsmedlemmer.
Myndighederne har efter lov om retssikkerhed og administration på det sociale område (retssikkerhedsloven) adgang til uden samtykke at forlange nødvendige økonomiske oplysninger om en ansøger og dennes ægtefælle fra andre myndigheder.
Det foreslås, at hjemmelen i retssikkerhedsloven udvides til også at omfatte nødvendige økonomiske oplysninger om ansøgerens eventuelle samlever og andre relevante husstandsmedlemmer.
Formålet med lovforslaget er i første række at sikre, at det nye indkomstregister, jf. lov om et indkomstregister, kan anvendes af kommunerne i relation til alle personer, hvis indkomst indgår ved beregningen af sociale ydelser.
Hermed gøres anvendelsen af registret mere effektiv.
Forslaget skal således medvirke til udnyttelsen af registrets potentiale.
Med forslaget sikres samtidig en klar samlet hjemmel i retssikkerhedsloven til, at myndighederne uden samtykke kan kræve nødvendige økonomiske oplysninger fra andre myndigheder ikke blot om en ansøger og dennes ægtefælle men også om en eventuel samlever eller andre husstandsmedlemmer, når disses indkomst er afgørende for en social ydelse.
Reglerne om myndighedernes indhentelse af økonomiske oplysninger i sociale sager kommer således til at fremgå samlet af retssikkerhedslovens § 11 a og dermed mere klart for borgerne.
 1.3. Indhentelse af oplysninger om boligsøgende ved anvisninger af ledige almene boliger mv.
Formålet med lovforslaget til ændring af lov om almene boliger m.v. er dels at skabe hjemmel for kommunalbestyrelsen, de sociale nævn og Ankestyrelsen til at indhente alle de oplysninger både af økonomisk og personlig karakter fra andre myndigheder m.fl., som er nødvendige for at behandle sager om anvisninger af boligsøgende til ledige almene boliger m.v., dels at sikre at indkomstregisteret anvendes i disse sager.
I flere af de nævnte sager er oplysninger om de boligsøgendes indkomst et afgørende element i sagens behandling.
Indhentelse af andre oplysninger end økonomiske kræver efter forslaget den pågældendes forudgående samtykke.
2. Gældende ret og lovforslagets hovedindhold 2.1. Takst for det generelle driftsorienterede tilsyn »tilsynstakst«.
Regionerne fører det institutionelle tilsyn med de private tilbud, som de har indgået driftsoverenskomst med.
Udgifterne til dette tilsyn dækkes via den pris, som kommunen skal betale for tilbuddet, og som fastsættes i den årlige rammeaftale.
Baggrunden herfor er, at bortset fra ganske få opgaver, som regionerne har fået særlig finansiering til, skal alle regionens udgifter på det sociale område finansieres af kommunerne.
Fra 1. januar 2007 har kommunerne skullet beregne omkostningsbestemte takster for kommunale tilbud.
Disse takster skal beregnes med udgangspunkt i de gennemsnitlige langsigtede omkostninger ved levering af tilbuddet eller typen af tilbud.
Heri indgår også udgifter til det institutionelle tilsyn.
For private tilbud, som en kommune indgår driftsoverenskomst med, fastsættes prisen for tilbuddet i en kontrakt eller aftale mellem den private leverandør og kommunalbestyrelsen.
Heri indgå ikke udgifter til det institutionelle tilsyn, idet der ikke er lovhjemmel til, at private tilbud skal betale for dette tilsyn.
Det betyder, at taksten for private tilbud, som har overenskomst med en kommune, vil være lavere end både taksten for tilsvarende private tilbud, som har overenskomst med en region og tilsvarende regionale og kommunale tilbud, og det kan skabe en uhensigtsmæssig økonomisk incitamentsstruktur, hvor kommunerne fravælger de tilbud, hvor de skal betale for tilsyn til fordel for tilbud, hvor der ikke skal betales for tilsynet.
Derudover kan det skabe modstand mod at have private tilbud, som bruges af andre kommuner, liggende i kommunen, idet beliggenhedskommunen vil have tilsynsudgifter, som den ikke får dækket.
Lovforslaget indebærer, at kommunalbestyrelser og regionsråd skal fastsætte en takst for deres udførelse af det generelle driftsorienterede tilsyn efter serviceloven.
Dermed bliver de private tilbud, som en kommune har driftsoverenskomst med, tilsvarende omfattet af en takst for tilsynet, som de kommunale, regionale, og private tilbud, som regionen har indgået driftsoverenskomst med, er omfattet af.
Taksten, der beregnes med udgangspunkt i de gennemsnitlige omkostninger ved gennemførelsen af tilsynet i tilbuddet eller typen af tilbud, afholdes af de tilbud, der er omfattet af tilsynet.
Tilbuddets udgift til tilsynet  dvs. taksten  vil komme til at indgå i den samlede betaling for brug af tilbuddet, og udgiften afholdes dermed endeligt af den visiterende kommune.
Herved sker der en jævnbyrdig fordeling af udgifterne til det driftsorienterede tilsyn mellem de kommuner, der bruger de konkrete tilbud.
Lovforslaget indebærer derfor, at private tilbud ligestilles med hensyn til takstberegningen, uanset om de har driftsoverenskomst med en region eller en kommune.
Hermed skabes størst mulig gennemskuelighed og sammenlignelighed mellem de private, herunder selvejende institutioner, regionale og kommunale sociale tilbud, herunder sammenlignelighed mellem tilbuddenes reelle udgifter.
Det vil forbedre den sociale service for borgeren, idet den faglige beslutning om valg af tilbud ikke skævvrides af udgiftstænkning, ligesom forslaget medvirker til at opretholde et bredt spek­trum af såvel offentlige som private tilbud til gavn for borgeren.
 Lovforslaget omfatter både en kommunal og en regional takstfastsættelse for tilsyn med henblik på at skabe et ensartet retsgrundlag for beregning af tilsynstaksten.
 Kommunens udgift til taksten for tilsynet er omfattet af reglerne om mellemkommunal refusion, således at opholdskommunen får refunderet udgiften til tilsynet af betalingskommunen.
 Reglerne om statsrefusion for forsorgshjem og kvindekrisecentre efter servicelovens §§ 109-110 indebærer, at kommunens udgift til taksten for tilsynet er omfattet af den statsrefusion, der ydes ved tilbud efter §§ 109 og 110.
2.2. Indhentelse af nødvendige økonomiske oplysninger om husstandsmedlemmer Efter retssikkerhedslovens § 11 a, stk. 2, kan en myndighed uden samtykke kræve nødvendige økonomiske oplysninger om en ansøger og dennes ægtefælle fra andre offentlige myndigheder.
Oplysningerne kan indhentes til brug for behandlingen af en enkelt sag eller til brug for generel kontrol.
Oplysningerne kan samkøres med data fra myndighedens egne it-systemer, når dette er nødvendigt for at kontrollere, om betingelserne for at yde hjælp er opfyldt, herunder med henblik på efterfølgende kontrol af den udbetalte støtte.
Bestemmelsen gælder, når kommuner og klageinstanser behandler og afgør sager på de områder, der er omfattet af retssikkerhedsloven.
 Ved lov nr. 404 af 8. maj 2006 (L 120, Folketingstidende Tillæg A, s. 3506, Tillæg B, s. 805, Tillæg C, s. 466) blev det samtidig med lov om et indkomstregister fastsat i retssikkerhedslovens § 11 a, at myndighederne kan og - i det omfang oplysningerne findes i indkomstregisteret - skal indhente disse økonomiske oplysninger fra indkomstregisteret.
For visse sociale ydelser gælder imidlertid, at ydelsen er afhængig af indkomstforholdene også hos andre end ansøgeren og en evt. ægtefælle.
Det gælder ikke mindst boligsikring og boligydelse, der efter lov om individuel boligstøtte beregnes af kommunerne på grundlag af hele husstandens indkomst, dvs. indkomst fra ansøgeren, ægtefælle, hjemmeboende børn og andre, som f.eks. en samlever, der har fast ophold i boligen uden at være logerende.
Også i andre love er der eksempler på, at en ydelse er afhængig af økonomien for andre end ansøgeren selv og en eventuel ægtefælle.
Det gælder bl.a. lov om social pension og reglerne om friplads i lov om dag-, fritids- og klubtilbud m.v. til børn og unge.
Indkomstoplysninger om sådanne personers økonomiske forhold indhentes i dag ikke efter retssikkerhedsloven men efter de generelle regler i forvaltningsloven og persondataloven (jf. bemærkningerne til lovforslaget til retssikkerhedslovens § 11 a, L 138 2002-03 Folketingstidende Tillæg A, s. 3387).
 Retssikkerhedslovens regel om, at oplysningerne kan og så vidt muligt skal indhentes fra indkomstregisteret, gælder altså ikke for samlevere og andre husstandsmedlemmer.
En tværministeriel arbejdsgruppe med deltagelse af KL om anvendelse af det nye indkomstregister har påpeget, at en af forudsætningerne for realisering af registrets potentialer er, at der er adgang til at indhente data fra registret om alle relevante parter.
Som et led i opfyldelsen af forudsætningerne for realisering af indkomstregisterets potentialer foreslås derfor i forlængelse af lov nr. 404 af 8. maj 2006, at nødvendige økonomiske oplysninger om en ansøgers eventuelle samlever og andre relevante husstandsmedlemmer kan indhentes efter samme regler som gælder for indhentelse af økonomiske oplysninger om en ansøgers ægtefælle.
 På denne måde sikres samtidig en klar samlet hjemmel i retssikkerhedsloven til at forlange de nødvendige økonomiske oplysninger om alle relevante husstandsmedlemmer til enkeltsagsbehandling og til kontrol, således at reglerne om myndighedernes indhentelse af økonomiske oplysninger i sociale sager fremgår samlet for borgerne af retssikkerhedslovens § 11 a.
 2.3. Indhentelse af oplysninger ved anvisninger af almene boliger mv.
Efter lov om almene boliger m.v. og efter tidligere lovgivning om offentligt støttet byggeri træffer kommunalbestyrelsen afgørelse i en række sager om tildeling af ledige boliger.
Det drejer sig dels om sager, hvor kommunalbestyrelsen selv foretager anvisning af en ledig bolig, dels om sager, hvor kommunalbestyrelsen skal godkende udlejninger, som foretages af andre.
I en række tilfælde kan kommunalbestyrelsens afgørelser indbringes for det sociale nævn og for Ankestyrelsen.
 Derudover har kommunalbestyrelsen - ligeledes med et boligsocialt sigte  mulighed for at foretage anvisninger af ledige boliger i private udlejningsejendomme og kommunalt ejede ejendomme.
I de nævnte sager kan indgå spørgsmålet om ansøgerens/husstandens indkomst i kommunens sagsbehandling.
I nogle af sagerne er der endvidere behov for  med den pågældendes forudgående samtykke - at indhente oplysninger af mere fortrolig karakter.
Dette gælder f.eks. sager om anvisning til ældreboliger, herunder plejeboliger, hvor kommunalbestyrelsen foretager en samlet vurdering af den boligsøgendes behov for en bolig af den pågældende karakter.
I disse sager indgår således oplysninger om ansøgerens sociale forhold, helbredstilstand m.v.
 Med forslaget sikres en hjemmel i lov om almene boliger m.v. til kommunalbestyrelsens, det sociale nævns og Ankestyrelsen indhentelse af oplysninger fra alle relevante parter i de nævnte sager, herunder til - uden forudgående samtykke - at indhente oplysninger om økonomiske forhold om den boligsøgende og andre husstandsmedlemmer.
 Forslaget medvirker endvidere til at realisere indkomstregisterets potentialer, jf. lov om et indkomstregister.
 Forslaget svarer til den adgang, som kommunalbestyrelsen har til at indhente oplysninger i sager omfattet af lov om retssikkerhed og administration på det sociale område (med den samtidig foreslåede ændring vedrørende indhentning af økonomiske oplysninger hos samlevere og andre husstandsmedlemmer).
2.4. Redaktionelle ændringer Lovforslaget indeholder endvidere enkelte redaktionelle ændringer.
3. Økonomiske og administrative konsekvenser for stat, kommuner og regioner Forslaget om tilsynstakst er udgiftsneutralt for det offentlige som helhed.
Forslaget medfører alene, at der flyttes udgifter fra de private tilbuds beliggenhedskommune til de kommuner, der anvender pladserne i de private tilbud.
 Forslaget om indhentelse af oplysninger fra indkomstregisteret er en af flere forudsætninger for implementering af registret i kommunerne.
Implementeringen af indkomstregisteret i kommunernes administration af kontante ydelser kommer til at forløbe i to faser.
Den første fase, som indledes, når indkomstregisteret sættes i drift, vil primært bestå i omlægninger af de kommunale it-systemer og sagsgange.
Den næste fase vil bl.a. bestå i en tilpasning af de materielle bestemmelser i den sociale lovgivning, så de nødvendige indkomstoplysninger i videst muligt omfang kan hentes i indkomstregisteret.
Forslaget er en teknisk juridisk men samtidig grundlæggende forvaltningsretlig forudsætning for begge faser i implementeringen af registret i den kommunale sagsbehandling.
I den første fase er det blevet anslået af den tværministerielle arbejdsgruppe, at kommunerne vil kunne realisere procesbesparelser på ca. 36 mio. kr. i 2008 som følge af, at de ikke manuelt skal håndtere lønsedler m.v.
Disse kommunale procesbesparelser er i henhold til kommune­økonomi­aftalen for 2007 undtaget fra DUT-princippet.
Ifølge kommuneøkonomiaftalen foretages der således ikke bloktilskudsregulering ved digitaliseringsprojekter, hvor implementeringsforløbet i kommunerne har væsentlig betydning for realisering af effektiviseringspotentialet.
Nærværende forslag er en af en række forudsætninger for, at besparelserne kan realiseres.
Forslaget om indhentelse af oplysninger om boligsøgende ved anvisninger af ledige almene boliger mv. vurderes ikke at have økonomiske konsekvenser for det offentlige.
Specielt vedrørende indhentelse af oplysninger fra indkomstregisteret gælder, at forslaget medvirker til implementering af dette register i kommunerne, jf. bemærkningerne ovenfor.
 De økonomiske konsekvenser af lovforslaget skal forhandles med de kommunale parter.
4. Økonomiske og administrative konsekvenser for erhvervslivet Forslaget har ikke nævneværdige økonomiske eller administrative konsekvenser for erhvervslivet.
5. Administrative konsekvenser for borgerne Forslaget om takst har ingen administrative konsekvenser for borgerne.
Forslaget om indhentelse af oplysninger fra indkomstregisteret vil medføre administrative lettelser for borgerne, idet borgeren ikke skal aflevere oplysninger om indkomstforhold til offentlige myndigheder i det omfang, oplysningerne findes i indkomstregisteret.
Myndighederne vil kunne hente oplysningerne i indkomstregisteret.
 Anvendelse af data fra indkomstregisteret vil endvidere kunne medføre, at borgerne får en hurtigere, lettere og mere korrekt sagsbehandling hos myndighederne.
Forslaget om indhentelse af oplysninger om boligsøgende ved anvisninger af ledige almene boliger mv. vil medføre administrative lettelser for borgerne, idet borgeren ikke længere selv vil skulle fremskaffe oplysninger om personlige og/eller økonomiske forhold til brug for kommunalbestyrelsens sagsbehandling.
Kommunalbestyrelsen, de sociale nævn og Ankestyrelsen vil kunne rekvirere de pågældende oplysninger direkte hos de relevante parter - og for de økonomiske oplysningers vedkommende ved anvendelse af indkomstregisteret, jf. bemærkningerne ovenfor.
6. Miljømæssige konsekvenser Forslaget har ikke miljømæssige konsekvenser.
7. Forholdet til EU-retten Forslaget indeholder ikke EU-retlige aspekter.
8. Hørte myndigheder og organisationer Lovforslaget har været sendt til høring hos:
 Statsministeriet, Finansministeriet, Justitsministeriet, Økonomi- og Erhvervsministeriet, Erhvervs- og Selskabsstyrelsen, Ministeriet for familie- og forbrugeranliggender, Beskæftigelsesministeriet, Arbejdsdirektoratet, Arbejdsmarkedsstyrelsen, Ankestyrelsen, Indenrigs- og Sundhedsministeriet, Skatteministeriet, Økonomistyrelsen, Domstolsstyrelsen, Statsforvaltningsdirektørerne, Foreningen af jurister ved statsforvaltningerne, Advokatrådet, Andelsboligforeningernes Fællesrepræsentation, Boligselskabernes Landsforening, BOSAM, Danmarks Lejerforeninger, Datatilsynet, Integrationsministeriet, Undervisningsministeriet, Danske Regioner, KL, Kommunernes Revision, Dansk Socialrådgiverforening, Danske Handicaporganisationer, Landsforeningen Ældre Sagen, Det Centrale Handicapråd, Ældremobiliseringen, Danske Ældreråd, Rådet for Socialt Udsatte, Landsforeningen SIND, Landsbyggefonden, Lejernes Landsorganisation i Danmark, Organisationen af Selvejende Institutioner, Ældreboligrådet, Revisionsaktieselskabet af 1962, KMD, Socialchefforeningen, Foreningen af Børne- og Kulturchefer og Rigsrevisionen.
