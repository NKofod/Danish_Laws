 Medlemmet blev afskediget fra sit arbejde som frikirkepræst på  

 Bornholm, hvilket bl.a. indebar, at familien måtte fraflytte tjenesteboligen.  

 Medlemmet opsagde derfor sit bijob som vicevært 15 1/4 timer om måneden,  

 fordi familien valgte at flytte fra Bornholm, hvor jobmulighederne ikke var  

 gode.
 Direktoratet fandt, at medlemmet skulle udelukkes fra ret til dagpenge  

 i 5 uger, fordi medlemmet ikke havde en i arbejdsløshedsforsikringslovens  

 forstand fyldestgørende grund til at opsige sit arbejde som vicevært.
 Ankenævnet fandt, at opsigelsen af viceværtjobbet ikke skulle medføre  

 indgreb i dagpengeretten og lagde herved vægt på, at der var tale om et bijob  

 med alene 15 1/4 timers arbejde om måneden.
 Ankenævnet lagde i øvrigt vægt på, at medlemmet opsagde viceværtjobbet  

 i umiddelbar tilslutning afskedigelsen som præst - uden at afskedigelse kunne  

 tilregnes ham - samt det forhold, at han var nødsaget til at fraflytte  

 tjenesteboligen.
Medlemmet var i perioden fra 1. maj 1979 til 30. september 1992 ansat som  

 frikirkepræst på Bornholm.
Medlemmet blev opsagt som præst af økonomiske  

 grunde, fordi medlemstallet var faldende, hvorefter han flyttede til  

 Haderslev.
 Sideløbende med arbejdet som præst var medlemmet, som var uddannet lærer,  

 »tilkaldevikar« på den lokale skole, ligesom han var ansat som  

 vicevært i en bank 15 1/4 time om måneden.
 I forbindelse med opsigelsen som præst og flytningen til Haderslev opsagde  

 medlemmet også stillingen som vicevært i banken.
Medlemmet har forklaret, at han ved fratrædelsen var nødsaget til at  

 flytte fra sin tjenestebolig, og at man »helst skal flytte fra egnen,  

 når man ophører som frikirkepræst«.
Endvidere var der stor arbejdsløshed  

 på Bornholm, hvorfor medlemmet mente, at der var bedre muligheder i  

 Haderslev, hvor familien kunne få en bolig.
 Kassen traf den 14. december 1992 afgørelse om, at medlemmet ikke havde en  

 i arbejdsløshedsforsikringslovens forstand fyldestgørende grund til at opsige  

 viceværtarbejdet, fordi opsigelsen skyldtes private forhold, og fordi  

 medlemmet ikke skulle overtage andet arbejde i Haderslev.
 Direktoratet fandt, at medlemmet skulle udelukkes fra ret til dagpenge i 5  

 uger fra den 1. oktober 1992, fordi medlemmet ikke havde en i  

 arbejdsløshedsforsikringslovens forstand fyldestgørende grund til at opsige  

 sit arbejde som vicevært.
Direktoratet bemærkede, at opsigelsen af et hvilket som helst arbejde  

 medfører karantæne, medmindre opsigelsen er fyldestgørende begrundet, og at  

 udgangspunktet for en vurdering heraf var, at kun arbejdsmarkedsmæssige  

 forhold kunne tillægges betydning.
Flytning uden for hjemstedet kunne alene  

 anses for en fyldestgørende grund, hvis flytningen skyldtes overtagelse af  

 andet varigt arbejde.
 Ankenævnet fandt, at medlemmets opsigelse af sit arbejde som vicevært i  

 banken ikke skulle medføre indgreb i hans dagpengeret.
 Ankenævnet lagde vægt på, at medlemmet opsagde arbejdet i tilslutning til,  

 at han blev afskediget fra sin hovedbeskæftigelse som præst, uden at dette  

 arbejdsophør kunne tilregnes ham, samt det forhold, at han var nødt til at  

 fraflytte sin tjenestebolig i forbindelse med ophøret af sin  

 hovedbeskæftigelse.
 Ankenævnet lagde endvidere vægt på, at arbejdet som vicevært var et bijob,  

 og at han alene havde 15 1/4 timers arbejde om måneden.
 Endelig lagde nævnet vægt på, at opregningen i direktoratets  

 bekendtgørelse nr. 673 af 9. oktober 1991, § 26, af tilfælde, hvorefter et  

 medlem har en fyldestgørende grund til at opsige sit arbejde, ikke er  

 udtømmende.
 Ankenævnet ændrede således direktoratets afgørelse.
