Landsinspektørnævnet tager konkret stilling til, om en sag falder  

 indenfor nævnets virksomhedsområde.
Foruden de egentlige matrikulære arbejder  

 og andre arbejder, som ifølge gældende regler skal udføres eller udtrykkeligt  

 forudsættes udført af en praktiserende landinspektør antages det, at nævnet  

 kan behandle sager vedrørende arbejder, hvortil der naturligt og normalt  

 benyttes landinspektører.
I landinspektørnævnets sag nr. 62, kontorassistent Larsen mod  

 landinspektørerne K og P, afsagde nævnet den 26. marts 1977 sålydende KENDELSE:
Ved skrivelse af 14. december 1976 har kontorassistent Larsen klaget over  

 landinspektørerne K og P i anledning af deres behandling af en sag om  

 bygningsafsætning på ejendommen matr.nr. 8aa Nyby by og sogn, der er  

 naboejendom til Larsens ejendom.
I klagen er bl.a. fremført, at nedennævnte  

 tre attester fra landinspektørerne bevidst har været urigtige.  

 Landinspektørerne har under sagen afvist klagen, men har erkendt, at to af  

 attesterne fejlagtigt har fået et urigtigt indhold.
Det fremgår af sagen, at ejeren af den nævnte ejendom, bygmester Thomsen,  

 i 1972 til videresalg agtede at opføre et hus med udnyttet tagetage på  

 grunden.
I juni 1972 rekvirerede han landinspektørerne K og P til at foretage  

 afsætning af huset på grunden, og efter at denne afsætning havde fundet sted,  

 udstedte landinspektør P den 19. juni 1972 en identitets- byggelinie- og  

 servitutattest. (Attest nr. 1). Det hed heri, at man efter undersøgelse af  

 tingbogen og opmåling i marken attesterede, at den på ejendommen afsatte  

 bebyggelse ikke er i strid med de i landsbyggelovens §§ 31 og 34 indeholdte  

 bestemmelser om afstande mod vej og nabogrund, såfremt opførelsen skete i  

 overensstemmelse med de af kommunalbestyrelsen godkendte tegninger.
Efter at bygmesteren den 29. juni 1972 havde fået byggetilladelse,  

 anmodede kontorassistent Larsen i skrivelse af 7. juli 1972  

 bygningsmyndigheden i Nyby om bekræftelse på, at bygningsreglementets  

 bestemmelser om bebyggelsens højde i forhold til naboskel var overholdt i  

 hele bebyggelsens længde.
S.d. skrev bygningsmyndigheden til bygmesteren og  

 meddelte, at man ».... under hensyntagen til de vanskelige terænforhold  

 på grunden må forlange fremsendt en landinspektørerklæring om, at  

 landsbyggelovens bestemmelser om afstand til naboskel er overholdt, såsnart  

 de endelige højder for bebyggelsen er afsat på stedet. .... I skrivelsen  

 gjorde man videre opmærksom på, at eventuel dispensation for større højde,  

 end byggeloven tillader, ikke ville kunne forventes.
I skrivelse af 21.  

 august 1972 anmodede bygmesteren derefter landinspektørerne om at foretage  

 kontrol af kældergulvets sokkelhøjde, idet han vedlagde byggemyndighedens  

 skrivelse af 7. juli s.å.
Landinspektør K udstedte i den anledning sålydende  

 attest af 30. august 1972 (attest nr. 2):
»Efter undersøgelse af tingbog og efter opmåling i marken og  

 indnivellering af foretagen støbning af sokkel og klaplag i kældergulv  

 attesteres herved, at den på ejendommen under opførelse værende bebyggelse  

 ikke er i strid med de i landsbyggelovens §§ 31 og 34 indeholdte bestemmelser  

 om afstande mod vej og nabogrund.« Det fremgår endvidere af sagen, at klagerens advokat i skrivelse af 10.  

 oktober 1972 til bygningsmyndigheden spurgte, hvilke foranstaltninger  

 bygningsmyndigheden ville iværksætte, idet det fortsat var klagerens  

 overbevisning, at bygningsreglernes bestemmelser om højde for byggerier ikke  

 overholdtes.
Kort efter blev landinspektør K telefonisk af  

 bygningsmyndigheden anmodet om at foretage en fuldstændig undersøgelse af  

 bebyggelsen, idet bygningsmyndigheden under hensyn til skrivelsen af 10.  

 oktober 1972 fra klagerens advokat ville være sikker på, at bebyggelsen var  

 lovlig.
Man ønskede særlig, at der blev foretaget nivellement.  

 Landinspektørfirmaet foretog derefter nivellement og forskellige beregninger  

 og vurderinger, hvorved man konstaterede, at der på grund af terrænforholdene  

 ville blive en overskridelse af højdebestemmelserne, hvis byggeriet  

 gennemførtes efter planerne.
Byggeriet var på daværende tidspunkt endnu ikke  

 kommet i strid med reglerne, idet kun stueetagen var opført.
Efter at  

 bygningsmyndigheden havde tilkendegivet, at der ikke kunne gives  

 dispensation, og efter at man forgæves havde forsøgt at opnå en forligsmæssig  

 ordning med klageren, blev begyggelsen ændret således, at et hjørne af  

 tagetagen mod vest ændredes til en altan.
 Den 23. februar 1973 udstedte landinspektør P en ny identitets-  

 byggelinie og servitut-attest (attest nr. 3), hvori det hed:
»Efter undersøgelse af tingbogen og opmåling i marken attesteres  

 herved, at den på ejendommen under opførelse værende bebyggelse ikke er i  

 strid med de i landsbyggelovens §§ 31 og 34 indeholdte bestemmelser om  

 afstande mod vej og nabogrund.« Der er senere udstedt bygningsattest vedrørende ejendommen med den ændrede  

 tagetage.
 Det fremgår endelig af sagen, at landinspektør K den 12. juni 1973  

 besvarede en henvendelse fra klageren således:
»....... som meddelt på møderne ..... er der begået en fejl, som jeg  

 på firmaets vegne har taget ansvaret for, og hvis retslige følger er en i  

 øjeblikket løbende sag mellem Thomsen og mit firma.
Med hensyn til Deres  

 ejendom er forholdet helt enkelt det, at der opføres en efter byggeloven  

 lovlig bebyggelse, som De som nabo ikke har nogen mulighed for at gøre  

 indsigelse imod.
Det er fortsat min opfattelse, at en tilladelse fra Deres  

 side til den oprindelige bebyggelse, således som dette blev foreslået, ville  

 have givet betydelig mindre gener end den nu helt lovlige bebyggelse med  

 altan, men dette ønskede De trods mange forhandlinger ikke .......« For nævnet er der afgivet forklaring af landinspektørerne og af klageren  

 samt af bygningsinspektør Jensen, Bygningsinspektorat  Syd i Nyby kommune.
Landinspektørerne K og P har om attest nr. 1 forklaret, at en af deres  

 medarbejdere engang i juni måned 1972 foretog afsætning af bygningen og  

 afleverede en afsætningsplan til landinspektør P med forskellige mål.
Det var  

 navnlig afstanden til naboen mod øst, som på daværende tidspunkt gav  

 anledning til overvejelser.
Derimod anså man ikke afstanden til naboen mod  

 vest (klageren) for problematisk, idet der syntes at være rimelig afstand.
I  

 bygningens nordlige ende var afstanden 4,95 m og i den sydlige ende 3,67 m.  

 Landinspektør K, der udstedte attest nr. 2, foretog personlig den af  

 bygmesteren ønskede kontrol af kælderhøjden, der gav til resultat, at soklens  

 højde var, som den skulle være ifølge projektplan og byggetilladelse.
Han  

 blev ikke ved denne lejlighed opmærksom på, at der på grund af  

 højdeforskellen kunne opstå forhold i strid med landsbyggelovens § 34, stk.  

 2, formentlig fordi han kun koncentrerede sig om kælderhøjden, som han var  

 anmodet om i bygmesterens skrivelse af 21. august 1972. Bortset fra  

 henvendelsen af 12. juni 1973 har landinspektøren ikke modtaget nogen  

 henvendelse fra klageren, indtil nærværende sag blev rejst.
Landinspektør K  

 har ikke kunnet afvise, at firmaet på et eller andet tidspunkt i sommeren  

 1972, før fejlen blev opdaget, har fået en henvendelse fra klageren om, at  

 denne antog, at byggeriet ville blive ulovligt på grund af højden, men  

 landinspektøren har ikke kunnet huske noget om det.
Landinspektørerne har  

 bestemt afvist, at de som klageren hævder bevidst har udfærdiget urigtige attester.
De har, så snart de fik den  

 telefoniske henvendelse fra bygningsmyndigheden i oktober 1972 foretaget en  

 nøjere undersøgelse og åbent erkendt den fejl, som indeholdtes i de forrige  

 attester.
 Bygningsinspektør Jensen, Bygningsinspektorat Syd, har forklaret, at  

 bygningsmyndigheden anser højde- og afstandsforholdene vedrørende bebyggelsen  

 som lovlige i henhold til den attest, som landinspektørfirmaet har udstedt  

 den 23. februar 1973 (attest nr. 3), Klageren har i juli 1973 og i marts 1974  

 på ny rejst spørgsmål herom over for bygningsmyndighederne, der i begge  

 tilfælde har henvist til landinspektørattesten.
Klageren har forklaret, at han den 30. juni 1972 om morgenen henvendte sig  

 til en arbejdsmand, der arbejdede på byggeriet, og gjorde opmærksom på, at  

 byggeriet ville blive 1,5 m for højt.
Hertil svarede arbejdsmanden, at der  

 var meddelt dispensation.
Senere på dagen talte klageren med bygmesteren, som  

 ikke mente, at den »smule« overskridelse betød noget.
Det var  

 klagerens indtryk, at bygmesteren var klar over, at byggeriet ville blive  

 ulovligt.
Kort før den 10. oktober 1972 havde klageren en telefonsamtale med  

 landinspektør K, men han erindrer den ikke nærmere.
Klageren er stadig af den  

 opfattelse ud fra hele sagens sammenhæng, herunder henvendelsen til  

 bygmesteren at landinspektørerne også må have været klar over, at de første  

 attester var urigtige.
Det er i øvrigt fortsat klagerens opfattelse, at  

 byggeriet er ulovligt, idet han støtter sig på et af en anden landinspektør  

 den 10. juli 1974 foretaget nivellement i skellinien.
 Under sagens behandling har nævnet tilkendegivet klageren, at besvarelsen  

 af nogle af ham rejste spørgsmål om, hvorvidt bebyggelsen er i strid med  

 bygningslovgivningen, om højderne er korrekte, samt om hans udgifter til  

 advokatbistand kan godtgøres, falder uden for nævnets kompetence.
Efter de af landinspektørerne afgivne forklaringer og de i øvrigt oplyste  

 findes det ikke at kunne lægges til grund, at landinspektørerne forud for  

 klagerens henvendelse til bygningsmyndigheden i oktober 1972 og den derefter  

 følgende undersøgelse i marken har været klar over, at byggeriet ville komme  

 i strid med bestemmelserne i den da gældende landsbyggelovs § 34, stk. 2, om  

 højde- og afstandsforhold.
Der findes således ikke grundlag for at antage, at  

 de bevidst har udstedt urigtige attester.
 Sagen giver imidlertid nævnet anledning til at udtale, at man finder det  

 uheldigt, at landinspektøren under arbejdet med udstedelsen af attest nr. 2  

 af 30. august 1972 ikke blev opmærksom på, at den projekterede bebyggelse  

 ville komme i strid med bestemmelserne i landsbyggelovens §§ 31 og 34. Nævnet  

 har herved særlig taget i betragtning, at bygningsmyndigheden i skrivelsen af  

 7. juli 1972, som medfulgte som bilag til bygmesterens rekvisition af 21.  

 august 1972, nævnte de vanskelige terrænforhold på grunden og anmodede om en  

 landinspektørerklæring om, at landsbyggelovens bestemmelser om afstand til  

 naboskel var overholdt, samt gjorde opmærksom på, at eventuel dispensation  

 for større højde, end byggeloven tillader, ikke ville kunne forventes.
 Under hensyn til, at landinspektørerne erkendte fejlen efter dens  

 opdagelse i oktober 1972 og medvirkede til en ordning af forholdt, samt når  

 henses til det lange tidsrum, der siden er forløbet, finder nævnet dog ikke  

 anledning til at foretage videre i sagen.
 Thi bestemmes:
 Der findes ikke grundlag for at foretage videre i anledning af klagen.
Hvidberg.
Dilling.
Hans Nielsen.
 (* 1) Offentliggjort i tidsskriftet Landinspektøren 28. bind, side 495.
