 Under forudsætning af en række vilkår meddelte ministeriet principiel  

 godkendelse af etableringen af en lystbådehavn.
 Ved brev af 20. februar 1989 har selskabet på vegne af Handbjerg  

 Lystbådehavn amba ansøgt om ministeriets principielle godkendelse af  

 etableringen af en jollehavn ved Handbjerg Strand.
 Det fremgår af sagen, at jollehavnen tænkes etableret ud for ejendommene  

 matr.nr. 41 a, Handbjerg Hovgaard, tilhørende Nielau ApS  

 ved Laurits Kristensen og matr.nr. 1 ct, Handbjerg Hovgaard,  

 tilhørende Vinderup Kommune.
Der foreligger en skriftlig erklæring fra ejeren af matr.nr. 41 a, hvori  

 vedkommende meddeler sin tilladelse til, at den påtænkte jollehavn etableres  

 ud for ejendommen.
Ejeren af matr.nr. 1 ct har i følge ansøgningen mundtligt  

 meddelt sin accept af projektet.
 Det fremgår endvidere af sagen, at havnen tænkes anlagt i tilknytning til  

 et kommende feriecenter.
Jollehavnens indfatninger udføres med jordfyld, forstærket med  

 stenkastninger.
Det opgravede fyld fra havnebassinet placeres øst for  

 havneanlægget.
 Der etableres pælebroer langs indfatningerne med plads til 100 både.  

 Landværts udlægges et 2.000 (m2) stort areal til parkeringsplads og  

 bådeopbevaring.
 I følge den generelle beskrivelse af området vil havnen bevirke en  

 udflytning af dagligvandslinien på 10-30m vest for molen.  

 Materialetransporten vil desuden bevirke en tilsanding af havneindsejlingen  

 på 1.500-2.000 (m3) årligt.
 Sagen har af ministeriet været forelagt Kystinspektoratet, Skov- og  

 Naturstyrelsen, Fiskeriinspektoratet i Nykøbing Mors, Farvandsvæsenet,  

 Ringkøbing Amtskommune og Vinderup Kommune til udtalelse.
 Kystinspektoratet er enig i følgevirkningen af havneanlægget - tilsanding  

 af havneindsejlingen -, men Kystinspektoratet kan ikke på det foreliggende  

 grundlag tage stilling til de angivne størrelser af sandmængden.
Skov- og Naturstyrelsen har i sin erklæring udtalt, at der er en risiko  

 for, at anlægsarbejdet vil berøre bevaringsværdige bosættelsesspor fra  

 stenalderen.
Efter at selskabet har tilsendt Skov- og Naturstyrelsen  

 yderligere materiale om lokaliteten, har Skov- og Naturstyrelsen imidlertid i  

 brev til selskabet af 12. september 1989, hvoraf ministeriet har modtaget en  

 kopi, udtalt, at man ikke længere har indvendinger mod det påtænkte  

 anlægsarbejde.
Ringkøbing Amtskommune udtaler, at det er en forudsætning for projektets  

 gennemførelse, at omlægningen af bækken vest for Handbjerg sker i en åben  

 rende af hensyn til opgangen af ål i bækken.
Det er endvidere en forudsætning  

 for projektets gennemførelse, at sagen forelægges Fredningsnævnet for  

 Ringkøbing Amt, da anlægget agtes placeret i et kystfredet område.
 Endelig anbefaler Vinderup Kommune projektet og oplyser, at den nødvendige  

 lokal-, kommune- og regionplanlægning påbegyndes i 1989.
 På det således foreliggende grundlag meddeler ministeriet herved den  

 ansøgte principielle godkendelse til etablering af en jollehavn ved Handbjerg  

 Strand, idet bemærkes, at der, forinden en eventuel tilladelse gives, hertil  

 til godkendelse skal indsendes et detailprojekt for det pågældende anlæg  

 tillige med de forudsatte forslag til lokalplan, kommuneplan og  

 regionplantillæg.
 Der skal i den forbindelse endvidere indsendes oplysninger om anlæggets  

 financiering samt om de fremtidige drifts- og ejerforhold.
 For en eventuel endelig godkendelse kan forventes fastsat mindst følgende  

 vilkår:
 1. Der må ikke uden Trafikministeriets tilladelse foretages udvidelser  

 eller væsentlige ændringer af anlægget.
 2. Anlægget må kun benyttes som lystbådehavn.
 3. Tilladelsen eller anlægget kan ikke overdrages til andre uden  

 ministeriets godkendelse.
 4. Havneanlægget undergives de bestemmelser, vilkår og retningslinier, der  

 i fremtiden måtte blive fastsat for lystbådehavnes indretning og drift.
 5. Bådpladser i havnen kan ikke sælges.
 6. Udlejning af bådpladser skal ske efter almene retningslinier, der  

 godkendes af Vinderup Kommunalbestyrelse.
7. Trafikministeriet forbeholder sig at stille krav om, at takster for  

 anlæggets benyttelse indsendes til ministeriet.
Ministeriet kan delegere sin  

 kompetence til kommunalbestyrelsen.
 8. Anlæggets ejer er forpligtet til at vedligeholde anlægget i god og  

 forsvarlig stand.
 9. Anlæggets ejer er forpligtet til for egen regning at fjerne anlægget  

 eller rester af det samt retablere den tidligere tilstand, såfremt:
a) anlægget ikke vedligeholdes, eller det ødelægges, b) anlægget ikke længere anvendes som lystbådehavn, c) noget vilkår for tilladelsen ikke opfyldes eller overholdes, d) forholdene efter ministeriets skøn i øvrigt måtte give anledning  

 dertil.
10. Til sikkerhed for opfyldelsen af foranstående vilkår skal ejeren for  

 egen regning udfærdige og på anlægget og den tilstødende ejendom lade  

 tinglyse en deklaration med Trafikministeriet som påtaleberettiget om, at den  

 til enhver til værende ejer af ejendommen er forpligtet til at overholde de  

 anførte vilkår.
Deklarationen skal have prioritet forud for pantehæftelse og  

 servitutter, byrder m.v. og skal indsendes til ministeriet i tinglyst stand.  

 Alternativt kan vilkåret være, at Vinderup Kommune garanterer for  

 overholdelse af de angivne vilkår.
 11. Faste anlæg på søterritoriet og eventuelle arealer indvundne fra  

 søterritoriet skal snarest efter fuldførelsen søges matrikuleret og  

 sammenlagt med kystejendommen.
 12. For anlægget skal der udfærdiges et ordensreglement, som skal  

 godkendes af Trafikministeriet.
 13. Senest 8 uger inden arbejdet forventes påbegyndt, gives følgende  

 oplysninger til Farvandsvæsenet med henblik på offentliggørelse:
a.
En kort beskrivelse af arbejdets omfang og arbejdsmetode vedlagt  

 nødvendige detailtegninger over projektet.
Arbejdsstedet anføres på en  

 tegning af havnen.
b.
Oplysning om tidspunktet for arbejdets forventede påbegyndelse og  

 afslutning.
c.
Forslag til eventuel midlertidig afmærkning under arbejdets udførelse  

 samt oplysning om eventuel ændring, nedlæggelse eller inddragning af  

 eksisterende afmærkning i forbindelse med arbejdet.
Forslag til eventuel ny  

 eller ændret, permanent afmærkning eller belysning i forbindelse med  

 projektet.
 14. Eventuelle ændrede oplysninger om arbejdets omfang eller arbejdsmetode  

 m.v. skal indsendes mindst 4 uger før arbejdets påbegyndelse.
 15. Arbejdets afslutning skal hurtigst muligt indberettes til  

 Farvandsvæsenet, vedlagt 2 sæt af en ajourført havneplan og nødvendige  

 detailtegninger, der viser anlæggets endelige udformning, samt en ajourført  

 pejleplan, visende vanddybderne omkring anlægget.
 Nye linieføringer og ny eller ændret permanent afmærkning skal på planen  

 vises fremskåret og beregnet i officielle landskoordinater (UTM eller GI-34).
 Ved nyindskæring af punkter skal de til målingerne knyttede observationer  

 og fixpunktkoordinater ligeledes oplyses af hensyn til senere udjævning i det  

 danske referencenet.
 16. Såfremt fyld ønskes klappet på søterritoriet, skal en ansøgning om  

 tilladelse hertil være Ringkøbing Amtskommune i hænde ca. 3 måneder, inden  

 arbejdet forventes påbegyndt.
17. Hvis havnens ejer eksempelvis er en selvejende institution, forening  

 eller visse andre juridiske personer, stilles der visse krav til vedtægternes  

 indhold.
Et vilkår herom kan f.eks. lyde:
 »Vedtægterne skal indeholde bestemmelser om:
a) bådpladser ikke må sælges, b) at bådpladser ikke må udlejes med fortjeneste, c) hvilke krav der stilles om erhvervelse af ret til brug af bådplads, d) efter hvilke retningslinier indskud tilbagebetales ved opgivelse eller  

 tab af brugsretten til bådplads, e) at bestemmelser vedrørende punkt a-d) skal godkendes af  

 Trafikministeriet og ikke kan ændres uden dettes samtykke«.
 Det bemærkes særligt, at Trafikministeriet ikke kan godkende, at  

 overdragelse af ret til bådplads sker uden om fællesskabet.
 18. Tilladelsen er gældende indtil udgangen af 1992. Såfremt tilladelsen  

 ønskes forlænget, skal der i god tid inden tilladelsens udløb indsendes  

 skriftlig ansøgning herom til Trafikministeriet.
 Om tilladelsen gælder i øvrigt:
 a) Tilladelsen fritager ikke ejeren af anlægget for et i forbindelse med  

 dettes tilstedeværelse eventuelt opstående civilretligt ansvar.
 b) Tilladelsen indeholder ingen garanti for de foreslåede konstruktioners  

 sikkerhed eller stabilitet.
 Endelig bemærkes, at en meddelt tilladelse fortabes, såfremt nogen af de  

 for tilladelsen fastsatte vilkår ikke måtte blive opfyldt.
