 Foreslået, at oplysninger om kandidaters økonomiske forhold blev  

 udskilt til et særskilt ark (og ikke indgik i spørgeskemaet), således at  

 oplysningerne kun blev afgivet, såfremt virksomheden vurderede, at  

 oplysningerne var af betydning for den konkrete stillingsbesættelse.
 Registertilsynet meddelte i forlængelse af en inspektion en  

 stillingsbesættende virksomhed pålæg om at ophøre med at registrere samt  

 slette allerede registrerede oplysninger om bl.a. en kandidats økonomiske  

 forhold, herunder oplysning om fritidsbolig.
 Virksomheden anmodede Registertilsynet om at revurdere spørgsmålet om  

 registrering af økonomiske forhold, idet virksomheden anførte, at den fandt  

 det nødvendigt at vide, om en kandidat til en økonomimedarbejderstilling  

 havde styr på sin egen økonomi.
 Endvidere henvistes til, at virksomheden i alle tilfælde måtte sikre sig,  

 at kandidaten ville være i stand til at klare sig for den løn, den konkrete  

 stilling indebar, idet chancerne for, at den ansatte blev i jobbet, i modsat  

 fald blev formindsket.
 Virksomheden oplyste endvidere, at man aldrig videregav konkrete  

 oplysninger om kandidaternes økonomi, men at oplysningerne blot indgik i  

 virksomhedens vurdering af personen i forhold til den konkrete stilling.
 Registertilsynet fandt efter en fornyet vurdering ikke at kunne udelukke,  

 at oplysninger om kandidatens økonomiske forhold i relation til visse  

 stillingstyper kunne være af betydning for vurderingen af  

 stillingsbesættelsen, jf. § 2, stk. 3, i bekendtgørelse om virksomheder, der  

 erhvervsmæssigt yder bistand ved stillingsbesættelse.
 Registertilsynet havde således ikke indvendinger imod, at virksomheden  

 foretog registrering af oplysninger om kandidatens økonomiske forhold i de  

 tilfælde, hvor oplysningerne var af betydning for vurderingen af  

 stillingsbesættelsen.
 Registertilsynet foreslog dog, at spørgsmål om økonomiske forhold blev  

 udskilt til et særskilt ark (og ikke indgik i spørgeskemaet), således at  

 oplysningerne kun blev afgivet, såfremt virksomheden vurderede, at  

 oplysningerne var af betydning for den konkrete stillingsbesættelse.  

 Registertilsynet noterede sig herved, at virksomheden ikke videregav konkrete  

 oplysninger om kandidatens økonomi, men at oplysningerne blot indgik i  

 virksomhedens vurdering af personen i forhold til den konkrete stilling.
 Registertilsynet pegede på, at tilsynet ikke havde indvendinger imod, at  

 der under en samtale med kandidaten skete en afdækning af dennes økonomiske  

 forhold, og at denne fremgangsmåde eventuelt kunne benyttes, hvor en særskilt  

 registrering ikke konkret kunne antages at være af betydning for vurderingen  

 af stillingsbesættelsen.
 Virksomheden har fulgt Registertilsynets forslag.
 Registertilsynets Årsberetning 1996 side 87.
