 VI FREDERIK DEN NIENDE, af Guds Nåde Konge til Danmark, de  

 Venders og Goters, Hertug til Slesvig, Holsten, Stormarn, Ditmarsken,  

 Lauenborg og Oldenborg, gør vitterligt: Folketinget har vedtaget og Vi ved  

 Vort samtykke stadfæstet følgende lov:
§ 1 Landbrugsministeren kan påbyde vaccination af pelsdyrbesætninger mod  

 hvalpesyge, virus enteritis og andre ondartede smitsomme pelsdyrsygdomme  

 inden for områder, hvor det skønnes, at fare for smitte er til stede.
 Stk. 2.  Ministeren kan, såfremt omstændighederne taler  

 derfor, påbyde vaccination af alle pelsdyrbesætninger her i landet mod de i  

 stk. 1. nævnte sygdomme.
 Stk. 3.  En pelsdyrejer kan fritages for påbud om  

 vaccination, såfremt hans pelsdyr forinden er behørigt vaccineret med en  

 vaccine af samme type som den påbudte.
 Stk. 4.  De i stk. 1 og 2 nævnte beføjelser udøves af  

 ministeren efter forhandling med Dansk Pelsdyravlerforening.
 Stk. 5.  Ministeren kan forbyde, at der inden for et  

 nærmere fastsat tidsrum føres pelsdyr ind i de i stk. 1 nævnte områder,  

 medmindre dyrene ifølge en medfølgende dyrlægeattest er vaccineret efter de  

 herom gældende bestemmelser.
§ 2 Vaccination mod de i § 1 nævnte sygdomme skal foregå i overensstemmelse  

 med de af landbrugsministeren herom givne forskrifter.
 Stk. 2.  Ved vaccinationen må kun anvendes vaccine, der  

 udleveres fra statens veterinære serumlaboratorium.
 Stk. 3.  Ministeren fastsætter prisen for vaccinen og de  

 nærmere regler for dens anvendelse.
 Stk. 4.  Indførsel her til landet af vaccine mod de i §  

 1 nævnte sygdomme må kun finde sted med ministerens tilladelse og på nærmere  

 af ham fastsatte betingelser.
§ 3 Vedkommende pelsdyrejer skal vederlagsfrit stille den fornødne medhjælp  

 til rådighed for dyrlægen ved dyrenes vaccination.
Opfylder han ikke denne  

 forpligtelse, kan veterinærdirektoratet på hans regning antage den fornødne  

 medhjælp.
 Stk. 2.  Såfremt en pelsdyrejer modsætter sig påbudt  

 vaccination, skal denne gennemføres ved politiets foranstaltning.
§ 4 Udgifterne til vaccination, der påbydes i medfør af § 1, afholdes af  

 pelsdyrejeren.
§ 5 Landbrugsministeren kan pålægge enhver dyrlæge inden for dennes  

 praksisområde at medvirke til gennemførelsen af påbudte vaccinationer.
Stk. 2.  Dyrlægens betaling fastsættes ved forhandling  

 mellem Dansk Pelsdyravlerforening og Den danske Dyrlægeforening.
Såfremt  

 enighed mellem disse ikke kan opnås, fastsætter ministeren betalingen.
§ 6 Såfremt påbudt vaccination medfører dyrets død som umiddelbar følge og  

 dette er sandsynliggjort ved en af statens veterinære serumlaboratorium  

 udfærdiget og af veterinærdirektoratet godkendt syge- og obduktionserklæring,  

 skal der af det offentlige ydes erstatning i overensstemmelse med reglerne i  

 § 8 i lov nr. 156 af 14. april 1920 om smitsomme sygdomme hos husdyrene.  

 Erstatning udredes dog i disse tilfælde fuldt ud af statskassen.
§ 7 Overtrædelse af bestemmelserne i § 2, stk. 2 og 4, samt § 3, stk. 1,  

 straffes med bøde.
 Stk. 2.  På samme måde straffes den, som undlader at  

 efterkomme påbud eller forbud, der udstedes i henhold til denne lov eller de  

 i medfør heraf fastsatte forskrifter.
 Stk. 3.  I forskrifter, der udfærdiges i medfør af denne  

 lov, kan fastsættes straf af bøde for overtrædelse af bestemmelser i  

 forskrifterne.
 Stk. 4.  Er overtrædelsen begået af et aktieselskab,  

 andelsselskab el. lign., kan der pålægges selskabet som sådant bødeansvar.
§ 8 Denne lov, der ikke gælder for Færøerne og Grønland, træder i kraft  

 straks.
 Givet på Amalienborg, den 20. februar  

 1960.
 Under Vor Kongelige Hånd og Segl.
 FREDERIK R.
 /Karl Skytte.
