Bekendtgørelse om tilladelse til frikommuneforsøg i medfør af lov om planlægning I medfør af § 4, stk. 2, i lov om planlægning, jf. lovbekendtgørelse nr. 937 af 24. september 2009, fastsættes:
 § 1. Miljøministeren har meddelt tilladelse til et frikommuneforsøg, hvorefter Odense, Viborg og Fredensborg kommuner, jf. planlovens § 19, stk. 2, kan meddele dispensation til anvendelse af arealer, der står ubrugte hen i en årrække, til midlertidige formål.
 Stk. 2. Tilladelsen gælder for Odense, Viborg og Fredensborg kommuner og er meddelt på baggrund af Økonomi- og Indenrigsministeriets frikommuneforsøgsordning.
 Stk. 3. Forsøget gælder ansøgninger om dispensation, der er modtaget af Odense, Viborg og Fredensborg kommuner senest 31. december 2015.
 Stk. 4. De nærmere vilkår for tilladelsen til forsøg offentliggøres af Odense, Viborg og Fredensborg kommuner.
 § 2. Bekendtgørelsen træder i kraft den 3. maj 2013.
