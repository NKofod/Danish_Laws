Nr BTL 81 Betænkning over Forslag til lov om ændring af retsplejeloven  

 (Legemsindgreb)   

 Nr L 81 1988-89, 1. samling Afgivet af Retsudvalget Afgivet: 19890426 Udvalget har behandlet lovforslaget i nogle møder og har herunder stillet spørgsmål til justitsministeren, som denne har besvaret skriftligt.
Et af spørgsmålene og ministerens besvarelse heraf er optrykt som bilag til betænkningen.
 Der er af et mindretal stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets, Det  

 Konservative Folkepartis, Venstres, Det Radikale Venstres og Kristeligt  

 Folkepartis medlemmer af udvalget) lovforslaget til vedtagelse med det  

 under nr. 2 stillede ændringsforslag.
Et mindretal (Socialistisk Folkepartis medlemmer af udvalget)  

 indstiller lovforslaget til vedtagelse med de af mindretallet stillede  

 ændringsforslag, idet mindretallet finder, at lovforslaget ud fra en samlet  

 bedømmelse udgør en væsentlig styrkelse af retssikkerheden i forbindelse med  

 legemsindgreb.
Det er for mindretallet afgørende, at de indgreb, der  

 foretages i henhold til det foreslåede § 792, stk. 1, nr. 2, og som derfor  

 kræver lægelig medvirken, finder sted i overensstemmelse med den udtalelse,  

 som Den Almindelige Danske Lægeforening den 12. februar 1988 fremsendte til  

 Justitsministeriet som høringssvar i anledning af betænkning nr. 1104/1987 om  

 legemsindgreb under efterforskning.
I dette høringssvar udtaler  

 Lægeforeningen bl.a.:
 »Enhver form for lægelig medvirken i forbindelse med tvang er  

 principielt uforenelig med lægelig etik, og enhver tvangsforanstaltning over  

 for frihedsberøvede sker derfor alene på politiets og domstolenes ansvar.  

 Ingen læge kan derfor påtage sig at stå som garant for, at tvangsmæssige  

 undersøgelser ikke vil være en helbredsmæssig belastning for den undersøgtes  

 sundhedstilstand.
Lægeforeningen ønsker samtidig at understrege, at afgørelsen af, om et  

 indgreb kan anses for »lægeligt forsvarligt«, ikke alene kan  

 baseres på, om indgrebet er direkte skadevoldende for den undersøgte.
En læge  

 bør også vurdere indgrebets forsvarlighed i relation til de  

 medicinsk-etiske principper i Lægeforeningens etiske regler og  

 Verdenslægeforeningens Tokyo-deklaration samt til de principper for medicinsk  

 etik, som med dansk tilslutning blev vedtaget af de Forenede Nationer i 1982.
Efter disse principper er det politiets og retsvæsenets ansvar at  

 beslutte, om et indgreb af omhandlede karakter skal foretages.
Samtidig må  

 der imidlertid overlades den enkelte læge mulighed for at afgøre, om  

 medvirken ved indgrebet kan anses for foreneligt med de almindeligt  

 anerkendte, medicinsk-etiske principper, som læger uanset ansættelsesforhold  

 er forpligtet til at følge.
Lægeforeningen kan ikke acceptere, at ny lovgivning kommer til at betyde  

 noget skred i lægestandens autonomi i disse spørgsmål, og foreningen vil  

 derfor støtte enhver læge, som på grund af ovennævnte principper måtte komme  

 i konflikt med juridiske bestemmelser eller ansættelsesmæssige forpligtelser  

 i forbindelse med legemsundersøgelser.' Tilsvarende kan mindretallet tilslutte sig Advokatrådets bemærkninger i  

 dettes høringssvar, hvorefter rådet ønsker indført advokatbeskikkelse i de  

 situationer, der er omhandlet i det foreslåede § 792 c, stk. 2, idet man  

 finder det rimeligt at parallelisere til den prøvelse, der finder sted  

 vedrørende betingelserne for anholdelse og varetægtsfængsling.
 Et andet mindretal (Fremskridtspartiets medlem af udvalget) vil ved  

 2. behandling redegøre for sin stilling til lovforslaget og de stillede  

 ændringsforslag.
 Et tredje mindretal (Centrum-Demokraternes medlem af udvalget) vil  

 ligeledes ved 2. behandling redegøre for sin stilling til lovforslaget og de  

 stillede ændringsforslag.
Ændringsforslag Til § 1 Af et mindretal (SF):
 1) I det under nr. 3 foreslåede § 792 c, stk. 1, indsættes  

 som 2. og 3. pkt.:
»Politiet skal snarest muligt og senest inden 24 timer forelægge  

 sagen for retten, der ved kendelse afgør, om indgrebet kan godkendes.
Dog  

 skal udtagelse af blodprøver i medfør af § 792 b, stk. 2, ikke forelægges  

 retten.« Af et mindretal (SF), tiltrådt af et flertal (S, KF, V, RV og KRF):
 2) I det under nr. 3 foreslåede § 792 c, stk. 4, indsættes  

 som 2. og 3. pkt.:
»Offentlig forsvarer beskikkes, når sigtede begærer det.
Sigtede skal  

 vejledes om adgangen til forsvarerbeskikkelse.« Af et mindretal (SF):
 3) Det under nr. 3 foreslåede § 792 f, stk. 1, affattes  

 således:
»Politiet må ikke opbevare identifikationsoplysninger eller andet  

 materiale tilvejebragt ved legemsindgreb med henblik på senere identifikation  

 af personer, der ikke har været sigtet, eller som er frifundet, eller mod  

 hvem påtale er opgivet.« Bemærkninger Til nr. 1 Ændringsforslaget betyder, at de i bestemmelsen omhandlede former for  

 legemsindgreb sidestilles med anholdelse.
Til nr. 2 Der henvises til bemærkningerne i mindretallets betænkningsbidrag.
Til nr. 3 Ændringsforslaget indebærer, at alle identifikationsoplysninger og ikke  

 kun personfotografier skal tilintetgøres i forbindelse med frifindelse,  

 påtaleopgivelser og efterforskningsskridt, der ikke fører til sigtelse.
Grethe Fenger Møller (KF) fmd.
Fischer (KF) Helge Adam Møller (KF)  

 Bjørn Elmquist (V) Niels Anker Kofoed (V) Kirsten Jacobsen (FP) Kirsten Lee  

 (RV) Nør Christensen (CD) Inger Stilling Pedersen (KRF) Erling Christensen  

 (S) Ole Espersen (S) Søren Hansen (S) Tove Lindbo Larsen (S) Lissa Mathiasen  

 (S) Carsten Andersen (SF) Leif Hermann (SF) Ebba Strange (SF) nfmd.) Bilag Et af udvalgets spørgsmål til justitsministeren og dennes besvarelse heraf Spørgsmål 2:
 Ministeren bedes redegøre for den lægelige betænkelighed ved deltagelse  

 ved legemsindgreb og skitsere, hvorledes man eventuelt kunne eliminere den  

 lægelige betænkelighed.
 Svar:
Embedslægernes bistand til rets- og politimyndighederne er fastsat ved  

 bekendtgørelse nr. 474 af 19. september 1974 om embedslægeinstitutionernes  

 virksomhed.
Ifølge bekendtgørelsens § 18, litra d, yder embedslægerne bistand  

 til undersøgelse af personers sundhedstilstand (især i voldssager,  

 sædelighedssager samt benådnings- og strafudsættelsessager). Det antages, at  

 bestemmelsen omfatter alle straffeprocessuelle tvangsindgreb under  

 efterforskningen, hvor det foreskrives, at en læge skal medvirke.
Endvidere  

 har de retsmedicinske institutter ved universiteterne ifølge  

 Undervisningsministeriets bekendtgørelser nr. 54 af 24. februar 1982 og nr.  

 33 af 1. februar 1984 pligt til at udføre særlige opgaver for retsvæsenet.
 Andre læger kan derimod ikke antages at have nogen pligt til at medvirke  

 ved foretagelse af legemsundersøgelser i videre omfang end foreskrevet ved  

 lægelovens § 7, stk. 1, hvorefter enhver læge er forpligtet til på begæring  

 at yde den første lægehjælp, når hurtig lægehjælp efter de foreliggende  

 oplysninger må anses for påtrængende nødvendig.
 Legemsindgreb foretages således som udgangspunkt af læger ansat på de  

 retsmedicinske institutter eller ved embedslægeinstitutionerne, og lægers  

 medvirken på dette område har ikke hidtil givet anledning til problemer eller  

 kritik i praksis.
Efter forslaget til § 792 e, stk. 3, skal lægen tage stilling til, om  

 indgrebets gennemførelse under hensyn til den hermed forbundne smerte og  

 risiko samt den undersøgte persons tilstand (bl.a. alder og helbred) er  

 lægeligt forsvarlig.
Ved lægens vurdering har det betydning, om den person,  

 der skal undersøges, nægter at medvirke til undersøgelsen eller ligefrem  

 fysisk modarbejder denne, idet indgrebets farlighed herved kan blive forøget.  

 Visse indgreb, f.eks. rectoskopi, vil det med den i dag eksisterende teknik  

 næppe under nogen omstændigheder være lægeligt forsvarligt at gennemføre  

 under overvindelse af den pågældendes modstand.
Den enkelte læge må træffe  

 sin beslutning efter sin egen vurdering af situationen på basis af  

 almindeligt anerkendte lægelige kriterier.
I den forbindelse er det i  

 lovforslagets bemærkninger (til § 792 e) præciseret, at der for lægens  

 foretagelse af legemsundersøgelser i øvrigt gælder de almindelige lægelige  

 regler, herunder etiske regler og principper.
Hvis indgrebet ikke er lægeligt forsvarligt, kan og skal lægen nægte at  

 medvirke, hvorefter legemsundersøgelsen ikke kan foretages.
Dette gælder,  

 uanset at der foreligger fornøden beslutning fra den kompetente myndighed -  

 retten eller politiet - om indgrebets foretagelse.
 På denne baggrund er lægelige hensyn efter Justitsministeriets opfattelse  

 tilgodeset, således at typisk embedslæger eller retsmedicinere under de  

 anførte betingelser, der har været drøftet med Sundhedsministeriet,  

 Sundhedsstyrelsen og repræsentanter fra Retslægerådet, som hidtil kan  

 medvirke ved legemsundersøgelser indenfor strafferetsplejen.
