 I fortsættelse af Justitsministeriets skrivelse af 27. september 1982 og  

 Justitsministeriets skrivelse af 27. februar 1986, vedrørende overførelse af  

 arbejdsområder til Familieretsdirektoratet, overføres herved med virkning fra  

 den 1. juli 1989 yderligere følgende sagsområder fra Justitsministeriets  

 departement til Familieretsdirektoratet.  1. Fonde m.v.
a.
Afgørelse af generelle sager efter fondslovgivningen samt udfærdigelse  

 af generelle forskrifter.
b.
Justitsministeriets opgaver som fondsmyndighed efter fondslovene og  

 ministeriets tilsynsbeføjelser efter fondenes vedtægter.
c.
Justitsministeriets opgaver efter fondslovene og efter almindelige  

 fondsretlige grundsætninger som overordnet permutationsmyndighed i forhold  

 til fonde.
d.
Justitsministeriets opgaver efter fondslovene iøvrigt, herunder opgaver  

 i relation til registrerede foreninger.  2. Fri proces m.v.
a.
Afgørelser af konkrete og generelle sager vedrørende fri proces,  

 herunder opgaver der følger af den europæiske konvention af 27. januar 1977  

 om formidling af ansøgninger om retshjælp.
b.
Afgørelser om tilladelse til appel i civile sager uanset at  

 appelfristen er overskredet (»oprejsningsbevillinger«).
c.
Afgørelser om tilladelse til at indbringe huslejenævnets afgørelse for  

 boligretten efter indbringelsesfristens udløb.
 I de ovenfor under 1 og 2 nævnte sagsområder står direktøren for  

 Familieretsdirektoratet i sit embede umiddelbart under Justitsministeren.  

 Undtaget er dog:
 - Sager vedrørende de historiske klostre og stiftelser samt sager  

 vedrørende visse større fonde.
 - Udfærdigelse af generelle forskrifter samt andre afgørelser, der har  

 større principiel betydning, eller som må antages at medføre ikke uvæsentlige  

 økonomiske konsekvenser, eller som i øvrigt stiller krav om en samlet  

 vurdering, i hvilken der i væsentlig omfang skal inddrages synspunkter og  

 hensyn, der normalt varetages af andre myndigheder end  

 Familieretsdirektoratet.
 I disse tilfælde står direktøren i sit embede under Justitsministeriets  

 departementschef.
 I betragtning af, at væsentlige dele af det sagsområde, der nu henhører  

 under direktoratet, ikke vedrører familieretlige forhold, findes det  

 hensigtsmæssigt, at direktoratet med virkning fra den 1. juli 1989 betegnes  

 Civilretsdirektoratet.
 Justitsministeriet går ud fra, at direktoratet underretter offentligheden  

 om de foretagne ændringer af sagsområde og om navneskiftet.
