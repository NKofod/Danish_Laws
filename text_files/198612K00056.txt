Nr LSF 56 Forslag til Lov om leje af boliger m.v.
Fremsat af boligministeren (Thor Pedersen) den 29. oktober 1986 Kapitel 1 Lovens anvendelsesområde § 1. Loven gælder for leje - herunder fremleje - af beboelseslejligheder eller husrum til helårsbeboelse.
Stk. 2. Ved en beboelseslejlighed forstås en bolig, der består af et eller flere beboelsesrum med køkken, som lejeren og dennes husstand udelukkende disponerer over.
Stk. 3. Lovens regler om beboelseslejligheder finder også anvendelse, når en lejlighed delvis er udlejet til andet end beboelse, jfr.
 dog stk. 4.
Stk. 4. Omfatter en lejeaftale 2 eller flere enheder, der er selvstændigt registreret i bygnings- og boligregistret, finder lovens regler om beboelseslejligheder kun anvendelse på enheder registreret som beboelsesarealer.
Det er dog en forudsætning, at lejligheden eller lokalet benyttes i overensstemmelse med registreringen.
Stk. 5. Loven gælder, selv om lejen skal betales med andet end penge, herunder ved arbejde.
§ 2. Loven gælder ikke i det omfang, lejeforholdet er omfattet af særlige regler i anden lovgivning.
 Stk. 2. Loven gælder endvidere ikke for:
1) lejeaftaler om lokaler, der udelukkende skal anvendes til andet end beboelse, 2) aftaler om leje af bolig med fuld kost eller for aftaler mellem et hotel og dets gæster, 3) lejeforhold, der er et led i et ansættelsesforhold under staten eller under en institution, hvortil staten yder tilskud, når løn- og andre ansættelsesvilkår er godkendt af staten, eller 4) lejeforhold, der er et led i et ansættelsesforhold under en amtskommune, en kommune eller under en selvejende institution, hvormed en amtskommune eller en kommune har indgået overenskomst om institutionens drift, når løn og andre ansættelsesvilkår er godkendt af kommunernes lønningsnævn.
§ 3. Reglerne i kap. 8 gælder i kommuner, hvor de hidtidige regler om huslejeregulering gjaldt ved udgangen af 1987. Kommunalbestyrelsen kan beslutte, at reglerne ikke skal gælde i kommunen.
Stk. 2. I kommuner, hvor reglerne i kap. 8 ikke gælder, kan kommunalbestyrelsen under hensyn til boligforholdene bestemme, at reglerne skal gælde.
§ 4. Reglerne i kap. 20 gælder i de kommuner, hvor reglerne i kap. 8 er gældende.
Stk. 2. I andre kommuner kan kommunalbestyrelsen under hensyn til boligforholdene i kommunen træffe bestemmelse om, at enkelte eller samtlige regler i kap. 20 skal gælde.
Beslutning herom kan træffes for højst 4 år ad gangen.
Stk. 3. Såfremt reglerne i kap. 8 ophører at gælde i en kommune, ophører bestemmelserne i kap. 20 at gælde efter 1 års forløb, medmindre kommunalbestyrelsen har truffet bestemmelse efter stk.
 2.
§ 5. De beslutninger, som kommunalbestyrelsen træffer efter §§ 3 og 4 skal bekendtgøres i Statstidende og i øvrigt på den måde, der er sædvanlig i kommunen.
Er andet ikke udtrykkeligt fastsat i beslutningen, får den virkning fra og med datoen på det nummer af Statstidende, hvori den er bekendtgjort.
§ 6. Reglerne i kap. 7-9 og 11-13 gælder ikke for lejeforhold i ejendomme, 1) som ved lejemålets indgåelse ejes af et almennyttigt boligselskab, jfr. § 2 i lov om boligbyggeri, eller 2) som ved lejemålets indgåelse ejes af institutioner, som nævnt i kap. 11 eller 12 i lov om boligbyggeri.
 § 7. I kap. 7-14 og 22-23 anses følgende som en ejendom:
1) flere ejerlejligheder, der henhører under samme ejerforening, og som ejes af samme udlejer, 2) flere ejendomme, der ejes af samme ejer, og som er opført kontinuerligt som en samlet bebyggelse, såfremt disse ejendomme har fælles friarealer eller nogen form for driftsfællesskab, 3) flere ejendomme, der er samvurderet eller samnoteret i tingbogen, eller 4) flere lejligheder og lokaler, der tilhører en andelsboligforening, og som af andelsboligforeningen er udlejet til andre end andelshavere.
Kapitel 2 Lejeaftalen § 8. En lejeaftale og andre aftaler om det lejede skal udfærdiges skriftligt, når en af parterne kræver det.
Stk. 2. En lejeaftale anses for indgået på lovens vilkår i det omfang, der ikke udtrykkeligt er fastsat andet lovligt i aftalen.
Stk. 3. Er lejens størrelse ikke aftalt, anses den for at udgøre det beløb, der er rimeligt under hensyn til det lejedes værdi, jfr. § 46, stk. 2 og 3, og § 66, stk. 1 og 2.
Stk. 4. Lovlige bestemmelser, der pålægger lejeren større forpligtelser eller giver lejeren mindre rettigheder end angivet i loven, er kun gyldige, såfremt de indgås skriftligt og er fremhævet i lejeaftalen.
Stk. 5. I samarbejde med landsomfattende sammenslutninger af foreninger af lejere af beboelseslejligheder og lands- eller landelsdækkende sammenslutninger af foreninger af ejere af udlejningsejendomme udarbejder boligministeren en standardlejekontrakt.
§ 9. Ved udlejning til beboelse, ved formidling af sådanne lejeforhold eller ved bytning af beboelseslejligheder er det ikke tilladt at modtage eller kræve vederlag fra lejeren eller at betinge sig, at lejeren indgår anden retshandel, som ikke er et led i lejeaftalen, jfr. dog § 33.
Stk. 2. Bestemmelsen i stk. 1 omfatter ikke vederlag for afståelse af en forretning eller vederlag for at formidle afståelsen.
Stk. 3. Beløb, der er betalt i strid med stk. 1, kan kræves tilbagebetalt.
§ 10. Lejeres rettigheder efter reglerne i denne lov er gyldige mod enhver uden tinglysning.
Det samme gælder aftaler om forudbetaling af leje, indskud, depositum eller lignende, når disse beløb tilsammen ikke overstiger 6 måneders leje.
Ved lejeforholdets ophør skal lejerens krav efter 1. og 2. pkt. være gjort gældende ved sagsanlæg inden 1 år fra ophørstidspunktet.
Stk. 2. En lejer, der ved aftale har erhvervet videregående rettigheder, f.eks. aftalt uopsigelighed, afståelsesret eller ret til at få godtgørelse efter § 33 ved fraflytning, kan kræve aftalen tinglyst.
Den tinglyste aftale respekterer størst mulige offentlige lån samt de øvrige pantehæftelser og byrder, som var tinglyst ved aftalens anmeldelse til tinglysning.
Stk. 3. Har ejeren ikke ladet aftalen tinglyse senest 1 uge efter, at lejeren har forlangt det, har lejeren ret til at lade aftalen tinglyse.
Stk. 4. Når lejeforholdet er ophørt, skal lejeren lade den tinglyste aftale aflyse.
Har lejeren ikke ladet aftalen aflyse senest 1 uge efter, at udlejeren har forlangt det, har udlejeren ret til at lade aftalen aflyse.
§ 11. Reglerne i §§ 8 og 9 og i § 10, stk. 1 og 3, kan ikke ved aftale fraviges til skade for lejeren.
Kapitel 3 Mangler ved det lejede § 12. Udlejeren skal stille det lejede til lejerens rådighed fra det aftalte tidspunkt for lejeforholdets begyndelse og i hele lejeperioden.
Det lejede skal være i en forsvarlig stand og i en stand, som lejeren efter retsforholdet med udlejeren kan kræve.
§ 13. Er det lejede ikke fuldført ved lejeaftalens indgåelse, og er overtagelsestidspunktet ikke aftalt, kan lejeren til enhver tid inden overtagelsen hæve aftalen.
Stk. 2. Er den tidligere lejer ikke fraflyttet på overtagelsestidspunktet, kan lejeren kræve et forholdsmæssigt afslag i lejen for den tid, det lejede eller en del deraf ikke står til hans rådighed.
Bliver hindringen ikke uden unødigt ophold fjernet, efter at udlejeren er underrettet, kan lejeren hæve lejeaftalen.
Lejeren kan endvidere kræve erstatning, medmindre udlejeren godtgør, at forsinkelsen ikke skyldes noget forhold, for hvilket han er ansvarlig.
§ 14. Er det lejede ikke ved overtagelsen og under lejeforholdets beståen i den stand, som lejeren efter retsforholdet med udlejeren kan kræve, og afhjælper udlejeren ikke straks mangelen efter påkrav derom, kan lejeren selv afhjælpe den for udlejerens regning.
Vedrører mangelen det lejedes forsyning med lys, gas, varme, kulde eller lignende, kan lejeren ved fogedens bistand skaffe sig adgang til ejendommens installationer for at afhjælpe mangelen.
Stk. 2. Lejeren kan kræve et forholdsmæssigt afslag i lejen, så længe en mangel forringer det lejedes værdi for lejeren.
Stk. 3. Er det lejede mangelfuldt ved lejeforholdets begyndelse, skal lejeren for ikke at miste retten til at påberåbe sig mangelen senest 2 uger efter lejeforholdets begyndelse meddele udlejeren, at lejeren vil gøre den gældende.
Dette gælder dog ikke, hvis mangelen ikke kan erkendes ved anvendelse af sædvanlig agtpågivenhed, eller udlejeren har handlet svigagtigt.
§ 15. Er det lejede mangelfuldt som nævnt i § 14, og afhjælper udlejeren ikke straks mangelen, eller kan den ikke afhjælpes inden for rimelig tid, kan lejeren hæve lejeaftalen hvis mangelen må anses for væsentlig, eller udlejeren har handlet svigagtigt.
Stk. 2. Er mangelen afhjulpet, inden lejeren har hævet lejeaftalen, kan lejeren ikke senere påberåbe sig mangelen som grund for ophævelsen.
§ 16. Lejeren kan kræve erstatning, hvis det lejede ved aftalens indgåelse savnede egenskaber, som må anses for tilsikrede, eller udlejeren har handlet svigagtigt.
Det samme gælder, hvis det lejede senere lider skade som følge af udlejerens forsømmelse, eller der iøvrigt opstår hindringer eller ulemper for lejerens brugsret som følge af forhold, som udlejeren er ansvarlig for.
 § 17. Undlader en udlejer, som skal levere varme og varmt vand, jfr.
§ 109, at lade ejendommen forsyne med energi til opvarmning, og afhjælper han ikke straks mangelen efter påkrav herom, jfr. § 14, stk. 1, skal kommunen på begæring af en lejer lade ejendommen forsyne med energi til opvarmning for udlejerens regning.
Stk. 2. Beløb, som kommunen har lagt ud, forrentes med den rente, der er fastsat efter § 5, stk. 1 og 2, i lov om renter ved forsinket betaling m.v., fra tidspunktet for kommunens udbetaling.
Som gebyr kan kommunen kræve 50 kr. med tillæg af 2 pct. af det skyldige beløb ud over 1.000 kr.
Stk. 3. Beløb, som kommunen har lagt ud, kan inddrives efter de regler, der gælder for inddrivelse af ejendomsskatter.
§ 18. Er brugen af det lejede helt eller delvis i strid med lovgivning, andre offentlige forskrifter, servitutter, brugsrettigheder eller andre lignende rettigheder over ejendommen, som var gældende ved aftalens indgåelse, kan lejeren kræve et forholdsmæssigt afslag i lejen og erstatning.
Lejeren kan endvidere hæve lejeaftalen, såfremt brugen indskrænkes væsentligt, eller udlejeren har handlet svigagtigt.
Stk. 2. Stk. 1 gælder ikke, hvis lejeren vidste, at brugen var retsstridig, og heller ikke, hvis lejerens ukendskab skyldes grov uagtsomhed.
Endvidere finder stk. 1 ikke anvendelse, hvis det retsstridige forhold ikke har medført nogen indskrænkninger i lejerens brugsret, og udlejeren efter opfordring straks bringer forholdet i orden.
Stk. 3. Reglen i § 14, stk. 3, finder anvendelse på de i stk. 1 nævnte mangler.
§ 19. Bringes et lejeforhold - bortset fra de i § 18 nævnte tilfælde - til ophør i utide på grund af andre rettigheder over ejendommen, kan lejeren kræve erstatning af udlejeren.
Stk. 2. Bringes lejeforholdet til ophør i utide, fordi det offentlige af sundhedsmæssige eller andre grunde nedlægger forbud mod lejerens brug, er lejeren kun pligtig at betale leje til den dag, forbudet træder i kraft.
Hvis forbudet kun begrænser brugen på mindre væsentlig måde, kan lejeren dog kun kræve et forholdsmæssigt afslag i lejen.
§ 20. Bliver det lejede ødelagt ved brand eller anden ulykke, bortfalder aftalen.
§ 21. Reglerne i dette kapitel kan ikke ved aftale fraviges til skade for lejeren.
Kapitel 4 Betaling af leje § 22. Udlejeren skal anvise et betalingssted her i landet.
Er der ikke anvist et betalingssted, skal lejen betales på udlejerens bopæl her i landet.
Indbetaling til postvæsenet anses for betaling på det anviste betalingssted.
Udlejeren er endvidere berettiget til at anvise, på hvilken måde betaling skal ske, jfr. § 135, nr.
 6.
 § 23. Lejen kan kræves betalt månedsvis forud.
Stk. 2. Er lejen beregnet for en kortere periode end en måned, kan den kræves betalt forud for den periode, den vedrører.
Stk. 3. Forfalder lejen eller anden pligtig pengeydelse til betaling på en helligdag, en søndag, en lørdag eller grundlovsdag, udskydes forfaldsdagen til den efterfølgende hverdag.
Betaling anses for rettidig, når den sker senest den 3. hverdag efter forfaldsdagen.
Er denne hverdag en lørdag, er betaling den følgende hverdag rettidig.
Stk. 4. I tilfælde af opsigelse eller ved det tidsbestemte lejeforholds udløb er lejeren kun pligtig at betale leje for tiden indtil lejeforholdets ophør.
 § 24. Leje kan ikke kræves betalt for mere end 3 måneder ad gangen.
Stk. 2. Ud over lejen kan udlejer ved lejemålets indgåelse kræve et beløb, der ikke overstiger 6 måneders leje.
Beløbet henstår til sikkerhed for lejerens forpligtelser ved fraflytning.
Stk. 3. Gennemføres lejeforhøjelser, kan det i stk. 2 nævnte beløb kræves reguleret, jfr. dog § 62, stk. 2, og § 67, stk. 4.
Reguleringen kan kræves med lige store månedlige beløb over samme antal måneder, som forudbetalingen vedrører.
§ 25. Reglerne i § 22, § 23, stk. 3 og 4, og § 24 kan ikke ved aftale fraviges til skade for lejeren.
Kapitel 5 Lejerens brug af det lejede § 26. Lejeren skal behandle det lejede forsvarligt.
Stk. 2. Lejeren er erstatningsansvarlig for skade, som forvoldes ved uforsvarlig adfærd af ham selv, hans husstand eller andre, som han har givet adgang til det lejede.
Stk. 3. Skader, hvis udbedring er uopsættelig, skal lejeren straks anmelde til udlejeren.
Andre skader skal han anmelde uden ugrundet ophold.
§ 27. Lejeren skal i lejeperioden foretage og afholde udgiften til vedligeholdelse og nødvendig fornyelse af låse og nøgler og holde vand- og gashaner og el-afbrydere forsvarligt ved lige.
Lejeren skal endvidere afholde udgiften til vedligeholdelse af ruder, wc-kummer, cisterner, vaskekummer, badekar, køleskabe, komfurer, vaskemaskiner og lignende installationer, medmindre lejeren kan godtgøre, at forringelsen ikke skyldes hans forsømmelse.
§ 28. Lejeren må ikke uden udlejerens samtykke bruge det lejede til andet formål end aftalt.
Stk. 2. Lejeren må ikke uden udlejerens samtykke overlade brugen af det lejede eller nogen del deraf til andre end medlemmer af sin husstand, jfr. dog §§ 120 og 121.
§ 29. Udlejeren skal sørge for, at der hersker god orden i ejendommen.
Stk. 2. Lejeren skal overholde de almindelige ordensregler, der gælder for ejendommen, og skal efterkomme andre rimelige påbud, der skal sikre god husorden og forsvarlig brug af det lejede.
Stk. 3. Lejeren skal sørge for, at pligterne efter stk. 2 også iagttages af de personer, for hvis handlinger lejeren er ansvarlig efter § 26.
§ 30. Lejeren må ikke uden udlejerens samtykke foretage ændringer af det lejede eller anbringe andre indretninger eller genstande end de i § 31 nævnte, jfr. dog § 32.
§ 31. Lejeren har ret til at foretage sædvanlige tekniske installationer i det lejede, medmindre udlejeren kan godtgøre, at ejendommens el- og afløbskapacitet ikke er tilstrækkelig til installationen.
Lejeren skal give meddelelse til udlejeren, 4 uger inden installationen foretages.
Stk. 2. Lejeren har ret til at anbringe andre antenner end dem, der er omfattet af § 99, på ejendommen efter udlejerens anvisning, medmindre udlejeren godtgør, at anbringelsen vil være til ulempe for ejendommen og dens beboere.
Stk. 3. Lejeren er erstatningsansvarlig for skade, der er forårsaget af de installationer, han har foretaget.
Udlejeren kan kræve, at lejeren ved forsikring eller på anden måde stiller fornøden sikkerhed for opfyldelsen af erstatningsansvaret.
§ 32. Lejeren har, efter at have givet meddelelse herom til udlejeren med 4 ugers varsel, ret til at foretage håndværksmæssigt forsvarlige forbedringer af det lejede under forudsætning af, at lejeren overtager vedligeholdelsesforpligtelserne vedrørende de installationer m.v., som forbedringen vedrører.
Udlejeren kan modsætte sig forbedringens udførelse, hvis forbedringen er uhensigtsmæssig.
§ 33. Når lejeren ønsker at forbedre det lejede, kan der træffes aftale om, at der ved lejerens fraflytning ydes ham en godtgørelse.
Stk. 2. Medmindre andet aftales under hensyn til forbedringens karakter, udgør godtgørelsen lejerens udgift med fradrag af 1/10 af beløbet for hvert hele år, forbedringen har været benyttet.
Stk. 3. Udlejeren kan ved genudlejning enten kræve en lejeforhøjelse, der modsvarer forbedringen, eller kræve godtgørelsen betalt af den nye lejer.
§ 34. I kommuner, der er omfattet af kap. 8, afgør huslejenævnet uenighed om opfyldelse af lejerens pligt til renholdelse, vedligeholdelse og fornyelse, ligesom nævnet efter begæring afgør tvister i henhold til § 31, stk. 1 og 2. Endvidere afgør huslejenævnet efter begæring, om lejeren har ret til at foretage forbedringer af det lejede, jfr. § 32, og under hvilke vilkår, herunder om der skal stilles sikkerhed for retablering ved lejerens fraflytning.
§ 35. Reglerne i §§ 31, stk. 1 og 2, og § 32 og 34 kan ikke ved aftale fraviges til skade for lejeren.
Kapitel 6 Udlejerens adgang til det lejede § 36. Udlejeren eller dennes stedfortræder har ret til at få eller skaffe sig adgang til det lejede, når forholdene kræver det.
§ 37. Udlejeren kan med 6 ugers varsel iværksætte arbejder i det lejede, når udførelsen ikke er til væsentlig ulempe for lejeren.
Stk. 2. Inden iværksættelse af andre arbejder har lejeren krav på 3 måneders varsel.
Stk. 3. Udlejeren kan dog altid uden varsel foretage uopsættelige reparationer i det lejede.
Stk. 4. Ethvert arbejde, der iværksættes af udlejeren, skal udføres uden unødig afbrydelse og med den størst mulige hensyntagen til lejeren.
Udlejeren skal straks foretage efterreparationer.
§ 38. Ved installation af varmeanlæg i ejendommen har udlejeren ret til med 6 ugers varsel at råde over de kælder- og loftsrum, der er nødvendige til anlæggets drift, når der anvises lejeren andre rum, der er anvendelige til det aftalte brug.
Lejeren kan dog ikke kræve anvist andet rum, hvis den forudsatte anvendelse af rummet må anses for overflødiggjort af installationen.
§ 39. Reglen i § 37 kan ikke ved aftale fraviges til skade for lejeren.
Kapitel 7 Lejerrepræsentation § 40. I ejendomme med mere end 6 beboelseslejligheder har lejerne af beboelseslejlighederne ret til at vælge lejerrepræsentanter.
Lejerne skal på udlejerens begæring ved en underskriftsindsamling dokumentere, at et flertal eller mindst 50 pct. af lejerne ønsker oprettet lejerrepræsentation i ejendommen.
Stk. 2. Ved oprettelse af lejerrepræsentation i en ejendom kan flertallet af de på et møde fremmødte lejere vælge lejerrepræsentanter.
Der skal vælges 5 lejerrepræsentanter.
I ejendomme med mindre end 13 lejligheder nedsættes antallet dog til 3. Udlejeren skal have mulighed for at deltage i møderne.
Stk. 3. I ejendomme med mindre end 7 beboelseslejligheder og mere end 2 udlejede beboelseslejligheder har et flertal af beboelseslejerne samme beføjelser som lejerrepræsentationen i andre ejendomme.
Der skal vælges en talsmand til at repræsentere lejerne over for udlejeren.
Talsmanden skal handle i overensstemmelse med lejerflertallets beslutninger.
Stk. 4. I stedet for valg efter stk. 2, 1. pkt., kan flertallet af de på et møde fremmødte lejere beslutte, at en lejer- eller beboerforenings bestyrelse er lejerrepræsentationen, såfremt et flertal af ejendommens lejere af beboelseslejligheder er tilsluttet foreningen, og såfremt foreningen kun har medlemmer, der bor i ejendommen.
Stk. 2, 2.-4. pkt., finder tilsvarende anvendelse.
Stk. 5. Boligministeren fastsætter nærmere regler om lejerrepræsentation, herunder om afholdelse af de i stk. 2 og § 42, stk. 2, nævnte møder, samt om afholdelse af udgifter i forbindelse med lejerrepræsentationens arbejde for ejendommen, hvor lejefastsættelsen ikke er omfattet af kap. 8.
Stk. 6. Lejerens bidrag efter stk. 5 til lejerrepræsentationens arbejde for ejendommen er pligtig pengeydelse i lejeforholdet, jfr. § 141, stk. 1, nr. 1.
§ 41. Lejerrepræsentanterne har ud over beføjelser, der er tillagt dem ved loven, ret til at drøfte ethvert spørgsmål af betydning for ejendommens drift med udlejeren.
Repræsentanterne har navnlig ret til at:
1) få udleveret ejendommens driftsregnskab samt drøfte ejendomsbudgettet og spørgsmål om lejeforhøjelse med udlejeren, 2) blive orienteret om udlejerens ansættelse og afskedigelse af ejendomsfunktionærer, 3) være rådgivende med hensyn til anvendelse af de midler, der er afsat til vedligeholdelse og renholdelse m.v. og drøfte gennemførelsen af planlagte arbejder, 4) foreslå gennemførelse af forbedringer, når der samtidig anvises mulighed for finansiering og dækning af de driftsudgifter, der følger af forbedringens gennemførelse, 5) få udleveret den af en energikonsulent udarbejdede opstilling efter lov om begrænsning af energiforbruget i bygninger, 6) få udleveret den af en varmekonsulent udarbejdede rapport efter regler udstedt i medfør af byggeloven, 7) få foretaget en vurdering af ejendommens energiøkonomiske stand efter § 7 i den lov, der er nævnt under nr. 5, og 8) få adgang til regnskabsmateriale og andre bilag, når forbedringsarbejdet er afsluttet.
§ 42. Lejerrepræsentanterne kan på et møde vedtage en husorden, som skal gælde medmindre udlejeren har vægtige grunde til at modsætte sig dette.
Stk. 2. I ejendomme, der er opdelt i ejerlejligheder, og i ejendomme, der ejes af andelsboligforeninger, skal samtlige beboere indkaldes til det møde, der træffer afgørelse om husordenen.
For hver beboelseslejlighed kan afgives en stemme.
§ 43. I ejendomme, jfr. § 7, nr. 1-3, der er opdelt i ejerlejligheder, og hvor mere end 6 lejligheder er lejet ud, har en repræsentant for et flertal af de lejere, der ikke kan være repræsenteret af en lejerrepræsentation efter § 40, ret til at drøfte anliggender, der er fælles for alle beboerne, med ejerforeningerne og lejerrepræsentanterne.
§ 44. Reglerne i §§ 40, 42 og 43 kan ikke ved aftale fraviges. § 41 kan ikke ved aftale fraviges til skade for lejerne.
Kapitel 8 Fastsættelse og ændring af lejen i kommuner med omkostningsbestemt leje § 45. Når kommunalbestyrelsen, jfr. § 3, har truffet beslutning herom, gælder reglerne i dette kapitel for lejeforhold, vedr.
 beboelseslejligheder der er omfattet af kap. 1.
Stk. 2. Undtaget fra reglerne i dette kapitel er lejeforhold i ejendomme med 6 eller færre beboelseslejligheder samt enkeltværelser, jfr. kap. 22.
§ 46. Ved lejeaftalens indgåelse må lejen ikke fastsættes til et beløb, der overstiger det lejedes værdi.
Stk. 2. Ved afgørelse efter stk. 1 skal der foretages en sammenligning med den leje, som er almindeligt gældende i kvarteret eller området for tilsvarende beboelseslejligheder med hensyn til beliggenhed, art, størrelse, kvalitet, udstyr og vedligeholdelsestilstand.
Stk. 3. Ved vurderingen af lejen og det lejedes værdi ses der bort fra:
1) lejebeløb, der opkræves i medfør af § 59, stk. 2, 2) lejeforhøjelser og forbedringer, der er gennemført efter §§ 97 og 99, jfr. § 90, stk. 3, 3) forbedringer, som lejeren har udført for egen regning med udlejerens tilladelse, og 4) lejeforhøjelser og forbedringer efter § 53 i lov om sanering og efter § 60 i lov om byfornyelse og boligforbedring.
Dette gælder dog ikke ved den første lejefastsættelse for forbedringer, hvortil der er ydet støtte efter disse love.
Stk. 4. Ved lejeaftalens indgåelse kan der ikke aftales en leje eller lejevilkår, der efter en samlet bedømmelse er mere byrdefulde for lejeren end de vilkår, der gælder for andre lejere i ejendommen.
Stk. 5. Uanset stk. 4 kan der ved genudlejning aftales en leje efter stk. 1-3, hvis beboelseslejligheden er forbedret, uden at der samtidig er gennemført en til forbedringen svarende lejeforhøjelse.
§ 47. Udlejeren kan på grundlag af et driftsbudget en gang hvert regnskabsår, jfr. §§ 59 og 60, gennemføre lejeforhøjelse til udligning af forskellen, hvis lejen ikke kan dække:
1) ejendommens driftsudgifter, jfr. § 48, 2) afkastet af ejendommens værdi, jfr. §§ 50-52, og 3) forbedringsudgifter, jfr. § 101, Stk. 2. Lejeforhøjelse kan dog ikke kræves, dersom lejen efter forhøjelsen væsentligt vil overstige det lejedes værdi, jfr. § 46.
Stk. 3. Lejeforhøjelse kan kræves uanset aftalt uopsigelighed, når udlejeren har forbeholdt sig at kunne regulere lejen.
Stk. 4. Lejeforhøjelse efter stk. 1 har, medmindre parterne træffer en anden aftale, virkning fra den 1. i den måned, der indtræder 3 måneder efter kravets fremsættelse.
Forhøjelsen kan dog tidligst få virkning 1 år efter, at der sidst er trådt en lejeforhøjelse i kraft efter stk. 1.
§ 48. De nødvendige driftsudgifter omfatter under hensyn til ejendommens og det lejedes karakter bl.a. udgifter til 1) renholdelse, 2) administration, 3) henlæggelser til fornyelser, 4) afsætning til vedligeholdelse m.v. efter §§ 75 og 79, 5) vicevært, 6) el og gas, 7) udgifter ved udfærdigelse af varmeregnskab og revision af ejendommens driftsregnskab, 8) lejerrepræsentationens udgifter i forbindelse med arbejdet for ejendommen, 9) kontingent til grundejerforening, såfremt ejeren har pligt til at være medlem, 10) skatter og afgifter, der hviler på ejendommen, 11) forsikringer, 12) serviceabonnementer vedrørende elevatorer, antenner, oliefyr o.lign., i det omfang der ikke heri er indeholdt udgifter til fornyelser, vedligeholdelser og reparation, 13) leje, leasing og drift af maskiner til ejendommens vedligeholdelse og renholdelse, og 14) udgifter til kontrolmåling af større oliefyr, jfr. byggeloven.
§ 49. Efter fælles forhandlinger med lands- eller landsdelsdækkende sammenslutninger af foreninger af ejere af udlejningsejendomme og landsomfattende sammenslutninger af foreninger af lejere af beboelseslejligheder fastsætter boligministeren hvert år inden 1.
juni normaltal for de i § 48, nr. 1-5 og 7-8, nævnte udgifter for det følgende kalenderår.
Stk. 2. Normaltallene kan uden dokumentation anvendes ved udarbejdelsen af driftsbudget efter § 47.
Stk. 3. Er der efter § 79, stk. 6 eller 7, truffet beslutning om at afsætte et højere eller lavere beløb til vedligeholdelse, anvendes dette beløb i stedet for normaltallet ved udarbejdelsen af driftsbudgettet efter § 47.
§ 50. Til afkast af ejendommens værdi afsættes på budgettet et beløb, der ikke må overstige 7 pct. af den ejendomsværdi, der er fastsat pr. 1. april 1973 ved 15. almindelige vurdering af landets faste ejendomme.
 Stk. 2. Såfremt ejendommen er opdelt i ejerlejligheder efter 15.
almindelige vurdering, beregnes afkastet på grundlag af en forholdsmæssig andel af ejendomsværdien ved 15. almindelige vurdering.
§ 51. I stedet for et afkast efter § 50 kan udlejeren i ejendomme, der tages i brug efter 1963, som afkast beregne et beløb, der ikke må overstige rimelige ydelser på sædvanlige langfristede prioritetslån, der er optaget til finansiering af ejendommens opførelse, med tillæg af en passende forrentning af den resterende del af den rimelige anskaffelsessum med fradrag af lejerindskud.
 Som passende forrentning anses:
 Ibrugtagelsesår Pct.
1964 8 1965-69 10 1970-73 12 1974-87 14 Efter 1987 10 Stk. 2. Er der i perioden 1. januar 1964 - 31. marts 1973 gennemført stedsevarende lejeforhøjelser for forbedringer, kan afkastet beregnes med indtil 7 pct. af ejendomsværdien ved den seneste almindelige vurdering forud for forbedringens gennemførelse med tillæg af et afkast af den rimelige forbedringsudgift, beregnet efter reglerne i stk. 1, således at tidspunktet for forbedringens ibrugtagelse er afgørende for forrentningsprocentens størrelse.
§ 52. Nedrives en del af ejendommen efter den 31. marts 1973, nedsættes den i § 50 nævnte ejendomsvurdering med et beløb, der svarer til værdien pr. 1. april 1973 af den nedrevne del.
Beregnes afkastet efter § 51, skal der tilsvarende ske en reduktion i forhold til værdien af den nedrevne del af ejendommen.
Stk. 2. Kan værdien af den nedrevne del ikke oplyses, skal reduktionen ske forholdsmæssigt efter bruttoetageareal.
§ 53. Driftsbudgettet efter § 47 skal omfatte den del af ejendommens samlede driftsudgifter, som på grundlag af bruttoetagearealet vedrører beboelseslejlighederne.
§ 54. De samlede budgetudgifter efter fordeling som nævnt i § 53 fordeles på beboelseslejlighederne efter bruttoetageareal.
Stk. 2. Såfremt fordeling efter stk. 1 vil medføre, at lejen for en eller flere beboelseslejligheder væsentligt kommer til at overstige det lejedes værdi, kan fordeling dog ske efter lejlighedernes indbyrdes brugsværdi.
§ 55. I ejendomme uden lejerrepræsentation skal krav om lejeforhøjelse efter § 47 fremsættes samtidig over for de lejere, hvis leje ønskes forhøjet.
 Stk. 2. Kravet efter stk. 1 skal være skriftligt og indeholde:
1) oplysning om lejeforhøjelsens størrelse, 2) oplysning om lejeforhøjelsens beregning, jfr. stk. 3, 3) de seneste regnskaber, der er indsendt til Grundejernes Investeringsfond, jfr. § 81, 4) oplysning om saldo på lejlighedens konto for vedligeholdelse, jfr.
§ 75, medmindre en sådan er udsendt inden for det sidste år, og 5) oplysning om lejerens adgang til at gøre indsigelse efter stk. 5.
Stk. 3. Af oplysningen om lejeforhøjelsens beregning, jfr. stk. 2, nr. 2, skal fremgå:
1) de samlede forventede driftsudgifter for ejendommen, 2) beboelseslejlighedernes andel af de i nr. 1 nævnte driftsudgifter, 3) lejlighedens andel af de i nr. 2 nævnte udgifter, 4) den samlede forhøjelse for beboelseslejlighederne, 5) den enkelte lejligheds andel af den i nr. 4 nævnte forhøjelse, og 6) størrelsen af overskud eller underskud, jfr. § 59, vedrørende de regnskabsår, som er afsluttet efter den seneste lovligt varslede lejeforhøjelse efter § 47.
Stk. 4. Opfylder kravet ikke betingelserne efter stk. 1-3, er det ugyldigt.
Stk. 5. Har mindst 1/ 4 af de lejere, hvis leje ønskes forhøjet senest 6 uger efter, at kravet om lejeforhøjelse er kommet frem, skriftligt fremsat indsigelse mod lejeforhøjelsen, skal udlejeren inden yderligere 6 uger forelægge sagen for huslejenævnet, såfremt kravet om lejeforhøjelse fastholdes.
§ 56. I ejendomme med lejerrepræsentation skal krav om lejeforhøjelse efter § 47 fremsættes samtidig over for de lejere, hvis leje ønskes forhøjet.
 Stk. 2. Kravet efter stk. 1 skal være skriftligt og indeholde:
1) oplysning om lejeforhøjelsens størrelse og beregning, 2) oplysning om størrelsen af overskud eller underskud, jfr. § 59, vedrørende de regnskabsår, som er afsluttet efter den seneste lovligt varslede lejeforhøjelse efter § 47, 3) oplysning om saldo på lejlighedens konto for vedligeholdelse, jfr.
§ 75, medmindre en sådan er udsendt inden for det seneste år, og 4) oplysning om, at det budget, der begrunder lejeforhøjelsen, er forelagt lejerrepræsentanterne, samt om deres eventuelle udtalelser.
Stk. 3. Opfylder kravet ikke betingelserne efter stk. 1 og 2, er det ugyldigt.
§ 57. Senest samtidig med fremsendelsen af kravet efter § 56 skal lejerrepræsentanterne have tilsendt:
1) en fortegnelse over de varslede lejeforhøjelser, 2) en genpart af de varslingsskrivelser, der er sendt til lejerne, 3) en redegørelse for budgetteringen indeholdende en specifikation af budgettets poster i nødvendigt omfang, 4) det seneste regnskab, der er indsendt til Grundejernes Investeringsfond, jfr. § 81, 5) det seneste regnskab, der er udarbejdet af udlejeren, jfr. § 58, og 6) en oplysning om, at de senest 6 uger, fra kravet efter § 56 er kommet frem, kan gøre indsigelse efter stk. 4.
Stk. 2. Modtager lejerrepræsentanterne ikke de oplysninger, der er nævnt i stk. 1, er kravet om lejeforhøjelse efter § 56 ugyldigt.
Stk. 3. Lejerrepræsentanterne kan inden 3 uger efter modtagelsen af oplysningerne efter stk. 1 fremsætte skriftligt krav om, at udlejeren inden yderligere 3 uger skriftligt afgiver nærmere angivne oplysninger og dokumentation vedrørende budgettet og vedligeholdelsesregnskabet.
Stk. 4. Såfremt lejerrepræsentanterne senest 6 uger efter, at udlejerens henvendelse eller yderligere oplysninger efter stk. 3 er kommet frem, skriftligt har meddelt, at de ikke kan tiltræde lejeforhøjelsen, skal udlejeren inden 6 uger efter udløbet af lejerrepræsentanternes protestfrist forelægge sagen for huslejenævnet, såfremt kravet om lejeforhøjelse fastholdes.
Stk. 5. Såfremt udlejeren ikke rettidigt har modtaget meddelelse fra lejerrepræsentanterne som nævnt i stk. 4, eller lejerrepræsentanterne har tiltrådt lejeforhøjelsen, kan udlejeren oppebære den varslede lejeforhøjelse, når han har meddelt lejerne dette med tilkendegivelse af, at den enkelte lejer kan indbringe spørgsmålet om det lejedes værdi for nævnet efter § 63.
Stk. 6. Meddelelse efter stk. 5 kan gives i varslingsskrivelsen efter § 56, såfremt den udsendes efter, at lejerrepræsentanterne har svaret eller deres svarfrist er udløbet.
§ 58. Efter afslutning af ejendommens regnskabsår udarbejdes et regnskab, der skal omfatte indtægter og udgifter vedrørende beboelseslejlighederne, der er opført i driftsbudgettet.
Stk. 2. Manglende indtægter som følge af lejenedsættelse i medfør af § 82, stk. 4, ikke udlejede lejligheder eller lejeres misligholdelse af lejebetaling skal fremgå af regnskabet.
Stk. 3. Benyttes en beboelseslejlighed af udlejeren, eller er lejen for en beboelseslejlighed lavere end den omkostningsbestemte leje og det lejedes værdi, optages i regnskabet som en indtægt, det beløb, beboelseslejligheden efter bruttoetageareal ville have indbragt, hvis den var lejet ud på samme vilkår, som de øvrige beboelseslejligheder.
Stk. 4. I regnskabet indgår de faktiske afholdte udgifter i det omfang, de er mindre end de ved budgetteringen anvendte normaltal.
Dette gælder dog ikke de i § 48, nr. 3 og 4, nævnte udgifter.
Er der efter § 79, stk. 6 eller 7, truffet beslutning om at afsætte et højere eller lavere beløb til vedligeholdelse, indgår dette beløb i regnskabet i stedet for normaltallet.
Stk. 5. Overstiger de faktiske afholdte udgifter de ved budgetteringen anvendte normaltal, kan de afholdte udgifter kun medtages på regnskabet, såfremt udgifterne kan dokumenteres.
Stk.
 4, 2. og 3. pkt., finder tilsvarende anvendelse.
Stk. 6. Regnskabet skal revideres af en statsautoriseret eller registreret revisor.
§ 59. Har udlejeren i et afsluttet regnskabsår i henhold til et regnskab efter § 58 opkrævet højere leje end nødvendigt for at dække ejendommens driftsudgifter, nedsættes lejen i det kommende regnskabsår under hensyn hertil.
Stk. 2. Har udlejeren i det afsluttede regnskabsår i henhold til et regnskab efter § 58 opkrævet en leje, der ikke kunne dække de nødvendige driftsudgifter, kan lejen i det kommende regnskabsår kræves forhøjet med indtil 15 kr. pr. m2 bruttoetageareal til udligning af underskuddet, idet der bortses fra de i § 58, stk. 2, nævnte manglende indtægter.
§ 60. Udlejeren kan med 3 måneders varsel bestemme, at ejendommens regnskabsår fremtidig skal afsluttes på en anden dato.
Regnskabsperioden ved overgang til det nye regnskabsår må højst være 18 måneder og skal mindst være 6 måneder.
§ 61. I samarbejde med landsomfattende sammenslutninger af foreninger af lejere af beboelseslejligheder og lands- eller landsdelsdækkende sammenslutninger af foreninger af ejere af udlejningsejendomme udarbejder boligministeren budgetskema samt standardskrivelser til varsling af lejeforhøjelser.
I det omfang disse skemaer m.v. er fuldstændigt og korrekt udfyldt, vil lejeforhøjelsen ikke kunne anfægtes af formelle grunde.
§ 62. Indbringes krav om lejeforhøjelse efter §§ 55-57 for huslejenævnet, kan nævnet tilsidesætte kravet helt eller delvis, dersom betingelserne for forhøjelsens gennemførelse ikke er til stede.
Stk. 2. Indtil nævnets afgørelse foreligger, kan udlejeren oppebære den varslede lejeforhøjelse som en foreløbig lejeforhøjelse, der dog ikke må overstige 15 kr. pr. m2 bruttoetageareal.
Lejen skal reguleres i overensstemmelse med nævnets afgørelse.
Regulering af det i § 24, stk. 2, nævnte depositum kan ikke forlanges, før kravet om lejeforhøjelse er afgjort af nævnet.
Såfremt sagen indbringes for ankenævnet i København, jfr. § 190, udskydes reguleringen efter 2. og 3. pkt. til ankenævnets afgørelse foreligger.
§ 63. På lejerens begæring skal huslejenævnet, medmindre nævnet har truffet afgørelse efter § 62, afgøre, om lejen væsentligt overstiger det lejedes værdi, jfr. § 46.
Stk. 2. Spørgsmålet om nedsættelse af lejen efter stk. 1 skal indbringes for huslejenævnet inden 1 år efter det tidspunkt, den forhøjede leje første gang skal betales.
Nævnet kan ikke nedsætte lejen til et beløb, der ligger under lejen inden den seneste lejeforhøjelse.
§ 64. Har udlejeren opkrævet højere leje, depositum, indskud eller lignende end tilladt, kan lejeren kræve det for meget betalte tilbage, ligesom lejen kan kræves nedsat med virkning for fremtiden.
Stk. 2. Lejeren kan ikke kræve tilbagebetaling af for meget betalt leje med den begrundelse, at lejen overstiger den lovlige leje, jfr. § 46, stk. 1, medmindre sag om tilbagebetaling er indbragt for huslejenævnet inden 1 år efter det tidspunkt, lejen første gang skal betales.
 § 65. Reglerne i dette kapitel kan ikke fraviges ved aftale.
Kapitel 9 Fastsættelse og ændring af lejen i kommuner uden omkostningsbestemt leje efter kap. 8 § 66. Er lejen væsentlig lavere end det lejedes værdi, kan udlejeren under iagttagelse af § 67 forlange lejen forhøjet til det beløb, der er rimeligt under hensyn hertil.
Ved vurderingen af lejen og det lejedes værdi ses der bort fra:
 1) lejeforhøjelser og forbedringer efter §§ 97 og 99, jfr. § 90, stk.
3, 2) forbedringer, som lejeren har udført for egen regning med udlejerens tilladelse, og 3) lejeforhøjelser og forbedringer efter § 53 i lov om sanering og efter § 60 i lov om byfornyelse og boligforbedring.
Dette gælder dog ikke ved den første lejefastsættelse for forbedringer, hvortil der er ydet støtte efter disse love.
Stk. 2. Ved afgørelse efter stk. 1, 1. pkt., skal der foretages en sammenligning med den leje, som er almindeligt gældende i kvarteret eller området for tilsvarende beboelseslejligheder eller husrum med hensyn til beliggenhed, art, størrelse, kvalitet, udstyr og vedligeholdelsestilstand.
Stk. 3. Krav om lejeforhøjelse kan tidligst få virkning 2 år efter lejeforholdets begyndelse eller 2 år efter, at der sidst er trådt en lejeforhøjelse i kraft som følge af, at lejen var væsentligt lavere end det lejedes værdi.
Stk. 4. Lejeforhøjelse kan kræves uanset aftalt uopsigelighed, når udlejeren har forbeholdt sig at kunne regulere lejen.
 § 67. Lejeforhøjelse efter § 66 gennemføres med 3 måneders varsel.
Stk. 2. Kravet om lejeforhøjelse skal fremsættes skriftligt og indeholde en angivelse af lejeforhøjelsens størrelse.
Kravet skal tillige indeholde oplysning om grunden til lejeforhøjelsen samt om lejerens adgang til at gøre indsigelse, jfr. stk. 3. Indeholder kravet ikke disse oplysninger, er det ugyldigt.
Stk. 3. Vil lejeren ikke godkende kravet om lejeforhøjelse, skal han skriftligt fremsætte indsigelse senest 6 uger efter, at kravet om lejeforhøjelse er kommet frem til ham.
Udlejeren skal da anlægge sag ved boligretten senest 6 uger efter lejerfristens udløb, såfremt kravet om lejeforhøjelse fastholdes.
Stk. 4. Indtil boligrettens afgørelse foreligger, kan udlejeren oppebære den varslede lejeforhøjelse som en foreløbig lejeforhøjelse, der dog ikke må overstige 15 kr. pr. m2 bruttoetageareal.
Lejen skal reguleres i overensstemmelse med rettens afgørelse.
Regulering af det i § 24, stk. 2, nævnte depositum kan ikke forlanges, før kravet om lejeforhøjelse er afgjort af retten.
§ 68. Er lejen væsentlig højere end det lejedes værdi, kan lejeren forlange lejen nedsat til et beløb, der er rimeligt under hensyn hertil.
Ved vurdering af lejen og det lejedes værdi finder § 66, stk. 1 og 2, tilsvarende anvendelse.
Stk. 2. Nedsættes lejen efter stk. 1, kan lejeren kræve det for meget betalte tilbagebetalt.
Stk. 3. Retssag om nedsættelse af lejen skal anlægges inden 1 år efter det tidspunkt, lejen eller den forhøjede leje første gang skal betales.
Stk. 4. I ejendomme med lejerrepræsentation kan lejerrepræsentanterne kræve nedsættelse af lejen.
Nedsættes lejen, anvendes tilbagebetalingsbeløbet forlods til dækning af lejerrepræsentanternes udgifter ved sagsanlægget.
§ 69. Forøges de ejendomsskatter, der påhviler ejendommen, kan udlejeren forlange udgiften udlignet gennem en lejeforhøjelse for de lejligheder og lokaler, som skatten vedrører.
Lejeforhøjelse kan kræves uanset aftalt uopsigelighed.
Stk. 2. I fredede ejendomme, hvorpå der er tinglyst en særlig bevaringsdeklaration i henhold til lovgivningen om bygningsfredning, kan udlejeren, uanset om ejendommen er fritaget for ejendomsbeskatning, kræve lejeforhøjelse efter stk. 1, såfremt der sker forhøjelse af den ejendomsskat, der kunne have været opkrævet, hvis ejendommen ikke var fredet.
 Stk. 3. Lejeforhøjelsen fordeles efter bruttoetageareal.
 Stk. 4. Lejeforhøjelsen kan gennemføres med 3 måneders varsel.
Lejeforhøjelsen kan dog kræves med virkning fra det tidspunkt, udgiften er pålagt ejendommen, hvis kravet om lejeforhøjelse fremsættes senest 5 måneder efter dette tidspunkt.
Stk. 5. Kravet om lejeforhøjelse skal fremsættes skriftligt og indeholde en beregning af, hvorledes ændring af lejen fremkommer, samt oplysning om lejerens adgang til at gøre indsigelse, jfr.
 stk. 6. Indeholder kravet ikke disse oplysninger, er det ugyldigt.
Stk. 6. Vil lejeren ikke godkende kravet om lejeforhøjelse, skal han senest 6 uger efter, at kravet er kommet frem, fremsætte skriftlig indsigelse, der angiver, på hvilke punkter kravet ikke kan godkendes.
Udlejeren skal da anlægge sag ved boligretten senest 6 uger efter lejerfristens udløb, hvis kravet om lejeforhøjelse fastholdes.
§ 70. Reglerne i § 69 gælder også, hvis der pålægges ejendommen nye eller forøgede afgifter til vand, el, renovation, kloak, skorstensfejning, kontrolmålinger af større oliefyringsanlæg eller lignende efter takster, der er fastsat eller godkendt af det offentlige.
Stk. 2. Reglerne i § 69 gælder også, hvis der pålægges ejendommen nye vej-, kloak- eller lignende bidrag til det offentlige.
Er bidrag pålagt ejendommen som en engangsydelse, kan udlejeren, når den er betalt, udligne bidraget på lejerne gennem en lejeforhøjelse, der i løbet af 10 år har dækket udlejerens udlæg med tillæg af sædvanlige finansieringsudgifter.
Lejeforhøjelsen bortfalder ved periodens udløb.
Lejerne kan dog kræve at betale beløbet kontant.
§ 71. Bortfalder eller nedsættes de i §§ 69 og 70 nævnte skatter, afgifter og bidrag, skal udlejeren med virkning fra nedsættelsestidspunktet foretage en tilsvarende lejenedsættelse for de lejligheder og lokaler, i hvis leje udgiften har været indregnet.
Dette gælder dog ikke for fredede ejendomme, som nævnt i § 69, stk. 2.
Stk. 2. Udlejeren skal give lejeren skriftlig meddelelse om nedsættelsen af lejen senest 6 uger efter, at meddelelsen om skatte- eller afgiftsnedsættelsen er kommet frem til ham.
§ 72. Reglerne i dette kapitel kan ikke ved aftale fraviges til skade for lejeren.
Stk. 2. Der kan ikke træffes aftale om, at lejen skal reguleres på anden måde end fastsat i dette kapitel.
I lejeperioden kan dog aftales forhøjelser med bestemte beløb til bestemte tidspunkter.
Kapitel 10 Udlejerens vedligeholdelse § 73. Udlejeren skal holde ejendommen og det lejede forsvarligt ved lige.
Alle indretninger til afløb og til forsyning med lys, gas, vand, varme og kulde skal holdes i god og brugbar stand, jfr. dog § 27.
Stk. 2. Fornyelse af tapet, maling, hvidtning eller anden istandsættelse som følge af forringelse ved slid og ælde skal foretages så ofte, det er påkrævet under hensyn til ejendommens og det lejedes karakter, jfr. dog § 74.
Stk. 3. Udlejeren skal ligeledes sørge for renholdelse og sædvanlig belysning af ejendommen og adgangsvejene til det lejede, ligesom han skal renholde fortov, gård og andre fælles indretninger.
§ 74. Udlejerens pligt til at vedligeholde den enkelte beboelseslejlighed med hvidtning, maling og tapetsering anses for opfyldt, når han til dette formål løbende har afholdt de beløb, der skal anvendes hertil efter reglerne i §§ 75 og 76.
§ 75. Udlejeren skal afsætte 18,50 kr. pr. m2 bruttoetageareal på en vedligeholdelseskonto for lejligheden.
Beløbene afsættes med 1/ 12 månedsvis.
Den årlige afsætning reguleres hver 1. januar, første gang 1. januar 1988 til et normaltal efter § 49, jfr. § 48, nr. 4.
Stk. 2. Når udlejeren har afholdt udgiften til hvidtning, maling og tapetsering, kan han fradrage den på vedligeholdelseskontoen.
Han skal samtidig give lejeren en skriftlig opgørelse over de afholdte udgifter samt oplysning om hvilket beløb, der herefter er til rådighed.
Lejeren kan kræve dokumentation for de afholdte vedligeholdelsesudgifter.
Stk. 3. Inden 3 måneder efter regnskabsårets afslutning giver udlejeren lejeren skriftlig meddelelse om, hvilket beløb, der ved regnskabsårets afslutning var til rådighed til lejlighedens vedligeholdelse.
Dette gælder dog ikke, hvis oplysningen er givet inden for det sidste år i forbindelse med en lejeforhøjelse, jfr.
§§ 55-57. Er der ved regnskabsåret afslutning en negativ saldo kan denne ikke overføres.
Stk. 4. Undlader udlejeren at efterkomme en anmodning om inden et fastsat tidspunkt at fremlægge regnskaber med bilag for de sidste 5 år, kan lejeren kræve lagt til grund, at der på kontoen henstår et beløb, svarende til periodens hensættelser uden fradrag for afholdte udgifter til vedligeholdelse.
§ 76. Lejeren kan kræve, at udlejeren foretager hvidtning, maling og tapetsering, når det er nødvendigt, og udgiften kan afholdes af det beløb, der er til rådighed på vedligeholdelseskontoen.
Stk. 2. Er lejeaftalen opsagt af en af parterne, kan lejeren ikke fremsætte krav efter stk. 1.
Stk. 3. Ved genudlejning skal vedligeholdelseskontoen videreføres, og udlejeren skal oplyse den nye lejer om, hvilket beløb der ved lejeforholdets begyndelse er til rådighed til vedligeholdelse.
Stk. 4. Ved ejerskifte overtager den nye udlejer vedligeholdelsespligten og viderefører vedligeholdelseskontoen.
§ 77. I kommuner, der er omfattet af kap. 8, afgøres uenighed om opfyldelse af lejers og udlejers pligt til vedligeholdelse efter dette kapitel af huslejenævnet.
Også afgørelser i medfør af § 75, stk. 4, træffes af huslejenævnet.
§ 78. Reglerne i §§ 74-77 kan ikke ved aftale fraviges til skade for lejeren, bortset fra aftale om, at lejeren overtager pligten til vedligeholdelse.
Kapitel 11 Særlig vedligeholdelse i kommuner omfattet af kapitel 8 § 79. Udlejeren af ejendomme med mere end 6 beboelseslejligheder skal som led i opfyldelsen af sin pligt efter § 73 til at vedligeholde ejendommen afsætte et årligt beløb pr. m2 bruttoetageareal på en konto for anden vedligeholdelse end den, der er nævnt i § 74.
Beløbet udgør for ejendomme, der er taget i brug før 1964, 48,50 kr.
For andre ejendomme udgør beløbet 41,50 kr.
Beløbene reguleres hver 1. januar, første gang den 1. januar 1988 til et normaltal efter § 49, jfr. § 48, nr. 4. For ejendomme, der er fredet, forhøjes det i medfør af 4. pkt. regulerede beløb med 1 kr. pr. m2 bruttoetageareal.
Stk. 2. Har ejendommen husrum, der ikke er omfattet af reglerne i denne lov, skal der for sådanne lokaler afsættes samme beløb pr.
m2 på vedligeholdelseskontoen, som afsættes af lejen for beboelseslejligheder.
 Stk. 3. Af de beløb, der afsættes efter stk. 1 og 2, indsættes 15 kr.
 på en konto for ejendommen i Grundejernes Investeringsfond, jfr.
§§ 84-87. Beløbet reguleres hver 1. januar, første gang 1. januar 1988 til et normaltal efter § 49, jfr. § 48, nr. 4.
Stk. 4. Det indbetalte beløb kan ikke gøres til genstand for kreditorforfølgning og kan kun udbetales efter reglerne i §§ 85 og 86.
Stk. 5. Har lejeren ved aftale overtaget en væsentlig del af pligten til at vedligeholde ejendommen, nedsættes det beløb, der afsættes på vedligeholdelseskontoen, forholdsmæssigt.
Stk. 6. Såfremt det beløb, der er til disposition til vedligeholdelse, ikke kan sikre udførelsen af påkrævede nærmere angivne vedligeholdelsesarbejder i ejendommen, kan udlejeren med tilslutning fra lejerrepræsentanterne eller et flertal af lejerne uanset § 49, stk. 2, optage et hertil nødvendigt større beløb på driftsbudgettet og på vedligeholdelseskontoen efter stk. 1.
Stk. 7. Såfremt det beløb, der er til disposition til vedligeholdelse, er for stort i forhold til ejendommens vedligeholdelsestilstand, kan udlejeren med tilslutning fra lejerrepræsentanterne eller et flertal af lejerne uanset § 49, stk. 2, optage et mindre beløb på driftsbudgettet og på vedligeholdelseskontoen efter stk. 1.
 Stk. 8. Pligten efter stk. 3 berøres ikke af beslutninger efter stk.
 6 og 7.
Stk. 9. Uenighed om hensættelse af beløb til vedligeholdelse efter stk. 6 og 7 afgøres af huslejenævnet.
§ 80. På kontoen efter § 79 kan ud over beløb, der er anvendt til vedligeholdelse, også fradrages beløb anvendt til brandsikring.
Endvidere kan der med tilslutning fra lejerrepræsentanterne eller et flertal af lejerne fradrages beløb, der er anvendt til forbedring.
Stk. 2. Dækkes en udgift efter stk. 1 ved optagelse af lån, er udlejeren berettiget til, i stedet for at fradrage udgiften, at fradrage de årlige prioritetsydelser på kontoen, efterhånden som disse betales.
 § 81. Der udarbejdes et samlet årsregnskab for beløb efter § 79, stk.
1 og 3, hvor udgiften vises, fordelt på de enkelte arbejder eller forskellige kategorier af arbejder.
En positiv eller negativ saldo overføres til det følgende regnskabsår.
Stk. 2. Har hverken lejerne eller lejerrepræsentanterne i løbet af det sidste år modtaget vedligeholdelsesregnskab efter §§ 55-57, kan enhver af lejerne kræve at få udleveret en genpart af det i stk. 1 nævnte regnskab.
Lejeren eller dennes fuldmægtig skal på begæring gives adgang til at gennemgå bilagene.
Stk. 3. Ved ejerskifte overtager den nye udlejer vedligeholdelsespligten og viderefører vedligeholdelseskontoen.
Kontoen i Grundejernes Investeringsfond følger ved ejerskifte ejendommen.
§ 82. Uenighed om opfyldelsen af udlejerens pligt til renholdelse, vedligeholdelse og fornyelse afgøres af huslejenævnet.
Det samme gælder uenighed om beløb, der fradrages på kontoen efter § 79.
Stk. 2. Undlader udlejeren at efterkomme en anmodning fra nævnet om inden et fastsat tidspunkt at fremlægge regnskaber med bilag for de sidste 5 år vedrørende den konto, der er nævnt i § 79, og kan nævnet ikke få de nødvendige oplysninger fra Grundejernes Investeringsfond vedrørende kontoen, kan lejeren kræve lagt til grund, at der på kontoen henstår et beløb svarende til periodens hensættelser uden fradrag for afholdte udgifter til vedligeholdelse.
Stk. 3. Nævnet kan pålægge udlejeren at lade bestemte arbejder udføre.
Nævnet skal i afgørelsen præcisere, hvilke arbejder påbuddet angår.
Nævnet kan fastsætte en tidsfrist for det enkelte arbejdes fuldførelse.
Stk. 4. Nævnet kan endvidere fastsætte et afslag i lejen, indtil arbejderne er udført.
Stk. 5. Er ejendommen opdelt i ejerlejligheder, og er de arbejder, som nævnets påbud efter stk. 3 angår, af en sådan karakter, at udlejeren kun kan udføre dem med ejerforeningens godkendelse, kan nævnet alene pålægge udlejeren på foreningens generalforsamling at stille forslag om, at arbejderne udføres, og at udlejeren stemmer for forslaget.
Stk. 6. Huslejenævnets påbud påhviler den til enhver tid værende ejer af ejendommen.
§ 83. Har en udlejer ikke udført renholdelses- og vedligeholdelsesarbejder samt forbedringsarbejder inden en af huslejenævnet fastsat frist, jfr. § 82, stk. 3, og § 96, stk. 2, samt § 98, stk. 2, kan investeringsfonden på begæring af en lejer lade de nævnte arbejder udføre for udlejerens regning.
Stk. 2. Bestrider udlejeren, at investeringsfonden har været berettiget til at udføre arbejderne, eller udgifternes rimelighed, kan han deponere beløbet eller efter aftale med fonden stille sikkerhed for beløbets betaling.
Stk. 3. De beløb, som investeringsfonden har lagt ud, forrentes med den rente, der er fastsat efter § 5, stk. 1 og 2, i lov om renter ved forsinket betaling m.v. fra tidspunktet for opgørelse af udgifterne ved det udførte arbejde.
Nærmere regler om fondens adgang til at kræve gebyr for administration i forbindelse med arbejdernes udførelse fastsættes af boligministeren.
Stk. 4. Såfremt udlejeren ikke deponerer eller stiller sikkerhed efter stk. 2, kan fonden til dækning af udgifterne ved arbejdernes udførelse yde udlejeren et lån og som sikkerhed for lånet lade tinglyse pant i ejendommen.
Dette gælder også for udgifter til dækning af forundersøgelser og lignende, som er nødvendige for fondens beslutning efter stk. 1. Lånet udbetales kontant og forrentes med en rentesats, der fastsættes af fonden ud fra hvad der er rimeligt under hensyn til lånets afdragstid og sikkerhed.
 Afdragstiden fastsættes til højst 10 år.
Stk. 5. Grundejernes Investeringsfond skal på begæring af en ejendoms administrator efter lov om tvungen administration af udlejningsejendomme udlevere materiale vedrørende ejendommen.
Investeringsfonden kan kræve betaling til dækning af den udgift, der med rimelighed er afholdt til tilvejebringelse af dette materiale.
 Stk. 6. Investeringsfonden kan i øvrigt bestemme, at indtil 50 pct.
af lejeindtægten skal indbetales til fonden, indtil fonden har fået dækning for sine udlæg med påløbne omkostninger og renter.
Investeringsfonden skal lade beslutningen, der er gyldig mod enhver, tinglyse på ejendommen.
Stk. 7. Såfremt investeringsfonden efter stk. 6 kan oppebære en del af lejeindtægten, skal alle lejerne efter påkrav herom betale lejen til investeringsfonden, som refunderer udlejeren overskydende beløb.
Kun betaling til investeringsfonden har frigørende virkning.
§ 84. Det beløb, der er nævnt i § 79, stk. 3, indbetales årligt bagud.
Boligministeren fastsætter nærmere regler om bindingspligten og om Grundejernes Investeringsfonds rettigheder og forpligtelser i forbindelse med ind- og udbetalinger.
Stk. 2. Er der inden den årlige indbetaling afholdt beløb til vedligeholdelse, brandsikring eller forbedring i overensstemmelse med reglerne i § 80, kan beløbet fradrages i den årlige indbetaling i det omfang, det ikke dækkes af det beløb, som udlejeren efter § 79 har til fri rådighed.
Der bortses fra den del af udgiften, hvortil tilskud er ydet efter anden lovgivning.
 Indbetalingen skal ledsages af dokumentation for fradraget.
Stk. 3. Grundejernes Investeringsfond påser, at det beløb, der til enhver tid indestår på kontoen, svarer til udlejerens forpligtelse efter § 79, stk. 3, med fradrag af beløb, som ikke er indbetalt, jfr. stk. 2, og beløb, som er frigivet i medfør af §§ 85 og 86.
Stk. 4. Er det på kontoen indestående beløb mindre end forudsat efter reglerne i denne lov, kan frigivelse efter § 85 først ske, når det manglende beløb er indbetalt.
Stk. 5. Er det på kontoen indestående beløb større end forudsat, udbetales differencen snarest til udlejeren, som ikke kan oppebære renter for den overskydende del for den tid, beløbet har været bundet.
Stk. 6. Grundejernes Investeringsfond påser, at pligtig indbetaling finder sted rettidigt.
For forfaldne beløb har fonden pant i den pågældende ejendom.
Beløb, der ikke indbetales rettidigt, inddrives ved udpantning efter reglerne for udpantning af skatter og afgifter, som opkræves ved kommunernes foranstaltning, jfr.
loven om fremgangsmåden ved inddrivelse af skatter og afgifter m.v.
Inddrivelsen foretages på foranledning af kommunalbestyrelsen i den kommune, hvor ejendommen er beliggende.
Inddrivelse sker med tillæg af et gebyr, der tilfalder kommunen.
Gebyret udgør 50 kr.
 plus 1/2 pct. af beløb ud over 3.000 kr.
§ 85. Beløb indbetalt på en konto efter § 79, stk. 3, kan udbetales, når udlejeren dokumenterer, at et tilsvarende beløb er anvendt til ejendommens vedligeholdelse, brandsikring, forbedring efter § 80, stk. 1, eller til ydelser på lån til de nævnte formål, jfr. § 80, stk. 2. Der bortses fra den del af udgiften, hvortil tilskud er ydet efter anden lovgivning.
Stk. 2. Senest samtidig med, at udlejeren kræver beløb på mere end 5.000 kr. udbetalt efter stk. 1, skal lejerrepræsentanterne have underretning om, hvilke udgifter, der er afholdt, og hvilket beløb, der kræves udbetalt.
Stk. 3. Beløb indsat på en konto efter § 79, stk. 3, kan udbetales efter stk. 1, medmindre lejerrepræsentanterne protesterer mod udbetalingen inden 6 uger efter modtagelsen af underretningen efter stk. 2. Såfremt enighed ikke kan opnås mellem udlejer og lejerrepræsentanter, skal udlejeren indbringe sagen for huslejenævnet, såfremt han ønsker at fastholde kravet om udbetaling efter stk. 1.
Stk. 4. Det er en betingelse for udbetaling efter stk. 1, at udlejeren dokumenterer, at det beløb, der efter § 79 ikke skal indbetales til Grundejernes Investeringsfond, er opbrugt.
§ 86. Såfremt ejendommen nedrives, udbetales de på kontoen efter § 79, stk. 3, indestående beløb til ejeren.
Stk. 2. Såfremt ejendommen er overgået til sådan anden anvendelse, at den ikke er omfattet af kap. 8, eller ophører kap. 8 at gælde i kommunen, udbetales de på kontoen efter § 79, stk. 3, indestående beløb til ejeren.
Ved udbetaling af erstatning fra det offentlige ved ekspropriation eller kondemnering, jfr. lov om byfornyelse og boligforbedring og lov om sanering, fragår resterende beløb i den udmålte erstatning.
Stk. 3. Udbetaling efter stk. 1-2 skal ske i løbet af det kvartal, der følger efter det kvartal, i hvilket indbetalingspligten er ophørt.
§ 87. Tvister mellem ejeren og lejerne samt ejeren og Grundejernes Investeringsfond i henhold til dette kapitel afgøres af huslejenævnet.
§ 88. Bestemmelserne i dette kapitel kan ikke ved aftale fraviges til skade for lejeren.
Kapitel 12 Forbedringer m.v.
§ 89. Udlejeren har ret til at forbedre ejendommen eller det lejede, medmindre forbedringen væsentligt vil ændre det lejedes karakter, herunder væsentligt forringe det lejedes brugsværdi for lejeren.
§ 90. Har udlejeren forbedret det lejede, kan han forlange lejen forhøjet med et beløb, der modsvarer forøgelsen af det lejedes værdi.
Ved vurdering af det lejedes værdi ses der bort fra forbedringer, der er gennemført efter reglerne i §§ 97 og 99.
Stk. 2. Lejeforhøjelsen skal som udgangspunkt kunne give en passende forrentning af den udgift, der med rimelighed er afholdt til forbedringen.
Herudover skal lejeforhøjelsen dække afskrivning eller henlæggelse til fornyelse af tekniske installationer, sædvanlige udgifter til administration, vedligeholdelse, forsikring o.lign.
Stk. 3. Har en udlejer gennemført arbejder efter reglerne i §§ 97 og 99, kan han forlange en lejeforhøjelse, der giver en passende forrentning af samtlige de udgifter, der følger af arbejdernes gennemførelse.
Stk. 2, 2. pkt., finder tilsvarende anvendelse.
 Stk. 4. I ejendomme, der er omfattet af kap. 8, kan de i stk. 2, 2.
pkt., og stk. 3, 2. pkt., nævnte udgifter kun medtages i det omfang, de ikke medtages på ejendommens driftsbudget, jfr. § 47, herunder ved henlæggelser til fornyelser.
Stk. 5. Den del af udgiften til en forbedring, der dækkes af vedligeholdelseshensættelserne, jfr. § 80, stk. 1, 2. pkt., medregnes ikke ved beregning af lejeforhøjelse efter stk. 1-4. Der bortses endvidere fra den del af udgiften, hvortil tilskud er ydet efter anden lovgivning.
Stk. 6. Foranstaltninger, der øger kapaciteten af ejendommens forsynings- eller afløbsledninger af hensyn til lejernes brug, anses for forbedringer.
§ 91. Lejeforhøjelse efter § 90 kan gennemføres med 3 måneders varsel.
Lejeforhøjelsen kan dog tidligst få virkning fra det tidspunkt, hvor forbedringen er fuldført.
§ 92. I kommuner, der ikke er omfattet af kap. 8, skal kravet om lejeforhøjelse fremsættes skriftligt og indeholde oplysning om grunden til lejeforhøjelsen, en beregning af lejeforhøjelsen med oplysning om de afholdte udgifter samt oplysning om lejerens adgang til at gøre indsigelse, jfr. stk. 2. Indeholder kravet ikke disse oplysninger, er det ugyldigt.
Stk. 2. Vil lejeren ikke godkende kravet om lejeforhøjelse, skal han fremsætte skriftlig indsigelse senest 6 uger efter, at kravet er kommet frem til ham.
Udlejeren skal da anlægge sag ved boligretten senest 6 uger efter lejerfristens udløb, hvis kravet om lejeforhøjelse fastholdes.
Stk. 3. Stk. 1 og 2 finder også anvendelse for de lejeforhold i kommuner omfattet af kap. 8, der er nævnt i kap. 22. Dog skal udlejeren indbringe sagen for huslejenævnet senest 6 uger efter lejerfristens udløb.
§ 93. For lejeforhold i ejendomme uden lejerrepræsentation, hvor lejefastsættelsen er omfattet af kap. 8, finder reglerne i § 55, stk. 1-2 og 4-5, tilsvarende anvendelse.
Stk. 2. For lejeforhold i ejendomme med lejerrepræsentation, hvor lejefastsættelsen er omfattet af kap. 8, finder reglerne i § 56, stk. 1, stk. 2, nr. 1, 3 og 4, stk. 3, og § 57 tilsvarende anvendelse.
§ 94. Er forbedringen ikke fuldført på det tidspunkt, hvortil lejeforhøjelsen er varslet, kan udlejeren uden fornyet varsel efter §§ 91-93 gennemføre lejeforhøjelsen, når forbedringen er fuldført og efterreparationer er foretaget.
§ 95. Udlejeren kan i overensstemmelse med reglerne i §§ 91-93 kræve en foreløbig lejeforhøjelse på grundlag af et overslag over udgifterne og forbeholde sig at fremsætte nyt krav, når byggeregnskabet er afsluttet.
Lejen skal reguleres efter byggeregnskabet, når det foreligger.
Medfører reguleringen en lejeforhøjelse skal denne varsles efter reglerne i §§ 91-93.
Stk. 2. Byggeregnskabet skal være afsluttet senest 6 måneder efter, at den foreløbige lejeforhøjelse er betalt første gang.
Stk. 3. Overskrides den i stk. 2 nævnte frist, kan lejeren undlade at betale lejeforhøjelsen indtil lejeregulering foretages eller varsles.
§ 96. Er sag indbragt for boligretten efter § 92, stk. 2, kan udlejeren, indtil rettens afgørelse foreligger, oppebære den varslede lejeforhøjelse som en foreløbig lejeforhøjelse.
Lejen skal reguleres i overensstemmelse med rettens afgørelse.
Boligretten kan dog bestemme, at udlejeren kun kan oppebære et mindre beløb, indtil retten har truffet sin afgørelse.
Stk. 2. I kommuner, der er omfattet af kap. 8, tilkommer de beføjelser, der i stk. 1 er tillagt boligretten, huslejenævnet.
Udfører udlejeren ikke et påbegyndt forbedringsarbejde med den fornødne hurtighed, jfr. § 37, stk. 4, kan huslejenævnet fastsætte en tidsfrist for arbejdets fuldførelse. § 83. finder tilsvarende anvendelse.
§ 97. Lejerrepræsentanterne kan forlange, at udlejeren udfører hensigtsmæssige energibesparende arbejder i ejendommen.
Det er en betingelse, at lejerrepræsentanterne samtidig giver tilslutning til en lejeforhøjelse i overensstemmelse med § 90, stk. 3.
Stk. 2. Er ejendommen opdelt i ejerlejligheder, og er de arbejder, som lejerrepræsentanterne kræver udført, af en sådan karakter, at udlejeren kun kan udføre dem med ejerforeningens godkendelse, kan lejerrepræsentanterne alene kræve, at udlejeren på foreningens generalforsamling stiller forslag om, at bestemte energibesparende arbejder udføres, og at udlejeren stemmer for forslaget.
§ 98. Uenighed om hvorvidt de arbejder, som lejerrepræsentationen har krævet udført i medfør af § 97, må anses for hensigtsmæssige og energibesparende, skal navnlig afgøres under hensyn til ejendommens alder og vedligeholdelsestilstand.
Stk. 2. I kommuner, der er omfattet af kap. 8, afgøres tvister efter stk. 1 af huslejenævnet.
Huslejenævnet kan pålægge udlejer at udføre de i stk. 1 nævnte arbejder og fastsætte en tidsfrist for det enkelte arbejders fuldførelse. § 83 finder tilsvarende anvendelse.
§ 99. Lejerrepræsentanterne kan forlange, at udlejeren tilvejebringer mulighed for den radio- og TV-modtagelse, der efter de lokale forhold er sædvanlig.
Det er en betingelse, at lejerrepræsentanterne samtidig giver tilslutning til en lejeforhøjelse efter reglen i § 90, stk. 3.
Stk. 2. Anbringer udlejeren til brug for lejerne et fællesantenneanlæg for radio- og TV-modtagelse, som opfylder de forskrifter, der er fastsat af ministeren for offentlige arbejder, kan han forlange, at lejerne med 3 måneders varsel fjerner de af dem opsatte radio- og tv-antenner eller fællesantenneanlæg, såfremt det nye anlæg omfatter de samme funktioner, eller hvis lejernes anlæg ikke opfylder de nævnte forskrifter.
Stk. 3. I kommuner, der er omfattet af kap. 8, afgøres tvister i henhold til stk. 1 af huslejenævnet.
§ 100. Reglerne i dette kapitel kan ikke ved aftale fraviges til skade for lejeren.
Kapitel 13 Særlige regler om iværksættelse m.v. af forbedringer, når lejefastsættelsen er omfattet af kap. 8 § 101. Såfremt den samlede udgift til en forbedring udgør mindre end 25 kr. pr. m2 bruttoetageareal, kan hele udgiften medtages på det første driftsbudget, der udarbejdes efter, at forbedringen er fuldført.
§ 102. Inden der iværksættes forbedringer, der vil medføre en lejeforhøjelse på 25 kr. pr. m2 bruttoetageareal og derover, kan udlejeren indsende projektmateriale vedrørende den påtænkte foranstaltning, opgørelse over de anslåede udgifter ved gennemførelsen og beregning af den ønskede lejeforhøjelse til huslejenævnet.
Nævnet skal herefter træffe afgørelse om projektets hensigtsmæssighed, med mindre parterne er enige herom, og om størrelsen af den lejeforhøjelse, der vil kunne gennemføres, når arbejdet er udført i overensstemmelse med de forelagte tegninger og beskrivelser.
Stk. 2. I ejendomme med lejerrepræsentantion skal udlejeren, forinden projektet fremsendes til huslejenævnet, forelægge det for lejerrepræsentanterne med anmodning om, at lejerrepræsentanterne fremkommer med eventuelle bemærkninger til projektet inden 6 uger.
Stk. 3. Efter udløbet af den i stk. 2 nævnte frist kan udlejeren forelægge projektmaterialet, der skal ledsages af lejerrepræsentanternes eventuelle bemærkninger, for huslejenævnet.
§ 103. Inden udlejeren i en ejendom uden lejerrepræsentation iværksætter en forbedring, der vil medføre en lejeforhøjelse, der - sammen med forbedringsforhøjelser gennemført i de sidste 3 år - vil udgøre mere end 60 kr. m2 bruttoetageareal, skal han fremsætte skriftligt varsel herom over for de lejere, hvis lejeforhold ønskes forbedret.
Det skal indeholde oplysning om forbedringsarbejdets art og en angivelse af lejeforhøjelsens forventede størrelse.
Har forbedringen været forelagt huslejenævnet efter reglen i § 102, skal nævnets afgørelse vedlægges.
Varslet skal endvidere indeholde oplysning om lejerens adgang til at gøre indsigelse, jfr. stk. 2. Indeholder varslet ikke disse oplysninger, er det ugyldigt.
Stk. 2. Har mindst 1/ 4 af lejerne senest 6 uger efter, at varslingsskrivelsen er kommet frem til dem, skriftligt fremsat indsigelse mod iværksættelsen af en forbedring som nævnt i stk. 1, skal udlejeren inden yderligere 6 uger forelægge sagen for huslejenævnet, såfremt kravet om forbedringen fastholdes.
§ 104. Inden udlejeren i en ejendom med lejerrepræsentation iværksætter en forbedring, der vil medføre lejeforhøjelse som nævnt i § 103, stk. 1, skal han fremsætte skriftligt varsel herom over for lejerrepræsentanterne.
Kravet skal indeholde:
1) en beskrivelse af arbejdet med overslag over udgifterne og oplysning om finansieringen, 2) den forventede størrelse af den lejeforhøjelse, der er en følge af forbedringens gennemførelse, 3) huslejenævnets eventuelle afgørelse efter § 102, og 4) oplysning om lejerrepræsentanternes adgang til at gøre indsigelse efter stk. 3.
Stk. 2. Opfylder varslet ikke betingelserne i stk. 1, er det ugyldigt.
Stk. 3. Senest samtidig med varslet til lejerrepræsentanterne skal udlejeren give meddelelse herom til samtlige lejere, hvis lejeforhold ønskes forbedret.
Meddelelsen skal indeholde oplysning om forbedringsarbejdets art, en angivelse af lejeforhøjelsens forventede størrelse samt oplysning om, at kravet samtidig er forelagt for lejerrepræsentanterne.
Indeholder meddelelsen ikke disse oplysninger, er varslet efter stk. 1 ugyldigt.
Stk. 4. Har lejerrepræsentanterne fremsat skriftlig indsigelse senest 6 uger efter, at varslingsskrivelsen er kommet frem til dem, skal udlejeren inden yderligere 6 uger forelægge sagen for huslejenævnet, såfremt kravet om forbedringen fastholdes.
§ 105. Indbringes sag om iværksættelse af forbedringer efter §§ 103 og 104, kan huslejenævnet modsætte sig iværksættelsen, hvis forbedringen må anses for uhensigtsmæssig under hensyn til ejendommens alder, beliggenhed og beskaffenhed.
Det samme gælder, hvis den ikke skønnes at medføre en passende forøgelse af brugsværdien under hensyn til ejendommens og de pågældende husrums karakter, tilstand, indretning og udstyr.
Det kan herved tages i betragtning, om ændringer, som foranstaltningerne vil medføre i de enkelte udlejede husrum, skønnes rimelige i forhold til disses hidtidige hensigtsmæssige anvendelse.
Stk. 2. Såfremt udlejeren iværksætter en forbedring, som nævnet har modsat sig, kan han ikke kræve lejeforhøjelse for forbedringen.
Stk. 3. Indbringelse efter § 189 eller § 190 af en afgørelse, hvorved nævnet har tiltrådt iværksættelse af en forbedring, har opsættende virkning.
§ 106. Vil en forbedring medføre en lejeforhøjelse, der - sammen med lejeforhøjelser for forbedringer gennemført i de sidste 3 år - vil udgøre mere end 100 kr. pr. m2 bruttoetageareal, skal udlejeren senest 3 måneder før forbedringens iværksættelse underrette lejeren om, at han kan kræve at få tilbudt anden passende bolig inden udløbet af den i stk. 2 nævnte frist.
Stk. 2. Fremsætter lejeren senest 6 uger efter varslingen krav om at få tilbudt anden passende bolig, skal udlejeren inden forbedringens iværksættelse tilbyde lejeren en bolig af passende størrelse, beliggenhed, kvalitet og udstyr og til en leje, der - efter fradrag af eventuel boligstøtte - ikke afviger væsentligt fra den hidtidige leje.
Lejligheden har en passende størrelse, når den har samme værelsesantal som lejerens hidtidige lejlighed, eller den har et værelse mere end antallet af husstandsmedlemmer.
Stk. 3. Såfremt lejeren gør indsigelse, fordi han finder, at udlejerens tilbud om anden bolig ikke opfylder betingelserne i stk. 2, skal udlejeren indbringe spørgsmålet for huslejenævnet.
 Stk. 4. Over for en lejer, der ikke har fået underretning efter stk.
1 om sin ret til at kræve anden bolig, kan lejeforhøjelse som følge af forbedringen ikke gennemføres ud over den i stk. 1 angivne grænse.
§ 107. Har udlejeren ikke iagttaget reglerne i §§ 103-105 kan lejen højst kræves forhøjet til det i § 103, stk. 1, nævnte beløb.
Stk. 2. Når forbedringen alene omfatter foranstaltninger, der er påbudt i henhold til lov, eller foranstaltninger, der er omfattet af en kommunalbestyrelses beslutning efter lov om byfornyelse og boligforbedring, finder reglerne i §§ 103-106 ikke anvendelse.
Det samme gælder, når forbedringen omfatter foranstaltninger, der er gennemført i medfør af §§ 97 og 99.
 § 108. §§ 103-107 kan ikke ved aftale fraviges til skade for lejeren.
Kapitel 14 Varmebetaling m.v.
§ 109. Leverer udlejeren varme og varmt vand, kan denne kræve sine udgifter til lejerens forbrug refunderet.
Udgiften hertil kan ikke indeholdes i lejen.
Stk. 2. I varme- og varmtvandsregnskabet kan udlejeren kun medtage udgiften til brændselsforbruget i varmeregnskabsperioden.
Sker leverancen fra et kollektivt varmeforsyningsanlæg, skal udlejeren dog medtage den samlede udgift i varme- og varmtvandsregnskabet.
 Rabatydelser og lignende skal godskrives regnskabet.
Stk. 3. Lejerens bidrag efter stk. 1 er pligtig pengeydelse i lejeforholdet, jfr. § 141, stk. 1, nr. 1.
§ 110. Såfremt det totale varmtvandsforbrug ikke måles, anses efter udlejers bestemmelse mindst 15 pct. og højst 35 pct. af de samlede udgifter til varme og varmt vand som vedrørende varmt vand.
Resten af de samlede udgifter til varme og varmt vand anses for at være varmeudgift.
Stk. 2. Udgifterne til varmt vand fordeles efter udlejers bestemmelse mellem lejerne enten efter varmtvandsfordelingsmålere eller efter antallet og arten af varmtvandshaner og antallet af værelser.
Stk. 3. Mindst 30 pct. af udgifterne til varme skal fordeles efter bruttoetageareal eller rumfang.
De øvrige varmeudgifter kan efter udlejers bestemmelse fordeles mellem lejerne efter varmefordelingsmålere.
Stk. 4. Fordeles de udgifter, der er nævnt i stk. 1, efter faste andele, kan lejerrepræsentanterne eller et flertal af lejerne kræve, at fordelingen fremtidig skal ske på grundlag af varme- og varmtvandsfordelingsmålere.
Stk. 5. Fordeles de udgifter, der er nævnt i stk. 1, efter varme- og varmtvandsfordelingsmålere, kan lejerrepræsentanterne eller et flertal af lejerne kræve, at fordelingen af udgifter fremtidig skal ske på grundlag af faste andele inden for de i stk. 1 anførte rammer.
Stk. 6. Er ejendommen opdelt i ejerlejligheder, kan lejerrepræsentanterne eller et flertal af lejerne, uanset bestemmelserne i stk. 4 og 5, alene kræve, at udlejeren på ejerforeningens generalforsamling stiller forslag om, at fordelingen fremover skal ske enten efter varmefordelingsmålere eller efter bruttoetageareal eller rumfang, og at udlejeren stemmer for forslaget.
Stk. 7. Udgifter som følge af ændret varmefordeling efter stk. 4 og 5 betragtes som en forbedring.
Stk. 8. Beslutninger efter stk. 4 og 5 kan gennemføres med 1 måneds varsel til en varmeregnskabsperiodes begyndelse.
§ 111. Varmebidrag betales med lige store beløb i forbindelse med de almindelige lejebetalinger.
Stk. 2. De samlede bidrag for et år må højst opkræves med den udgift, som forventes at blive pålignet for varmeregnskabsperioden.
Stk. 3. Udlejeren kan med 6 ugers varsel forlange forhøjelse af a conto-bidrag til dækning af lejerens andel i ejendommens udgifter til opvarmning og forsyning med varmt vand.
Stk. 4. I kommuner, der er omfattet af kap. 8, afgør huslejenævnet uenighed om lejerens betaling af a conto bidrag.
 § 112. Varmeregnskabsåret slutter den 31. maj.
Stk. 2. Udlejeren kan med 6 ugers varsel bestemme, at varmeregnskabet fremtidig skal afsluttes på en anden dato.
Regnskabsperioden ved overgangen til det nye regnskabsår må højst være 18 måneder og skal mindst være 6 måneder.
§ 113. Regnskabet vedrørende udgifterne til ejendommens opvarmning og forsyning med varmt vand i varmeregnskabsåret skal være kommet frem til lejerne senest 4 måneder efter varmeregnskabsårets udløb.
Sker leverancen fra et kollektivt varmeforsyningsanlæg, skal regnskabet dog være kommet frem til lejerne senest 4 måneder efter, at udlejeren har modtaget endelig afregning vedrørende forbruget af varme og varmt vand fra varmeforsyningsanlægget.
Regnskabet skal indeholde oplysning om lejernes andel af de samlede varmeudgifter og om lejernes adgang til at gøre indsigelse, jfr. stk. 3.
Stk. 2. Indeholder regnskabet ikke de oplysninger, der er nævnt i stk. 1, eller er det ikke kommet frem til lejeren på det anførte tidspunkt, mister udlejeren sin ret til at kræve tillægsbetaling af lejeren.
Stk. 3. Når varmeregnskabet er udsendt, skal udlejeren på lejerens forlangende give ham eller hans befuldmægtigede adgang til at gennemgå bilagene på ejendommen eller andetsteds i vedkommende byområde.
Stk. 4. Lejeren kan skriftligt gøre indsigelse mod varmeregnskabet senest 6 uger efter modtagelsen af varmeregnskabet.
Indsigelsen skal indeholde meddelelse om, på hvilke punkter regnskabet ikke kan godkendes.
Udlejeren skal da anlægge sag ved boligretten senest 6 uger efter lejerfristens udløb, hvis kravet i henhold til varmeregnskabet fastholdes.
I kommuner, der er omfattet af kap. 8, skal udlejeren dog indbringe sagen for huslejenævnet senest 6 uger efter lejerfristens udløb.
§ 114. Har lejeren betalt for lidt i a conto-bidrag, kan udlejeren kræve tillægsbetaling ved den første lejebetaling, der skal finde sted, når der er forløbet 1 måned efter, at lejeren har modtaget regnskabet.
Overstiger tillægsbetalingen 3 måneders leje, er lejeren dog berettiget til at betale i 3 lige store månedlige rater, således at første rate forfalder på det tidspunkt, der er fastsat efter 1. pkt.
Fraflytter lejeren, skal tillægsbetalingen senest betales på fraflytningsdagen.
Stk. 2. Har lejeren gjort indsigelse mod varmeregnskabet, jfr. § 113, stk. 4, kan udlejere dog først kræve tillægsbetaling ved den første lejebetaling, der skal finde sted, efter at udlejeren har anlagt sag ved boligretten eller - i kommuner der er omfattet af kap. 8 - har indbragt sagen for huslejenævnet, jfr. § 113, stk. 4.
Stk. 3. Har lejeren betalt for meget i a conto-bidrag, skal det for meget betalte tilbagebetales kontant til lejeren eller fradrages i første lejebetaling, der skal finde sted, når der er forløbet 1 måned efter, at varmeregnskabet er udsendt.
§ 115. Fremsendes regnskabet ikke senest 2 måneder efter udløbet af fristen i § 113, stk. 1, er lejeren ikke forpligtet til at betale varmebidrag for den forholdsmæssige del af varmeudgiften, der svarer til det antal måneder regnskabsaflæggelsen herefter forsinkes.
Tilsvarende gælder for den periode, der går, indtil lejeren har modtaget et eventuelt for meget betalt varmebidrag for den afsluttede varmeregnskabsperiode.
§ 116. Har udlejeren som følge af en undskyldelig fejl glemt at optage udgifter på regnskabet, kan udlejeren uden meddelelse til lejerne overføre posten til det følgende varmeregnskab med højst 10 pct. af de samlede udgifter i det først afsluttede regnskab.
Stk. 2. I tilfælde af fejlagtig udgiftsfordeling mellem lejerne skal udlejeren snarest rette fejlen ved skriftlig meddelelse til de berørte lejere.
Med hensyn til tillægsbetaling og tilbagebetaling som følge af rettelsen finder § 114 tilsvarende anvendelse.
Udgør fejlen mindre end 5 pct. af varmeregnskabets samlede udgifter, kan beløbet dog overføres til det følgende varmeregnskab.
§ 117. For andre leverancer fra udlejeren til opvarmning, herunder el og gas, finder reglerne i §§ 109-116 tilsvarende anvendelse.
Stk. 2. Reglerne i § 110, stk. 4, 6, 7 og 8, finder endvidere anvendelse for så vidt angår elektricitetsmålere, såfremt udlejeren leverer el til andet formål end opvarmning.
 § 118. § 109, stk. 1, 2. pkt., finder ikke anvendelse på:
1) aftaler om udlejning af lejligheder, der er forbeholdt uddannelsessøgende eller andre unge i ejendomme tilhørende almennyttige boligselskaber, selvejende institutioner, fonds og lignende, hvis vedtægter, fundats eller lignende er godkendt af det offentlige, 2) lejeaftaler om enkelte værelser til beboelse, eller 3) lejeaftaler vedrørende kommunale pensionistboliger, jfr. kap. 12 i lov om individuel boligstøtte.
Stk. 2. Udlejeren kan med 1 måneds varsel forlange, at lejerne omfattet af stk. 1 skal betale a conto-bidrag til dækning af lejerens andel i ejendommens udgifter til opvarmning og forsyning med varmt vand, når udgifterne hertil ikke er indeholdt i lejen.
§ 119. Bestemmelserne i § 109, stk. 1 og 2, § 110, § 111, stk. 2, og §§ 113-116 kan ikke ved aftale fraviges til skade for lejeren.
Stk. 2. Beslutninger efter § 110, stk. 4 og 5, er bindende for alle lejere uanset modstående tidligere aftaler.
Kapitel 15 Brugsrettens overgang til andre (Fremleje, bytte m.v.) § 120. Lejeren af en beboelseslejlighed har ret til at fremleje højst halvdelen af lejlighedens beboelsesrum til beboelse.
Det samlede antal personer, der bor i lejligheden, må ikke overstige antallet af beboelsesrum.
Stk. 2. Lejeren skal i hvert enkelt tilfælde senest 4 uger før fremleje påbegyndes, meddele udlejeren, til hvem fremleje finder sted, og vilkårene herfor.
§ 121. En lejlighed, der udelukkende er udlejet til beboelse, har lejeren ret til at fremleje i sin helhed i indtil 2 år, når lejerens fravær er af midlertidig karakter og skyldes sygdom, forretningsrejse, studieophold eller lignende.
Stk. 2. Udlejeren kan modsætte sig fremlejeforholdet, når 1) ejendommen omfatter færre end 7 beboelseslejligheder, 2) det samlede antal personer i lejligheden vil overstige antallet af beboelsesrum, eller 3) udlejeren i øvrigt har rimelig grund til at modsætte sig fremlejeforholdet.
 Stk. 3. § 120, stk. 2, finder tilsvarende anvendelse.
§ 122. Lejeren er erstatningsansvarlig for skade, som ved uforsvarlig adfærd forvoldes af personer, der i kraft af reglerne i § 120 og § 121 benytter det lejede.
Stk. 2. Lejeren er over for udlejeren ansvarlig for, at de i stk. 1 nævnte personer overholder de regler, der skal sikre en god husorden og forsvarlig brug af det lejede.
Stk. 3. Lejeren er endvidere erstatningsansvarlig efter § 31, stk. 3, for skade forårsaget af installationer, som de i stk. 1 nævnte personer har foretaget i det lejede.
§ 123. Lejeren må ikke uden ægtefællens samtykke foretage fremleje, såfremt dette vil medføre, at det lejede ikke længere kan tjene til fælles bolig eller som grundlag for ægtefællernes eller den anden ægtefælles virksomhed.
Er den anden ægtefælle umyndig, meddeler værgen samtykket.
Bestemmelserne i § 18, stk. 2, og i § 20 i lov nr. 56 af 18. marts 1925 om ægteskabets retsvirkninger finder tilsvarende anvendelse.
§ 124. En lejlighed, der udelukkende er udlejet til beboelse, har lejeren ret til at bytte med en anden lejer af en beboelseslejlighed, således at denne overtager lejligheden.
Stk. 2. Udlejeren kan modsætte sig at udleje lejligheden til den nye lejer, hvis 1) ejendommen omfatter færre end 7 beboelseslejligheder, 2) den fraflyttende lejer ikke har beboet lejligheden i 3 år, 3) lejligheden efter bytningen vil blive beboet af flere end 1 person pr. beboelsesrum, eller 4) udlejeren i øvrigt har rimelig grund til at modsætte sig bytningen.
Stk. 3. Uanset bestemmelsen i stk. 2, nr. 1, har en lejer af en ejerlejlighed ret til at bytte, hvis han boede i lejligheden på det tidspunkt, hvor ejendommen blev opdelt i ejerlejligheder.
§ 125. Den lejer, der ved bytning ønsker at overtage en lejlighed, der tilhører en kommune, et almennyttigt boligselskab, et kollegieselskab eller en stiftelse, skal opfylde de særlige vilkår, der gælder for overtagelse af sådanne lejligheder.
Med stiftelse ligestilles en pensionskasse eller lignende, der kun genudlejer lejlighederne til sine medlemmer ved overgang til pension.
Stk. 2. Det kan betinges, at den, der ved bytning opnår en lejlighed i en andelsboligforening, skal indtræde som medlem af foreningen.
Stk. 3. Bytteretten gælder uanset vedtægtsmæssige begrænsninger i beboernes bytteadgang.
§ 126. Dør lejeren, har ægtefællen ret til at fortsætte lejeforholdet.
Stk. 2. Dør lejeren af en beboelseslejlighed uden at efterlade sig en ægtefælle, har en anden person, der op til dødsfaldet i en samlet periode på mindst 2 år har haft fælles husstand med lejeren, ret til at fortsætte lejeforholdet.
Stk. 3. I øvrigt kan i tilfælde af lejerens død såvel udlejeren som dødsboet opsige lejeforholdet med sædvanligt varsel, selv om lejeforholdet måtte være indgået for en bestemt længere tid eller med længere opsigelsesfrist.
§ 127. Hvis lejeren af en beboelseslejlighed på grund af alder eller sygdom flytter på plejehjem, i beskyttet bolig el.lign., finder § 126, stk. 1 og 2, tilsvarende anvendelse.
For så vidt angår opsigelse fra lejeren finder § 126, stk. 3, ligeledes anvendelse.
§ 128. I tilfælde af lejerens separation eller skilsmisse eller ved omstødelse af lejerens ægteskab afgøres det om nødvendigt ved bevillingen eller dommen, hvilken af ægtefællerne, der har ret til at fortsætte lejeforholdet.
Den ægtefælle, hvis erhvervsvirksomhed er knyttet til et forretningslokale, har fortrinsret til dette og den dertil hørende beboelse.
§ 129. Såfremt parter, der i mindst 2 år har haft fælles husstand, ophæver samlivet, kan de træffe aftale om, hvem af dem, der skal have ret til at fortsætte lejemålet.
Udlejeren kan modsætte sig aftalen, såfremt han har vægtige grunde hertil.
Stk. 2. Kan der ikke opnås enighed mellem parterne, kan der ved dom træffes bestemmelse om, hvem af parterne der skal have ret til at fortsætte lejeforholdet til en lejlighed, der har tjent som fælles bolig.
Ved dommen skal der navnlig tages hensyn til parternes mindreårige børn. § 128, 2. pkt., finder tilsvarende anvendelse.
§ 130. Har lejeren forladt sin ægtefælle, har denne ret til at fortsætte lejeforholdet.
§ 131. Lejeren kan ikke give afkald på de rettigheder, der tilkommer ham eller andre efter §§ 120-121, §§ 123-124 og §§ 126-130.
Kapitel 16 Opsigelse § 132. Er lejeaftalen tidsbestemt, ophører lejeforholdet uden opsigelse ved den aftalte lejetids udløb.
Den tidsbestemte lejeaftale kan ikke ved opsigelse bringes til ophør i lejeperioden, medmindre dette er aftalt eller den anden part i lejeforholdet misligholder aftalen.
Stk. 2. Benytter lejeren med udlejerens vidende det lejede i mere end 1 måned efter den aftalte lejetids udløb, uden at udlejeren har opfordret lejeren til at flytte, fortsætter lejeforholdet uden tidsbegrænsning.
Stk. 3. Sker udlejning tidsbestemt i mere end en periode, kan boligretten tilsidesætte tidsbegrænsningen, hvis den ikke må anses for tilstrækkeligt begrundet i udlejerens forhold.
§ 133. Er lejeaftalen ikke indgået for et bestemt tidsrum, eller kan det ikke oplyses, hvilken lejetid parterne har aftalt, kan lejeren opsige lejeaftalen.
Stk. 2. Lejeren må dog ikke uden sin ægtefælles samtykke opsige lejemål om familiens bolig eller om lokaler, hvortil ægtefællernes eller den anden ægtefælles virksomhed er knyttet. § 123, 2. og 3.
 pkt., finder tilsvarende anvendelse.
§ 134. Udlejeren kan opsige lejeforhold om 1) enkelte værelser til beboelse, når værelset er en del af udlejerens beboelseslejlighed eller er en del af et en- eller tofamilieshus, som udlejeren bebor, 2) beboelseslejlighed i et hus, hvori der på tidspunktet for lejemålets indgåelse kun findes to beboelseslejligheder, hvoraf ejeren bebor den ene.
Reglen gælder, selv om ejeren anvender et eller flere lokaler i huset til andet end beboelse, og selv om der i ejendommen er udlejet et eller flere enkeltværelser til beboelse.
§ 135. Andre lejeforhold end de i § 134 nævnte kan udlejeren kun opsige i følgende tilfælde:
 1) Når udlejeren ønsker selv at benytte det lejede, jfr. dog § 136.
2) Når udlejeren dokumenterer, at nedrivning eller ombygning af ejendommen medfører, at det lejede må fraflyttes.
Når udlejeren efter en ombygning selv ønsker at benytte det lejede, kan opsigelse dog kun ske efter nr. 1.
3) Når lejeren af en beboelseslejlighed siden lejeaftalens indgåelse har været antaget som funktionær ved ejendommens drift til arbejde, for hvis udførelse det er af væsentlig betydning, at funktionæren bor i ejendommen, og det lejede skal benyttes af efterfølgeren.
4) Når lejeren af en beboelseslejlighed, som er lejet som arbejder- eller funktionærbolig af den virksomhed, hvori lejeren er ansat, udtræder eller er udtrådt af sit arbejdsforhold til virksomheden og lejligheden skal benyttes af en anden ansat i virksomheden.
5) Når det må antages, at der trods udlejerens påmindelse ved det lejedes benyttelse ikke er iagttaget god skik og orden, eller når lejeren i øvrigt herved ved støjende adfærd, fysisk vold eller trusler herom har været til ulempe for ejendommen eller de øvrige beboere, uden at forholdet er af en sådan art, at udlejeren kan ophæve lejeforholdet uden varsel.
6) Når lejeren trods udlejerens påmindelse ikke betaler lejen på den af udlejeren anviste måde, jfr. § 22.
7) Når lejeren af en kollegiebolig, der ikke er omfattet af kapitel 11 i lov om boligbyggeri, har fuldført sin uddannelse eller de forudsætninger, hvorunder boligen blev udlejet, ikke længere er opfyldt.
8) Når vægtige grunde i øvrigt gør det særlig magtpåliggende for udlejeren at blive løst fra lejeforholdet.
 § 136. Opsigelse efter § 135, nr. 1, kan kun ske, hvis:
 1) udlejeren selv agter at bebo beboelseslejligheden, jfr. dog stk.
3, 2) udlejeren eller udlejerens ægtefælle har haft tinglyst skøde eller anden tinglyst adkomst på ejendommen i mindst 2 år, 3) opsigelsen er rimelig ud fra en vurdering af begge parters forhold, hvorved der bl.a. skal tages hensyn til lejerens mulighed for at finde en anden passende bolig, og 4) lejeren ikke er lejerrepræsentant.
Stk. 2. Bebor udlejeren ved opsigelsens afgivelse en beboelseslejlighed i ejendommen, skal udlejeren samtidig med opsigelsen tilbyde lejeren at overtage denne lejlighed.
Stk. 3. Er det lejede en ejerlejlighed, kan opsigelse efter § 135, nr. 1, kun ske:
1) hvis lejeaftalen er indgået efter ejendommens opdeling i ejerlejligheder og inden 1. januar 1980, eller 2) hvis lejeren ved lejeaftalens indgåelse var gjort bekendt med, at det lejede er en ejerlejlighed, og at opsigelse kan ske efter § 135, nr. 1.
§ 137. Opsiges en lejer af en beboelseslejlighed efter § 135, nr. 1-3 eller 8, skal udlejeren uden unødigt ophold tilbyde ham at leje en anden lejlighed i ejendommen, hvis der bliver en lejlighed ledig til overtagelse senest 3 måneder efter den flyttedag, hvortil lejeren er opsagt, og lejligheden skal udlejes.
Stk. 2. Opsiges en lejer efter § 135, nr. 2, skal udlejeren tillige samtidig med opsigelsen tilbyde ham at leje en lejlighed af samme art som det opsagte, hvis der efter genopførelsen eller ombygningen sker udleje af lejligheder.
§ 138. Opsigelsesvarslet er 3 måneder til den første hverdag i en måned, der ikke er dagen før en helligdag.
Dog er opsigelsesvarslet 1 måned for de i § 134, nr. 1, nævnte lejeforhold.
Stk. 2. Ved opsigelse efter § 134, nr. 2, og § 135, nr. 1, har lejeren krav på et opsigelsesvarsel på mindst 1 år til aftalt flyttedag.
Stk. 3. Fraflytter lejeren inden opsigelsesvarslets udløb, skal udlejeren bestræbe sig på at genudleje det lejede.
Hvad udlejeren indvinder eller burde have indvundet ved genudlejning, skal fragå i hans krav over for lejeren.
§ 139. Udlejerens opsigelse efter § 134, nr. 2, og § 135 skal være skriftlig og indeholde oplysning om lejerens adgang til at gøre indsigelse efter stk. 2. Udlejerens opsigelse efter § 135 skal endvidere indeholde oplysning om opsigelsesgrunden.
Indeholder opsigelsen ikke disse oplysninger, er den ugyldig.
Stk. 2. Vil lejeren ikke godkende opsigelsen, skal han senest 6 uger efter, at opsigelsen er kommet frem til ham, fremsætte skriftlig indsigelse.
Udlejeren må da anlægge sag ved boligretten senest 6 uger efter lejerfristens udløb, hvis udlejeren ønsker at opretholde opsigelsen.
§ 140. Reglerne i §§ 135-139 kan, for så vidt angår opsigelse fra udlejerens side, ikke fraviges ved aftale, så længe udlejeren ikke har opsagt lejeren.
Stk. 2. Lejeren kan ikke give afkald på sin ægtefælles ret efter § 133, stk. 2.
Kapitel 17 Udlejerens ret til at hæve lejeaftalen § 141. Udlejeren kan hæve lejeaftalen i følgende tilfælde:
1) Når leje eller anden pligtig pengeydelse ikke er betalt rettidigt, jfr. stk. 2.
2) Når det lejede benyttes til andet end aftalt og lejeren ikke trods udlejerens indsigelse er ophørt hermed.
3) Når lejeren modsætter sig, at udlejeren eller andre får adgang til det lejede, hvor de har ret hertil efter §§ 36, 38 og 145.
4) Når lejeren fraflytter det lejede i utide uden aftale med udlejeren.
5) Når lejeren vanrøgter det lejede og ikke uden ophold efter udlejerens påkrav bringer det lejede i stand.
6) Når lejeren helt eller delvis overlader brugen af det lejede til en anden i tilfælde, hvor han ikke er berettiget hertil, og trods udlejers indsigelse ikke bringer forholdet til ophør.
7) Når lejeren trods udlejerens påmindelse tilsidesætter sine pligter til at iagttage god skik og orden i ejendommen eller hans forhold trods udlejerens påmindelse er til ulempe for ejendommen eller dens beboere.
8) Når en lejer, der helt eller delvis skal betale lejen ved at udføre arbejde, groft forsømmer sine pligter ved arbejdets udførelse og arbejdsforholdet som følge heraf bringes til ophør.
9) Når lejeren i øvrigt misligholder sine forpligtelser på en sådan måde, at hans fjernelse er påkrævet.
Stk. 2. Udlejeren kan kun hæve lejeaftalen som følge af for sen betaling, hvis lejeren ikke har berigtiget restancen senest 3 dage efter, at skriftligt påkrav herom er kommet frem til lejeren.
Udlejerens påkrav skal være afgivet efter sidste rettidige betalingsdag og skal udtrykkeligt angive, at lejeforholdet kan ophæves, hvis lejerestancen ikke betales inden fristens udløb.
Som gebyr for påkravet kan udlejeren kræve 100 kr.
Gebyret er pligtig pengeydelse i lejeforholdet.
§ 142. Skønnes det forhold, der lægges lejeren til last, at være af uvæsentlig betydning, kan udlejeren ikke hæve lejeaftalen.
Stk. 2. Udlejeren kan ikke påberåbe sig de i § 141, stk. 1, nr. 1-6, nævnte forhold, hvis de er rettet, inden udlejeren hæver lejeaftalen.
§ 143. Når udlejeren hæver lejeaftalen, skal lejeren straks fraflytte og betale leje m.v. for tiden, indtil han kunne fraflytte med sædvanligt varsel eller med det kortere varsel, der måtte være aftalt.
Lejeren skal endvidere erstatte udlejeren ethvert tab, derunder omkostningerne ved lejerens udsættelse af det lejede.
Stk. 2. Udlejeren skal bestræbe sig for at genudleje det lejede.
Hvad udlejeren indvinder eller burde have indvundet ved genudlejning i det i stk. 1 nævnte tidsrum, skal fragå i hans krav over for lejeren.
§ 144. Reglerne i dette kapitel kan ikke ved aftale fraviges til skade for lejeren.
Kapitel 18 Lejers fraflytning § 145. Er der afgivet opsigelse, eller skal det lejede af anden grund fraflyttes, skal lejeren give adgang til at bese det lejede.
Lejeren fastsætter tiden herfor.
Den skal være mindst 2 timer hver anden hverdag på et tidspunkt, der er bekvemt for en besigtigelse.
Såfremt lejeren ikke er repræsenteret kan besigtigelsen kun finde sted med deltagelse af udlejeren eller dennes stedfortræder.
§ 146. Det lejede skal være fraflyttet senest kl. 12.00 på fraflytningsdagen.
Lejeren skal aflevere det lejede i samme stand som ved overleveringen med undtagelse af den forringelse, som skyldes slid og ælde samt mangler, som det påhviler udlejeren at udbedre.
Det kan ikke pålægges lejeren at bringe det lejede i bedre stand end den, hvori han overtog det lejede.
Stk. 2. Udlejeren kan ikke gøre krav i medfør af stk. 1 gældende, når der er forløbet mere end 2 uger fra fraflytningsdagen.
Dette gælder dog ikke, hvis mangelen ikke kan erkendes ved anvendelse af sædvanlig agtpågivenhed, eller lejeren har handlet svigagtigt.
§ 147. Forbedringer, som lejeren har foretaget, må kun fjernes, når lejeren bringer det lejede i den stand, hvori han overtog det.
Stk. 2. Har lejeren med udlejerens samtykke efter § 30 foretaget ændringer af det lejede, kan udlejeren kun kræve retablering, når han har taget forbehold herom, da han meddelte samtykket.
Stk. 3. Udlejeren kan forlange, at lejeren fjerner installationer, som nævnt i § 31, og at lejeren foretager retablering.
§ 148. I kommuner, der er omfattet af kap. 8, afgøres uenighed om lejerens pligt til istandsættelse efter fraflytning af huslejenævnet.
§ 149. Reglen i § 146, stk. 1, 3. pkt., og stk. 2, kan ikke ved aftale fraviges til skade for lejeren.
Kapitel 19 Tilbudspligt § 150. I ejendomme med mere end 6 beboelseslejligheder skal udlejeren tilbyde lejerne ejendommen til overtagelse på andelsbasis, inden ejendommen overdrages til anden side.
Stk. 2. Reglerne om tilbudspligt finder ikke anvendelse på ejendomme, der er opdelt i ejerlejligheder.
§ 151. Tilbudspligten respekterer private forkøbsrettigheder og køberettigheder, der er tinglyst før 3. maj 1979, men går i øvrigt forud for andre rettigheder over ejendommen, uanset hvornår de er stiftet.
§ 152. Tilbudspligten gælder, når ejendommen eller en del heraf overdrages ved salg, gave, fusion eller mageskifte.
Stk. 2. Tilbudspligten kommer dog ikke til anvendelse, 1) når erhververen er staten, en kommune, et godkendt saneringsselskab eller byfornyelsesselskab, 2) når erhververen er den hidtidige ejers ægtefælle eller er beslægtet eller besvogret med ejeren i op- eller nedstigende linje eller i hans sidelinje så nær som søskende eller disses børn, 3) når erhververen er en hidtidig medejer, eller 4) når erhvervelsen sker ved arv, medmindre erhververen er en juridisk person.
§ 153. Tilbudspligten opfyldes ved, at ejeren over for samtlige lejere af beboelseslejligheder fremsætter tilbud om, at en af beboerne dannet andelsboligforening kan erhverve ejendommen til samme købesum, kontante udbetaling og øvrige vilkår, som ejeren kan opnå ved salg til anden side.
Vilkårene skal være af et sådant indhold, at de kan opfyldes af en andelsboligforening.
 Acceptfristen skal være mindst 8 uger.
Stk. 2. I tilfælde af påtænkt salg skal tilbuddet ledsages af dokumentation for, at ejeren ved salget kan opnå de tilbudte vilkår.
I tilfælde af påtænkt overdragelse ved gave, fusion eller mageskifte eller af påtænkt arveudlæg skal tilbuddet ledsages af en erklæring fra en sagkyndig, der er udmeldt af boligretten, om, at købesummen og de øvrige tilbudte vilkår svarer til ejendommens værdi i handel og vandel som udlejningsejendom.
Stk. 3. Senest samtidig med tilbuddet skal ejeren give sædvanlige oplysninger om ejendommen, herunder ejendommens driftsudgifter, lejeforhold og saldi på de forskellige konti, som ejeren skal føre i henhold til denne lov.
Den i stk. 1 nævnte acceptfrist på 8 uger løber fra det tidspunkt, hvor lejerne har modtaget oplysningerne.
Stk. 4. Ejeren kan afvise andelsboligforeningens accept, hvis ikke mindst halvdelen af lejerne af beboelseslejligheder på accepttidspunktet er medlemmer af foreningen, eller hvis foreningen ikke på anfordring dokumenterer, at den kan betale den krævede kontante udbetaling.
Stk. 5. Bliver ejerens tilbud ikke accepteret, kan ejendommen overgå til andre ved salg på de tilbudte vilkår eller ved gave, mageskifte eller arveudlæg, hvis skøde anmeldes til tinglysning senest 1 år efter tilbuddet til lejerne.
§ 154. Regler om tinglysning af dokumenter om overdragelse af en ejendom, hvorpå der er tilbudspligt, kan fastsættes af justitsministeren.
§ 155. Reglerne i dette kapitel kan ikke ved aftale fraviges til skade for lejeren.
Kapitel 20 Benyttelse af boliger § 156. Reglerne i dette kapitel gælder for boliger med eget køkken, der er eller har været benyttet til helårsbeboelse.
Stk. 2. Kommunalbestyrelsens afgørelser i medfør af reglerne i dette kapitel kan ikke indbringes for anden administrativ myndighed.
§ 157. Uden kommunalbestyrelsens samtykke er det ikke tilladt at nedlægge en bolig helt eller delvis.
Dette gælder, hvad enten nedlæggelsen sker ved nedrivning, ved hel eller delvis sammenlægning af 2 eller flere boliger eller ved, at boligen helt eller delvis tages i brug til andet end beboelse.
Stk. 2. Samtykke efter stk. 1 til sammenlægning af boliger er ikke nødvendig, når følgende betingelser er opfyldt:
1) ingen af de boliger, der tilvejebringes, må have et bruttoetageareal på mere end 130 m2, 2) boligerne skal være ledige, uden at dette skyldes opsigelse fra udlejers side efter lovens § 134 eller § 135, nr. 1-2 og 8, og 3) boligerne, hvis areal forøges, er ledige som anført under nr. 2 eller beboet af brugere, der ønsker at overtage den udvidede bolig.
Stk. 3. Hvis sammenlægning af boliger sker efter reglerne i stk. 2, skal sammenlægningen anmeldes til kommunalbestyrelsen.
Stk. 4. En bolig, må ikke udlejes som enkeltværelser uden kommunalbestyrelsens samtykke.
Stk. 5. Samtykke efter stk. 1 og 4 er ikke nødvendig, når en bolig af staten eller kommunen tages i brug til offentligt formål.
§ 158. Uden kommunalbestyrelsens samtykke er det ikke tilladt personer, der hører til samme husstand, at benytte mere end en bolig i samme kommune.
Københavns kommune, Frederiksberg kommune og kommunerne i København, Roskilde og Frederiksborg amter betragtes i denne henseende som en kommune.
§ 159. Uden kommunalbestyrelsens samtykke må en bolig, der inden for de sidste 5 år har været benyttet til helårsbeboelse, ikke tages i brug til midlertidig benyttelse, herunder sommerbeboelse eller lignende, der er til hinder for, at boligen fortsat benyttes til helårsbeboelse.
Stk. 2. Har ejeren i strid med reglerne i stk. 1 taget boligen i brug til sommerbeboelse, kan kommunalbestyrelsen til enhver tid benytte reglerne i § 160. En af ejeren indgået lejeaftale om benyttelse som sommerbeboelse m.v. kan af kommunalbestyrelsen kræves ophævet efter reglerne i § 161.
Stk. 3. Reglerne i stk. 1 og 2 finder tilsvarende anvendelse på helårsboliger, som i strid med § 157 er nedlagt uden kommunalbestyrelsens samtykke, uanset at boligen ikke inden for de sidste 5 år har været benyttet til helårsbeboelse.
§ 160. Bliver en bolig, der hidtil har været benyttet helt eller delvis til helårsbeboelse, ledig, skal ejeren sørge for, at den fortsat benyttes til helårsbeboelse.
En bolig anses for ledig, når den ikke er udlejet til eller ikke benyttes til beboelse, medmindre den hidtidige bruger er midlertidigt fraværende på grund af sygdom, forretningsrejse, ferieophold, militærtjeneste, forflyttelse eller lignende.
Stk. 2. Har en bolig været ledig i mere end 6 uger, skal ejeren foretage anmeldelse af den ledige lejlighed til kommunalbestyrelsen.
Har boligen hidtil været beboet af ejeren og er udbudt til salg, skal anmeldelse til kommunalbestyrelsen ske, når boligen har været ledig i mere end 12 uger.
Stk. 3. Har en bolig været ledig udover de i stk. 2 nævnte tidsrum, jfr. dog stk. 6, kan kommunalbestyrelsen fremsætte skriftligt påkrav til ejeren om, at boligen skal være beboet inden en nærmere angivet frist.
Efter udløbet af denne frist er ejeren pligtig til straks at udleje boligen til kommunen eller en af kommunen anvist lejlighedssøgende.
Hvis kommunalbestyrelsen selv lejer boligen, kan kommunalbestyrelsen til en lejlighedssøgende enten overdrage lejemålet på uændrede vilkår eller fremleje lejligheden.
Fremleje vil kunne finde sted, uanset om betingelserne i lovens § 121 er opfyldt.
Når den lejer, kommunen har fremlejet til, fraflytter, ophører kommunens lejemål.
Stk. 4. Kommunalbestyrelsen er berettiget til ved fogden at lade sig eller en lejlighedssøgende, som kommunalbestyrelsen har anvist, indsætte i lejligheden.
Stk. 5. Har ejeren i sin anmeldelse på en efter kommunalbestyrelsens skøn tilfredsstillende måde godtgjort, at han har indgået aftale om senere overdragelse af brugsretten, eller at boligen midlertidigt er ubeboelig som følge af ombygning, kan kommunalbestyrelsen indrømme ham en yderligere frist, inden stk. 3 finder anvendelse.
Stk. 6. Har boligen hidtil været beboet af ejeren, og har denne i sin anmeldelse godtgjort, at han udfolder rimelige bestræbelser for at afhænde boligen, finder stk. 3 ikke anvendelse.
§ 161. Er en bolig som omhandlet i § 160 udlejet, men ledig, kan kommunalbestyrelsen ophæve eller pålægge udlejeren at ophæve lejeaftalen.
Stk. 2. Ophævelse efter stk. 1 sker ved skriftlig meddelelse til lejeren.
Den skal indeholde oplysning om lejerens adgang til at gøre indsigelse, jfr. stk. 3.
Stk. 3. Vil lejeren ikke anerkende ophævelsen, skal han senest 6 uger efter, at ophævelsen er kommet frem til ham, fremsætte skriftlig indsigelse.
Kommunalbestyrelsen må, hvis den ønsker ophævelsen opretholdt, anlægge sag ved boligretten senest 6 uger efter lejerfristens udløb.
Stk. 4. Har ejeren ikke senest 6 uger efter, at han fra kommunalbestyrelsen har modtaget meddelelse om, at ophævelsen af lejeaftalen er gennemført, sørget for, at boligen påny er taget i brug til beboelse, finder § 160, stk. 3 og 4, tilsvarende anvendelse.
§ 162. Såfremt kommunalbestyrelsens svar på en ansøgning efter §§ 157, 158 og 159 ikke foreligger senest 12 uger efter ansøgningens modtagelse, eller 12 uger efter modtagelsen af eventuel yderligere dokumentation, som kommunalbestyrelsen har udbedt sig, anses kommunalbestyrelsens samtykke for meddelt.
Stk. 2. Er boligen ledig, kan kommunalbestyrelsen kun nægte samtykke, hvis boligens fortsatte anvendelse til helårsbeboelse er påkrævet af hensyn til boligsøgende i kommunen.
Stk. 3. Har kommunalbestyrelsen nægtet samtykke, kan ejeren anmode kommunalbestyrelsen om i medfør af § 160, stk. 3, at anvise en lejer til boligen.
Såfremt kommunalbestyrelsen ikke senest 6 uger efter anmodningen anviser en lejer, anses kommunalbestyrelsens samtykke for meddelt.
§ 163. Inden kommunalbestyrelsens samtykke foreligger, må boligen ikke tages i brug til andet formål end helårsbeboelse.
Ej heller må nogen bygningsforandring eller lignende iværksættes med henblik på sammenlægning eller omdannelse til anden brug end beboelse.
Handles der i strid hermed, kan kommunalbestyrelsen kræve den tidligere tilstand genoprettet.
Stk. 2. Fremgår det af den begrundelse, der ledsager en opsigelse, eller godtgøres det på anden måde, at opsigelsen er afgivet med det formål at tilvejebringe en tilstand som angivet i §§ 157, 158 og 159, er det en betingelse for opsigelsens gyldighed, at kommunalbestyrelsens samtykke foreligger ved opsigelsens afgivelse.
§ 164. Kommunalbestyrelsen kan til brug for administrationen af bestemmelserne i dette kapitel afkræve en ejendoms ejer og administrator alle nødvendige oplysninger vedrørende ejendommen og de enkelte lejemål.
Kapitel 21 Fradømmelse af retten til at administrere udlejningsejendomme § 165. En udlejer af en beboelseslejlighed kan ved dom for strafbart forhold frakendes retten til at administrere ejendomme med udlejede beboelseslejligheder eller frakendes retten til at bestemme hvem, der skal administrere udlejerens ejendomme med udlejede beboelseslejligheder, såfremt det udviste forhold begrunder en nærliggende fare for misbrug af udlejerens beføjelser.
Straffelovens § 79 finder tilsvarende anvendelse.
§ 166. Når en ejer er dømt efter § 165 skal Grundejernes Investeringsfond have meddelelse herom ved rettens foranstaltning.
Stk. 2. For ejerens regning forestår Grundejernes Investeringsfond herefter administrationen af de af dommen omfattede ejendomme.
 Stk. 3. § 83, stk. 3-7, finder tilsvarende anvendelse.
Kapitel 22 Småejendomme m.v.
§ 167. De særlige regler, der gælder for kommuner, der er omfattet af kap. 8, finder ikke anvendelse:
1) for lejeforhold, der omfatter beboelseslejligheder i ejendomme med 6 eller færre beboelseslejligheder, og 2) for lejeforhold om enkeltværelser til beboelse.
§ 168. Ved lejefastsættelse for de i § 167 nævnte lejemål finder reglerne i kap. 9 anvendelse.
Ved afgørelse af størrelsen af det lejedes værdi, jfr. § 66, stk. 2, skal dog også ejendomme med mere end 6 beboelseslejligheder indgå i sammenligningen.
§ 169. Uanset bestemmelserne i §§ 167 og 168 afgør huslejenævnet for de nævnte lejeforhold uenighed om:
1) lejerens ret til at foretage installationer og udføre forbedringer, jfr. §§ 31, stk. 1 og 2, og 32, 2) lejers betaling for varme, herunder uenighed om a conto bidrag, jfr. kap. 14, 3) lejeforhøjelse efter kap. 9 og 12, og 4) opfyldelse af lejers og udlejers pligt til renholdelse, vedligeholdelse og fornyelse, jfr. §§ 27 og 29 og kap. 10, således at udlejeren i tilfælde af indsigelse fra lejeren i de under nr. 2 og 3 nævnte tilfælde skal indbringe sagen for huslejenævnet under iagttagelse af de angivne frister for indbringelse for boligretten.
Stk. 2. Bestemmelsen i § 102 finder tilsvarende anvendelse for de i § 167 nævnte lejeforhold.
Kapitel 23 Grundejernes Investeringsfond § 170. Grundejernes Investeringsfond forvalter de lejeforhøjelser, der er bundet i medfør af:
1) lov nr. 24 af 14. februar 1967 om midlertidig regulering af boligforholdene, 2) §§ 18 a og 18 b i lov om midlertidig regulering af boligforholdene, jfr. lovbekendtgørelse nr. 525 af 11. august 1986, 3) § 63 a i lov om leje, jfr. lovbekendtgørelse nr. 524 af 11. august 1986, og 4) § 79, stk. 3, i denne lov.
 Stk. 2. Fondens vedtægter skal godkendes af boligministeren.
Vedtægterne skal indeholde fornødne bestemmelser til sikring af forsvarlig virksomhed, herunder om revision af en statsautoriseret revisor, der udpeges af boligministeren.
Stk. 3. Fonden ledes af en bestyrelse på 9 medlemmer.
Formanden for bestyrelsen og 4 andre medlemmer af denne vælges af lands- eller landsdelsdækkende sammenslutninger af foreningen af ejere af udlejningsejendomme.
Boligministeren afgør i tvivlstilfælde, hvilke foreninger der har valgret.
De øvrige medlemmer udpeges af boligministeren, heraf 3 efter indstilling af landsomfattende sammenslutninger af foreninger af lejere af beboelseslejligheder.
Efter samme regler vælges stedfortrædere for formanden og de øvrige medlemmer.
Alle valg sker for indtil 4 år ad gangen.
 Genvalg kan finde sted.
Stk. 4. Til varetagelse af den daglige administration af fondens anliggender ansætter bestyrelsen direktør og andet ledende personale og fastsætter retningslinjer for arbejdets tilrettelæggelse.
Generelle forskrifter og vejledninger, der udsendes til indskydere og låntagere, skal godkendes af bestyrelsen.
§ 171. De beløb, der er omfattet af § 170, stk. 1, nr. 1, vedrørende et regnskabsår, bindes for en periode af 15 år, regnet fra regnskabsårets udløb.
Ved periodens udløb tilbagebetales de for et regnskabsår indbetalte beløb over 10 år med lige store andele hvert år.
 Stk. 2. Fonden udsteder beviser for modtagne indbetalinger.
Indskyderen kan ikke sælge, pantsætte eller på anden måde råde over beviset.
Så længe et beløb er bundet, kan det heller ikke gøres til genstand for udlæg eller udpantning.
§ 172. Har en indskyder efter 1. januar 1984 på en eller flere af sine ejendomme afholdt udgifter, der kan fradrages efter § 80, kan indskyderen kræve frigivelse af bundne beløb omfattet af § 170, stk. 1, nr. 1. Det er dog en betingelse for frigivelse, at det dokumenteres, at indestående beløb på de berørte ejendommes vedligeholdelseskonto efter § 79 er opbrugt.
Stk. 2. Senest samtidig med, at udlejeren kræver frigivelse af beløb på mere end 5.000 kr., skal lejerrepræsentanterne have underretning herom.
Stk. 3. Det frigivne beløb kan udbetales, medmindre lejerrepræsentanterne inden 6 uger efter modtagelsen af underretningen efter stk. 2 har indbragt en sag for huslejenævnet vedrørende anvendelse af indestående beløb på ejendommens vedligeholdelseskonto efter § 79, jfr. § 80.
 Stk. 4. Resterende bundne beløb udbetales efter § 171, stk. 1, 2.
pkt., idet der dog sker nedrunding af resterende beløb indbetalt vedrørende et regnskabsår til nærmeste hele kronebeløb deleligt med det resterende antal udbetalingsår.
§ 173. Ved indskyderens død, konkurs eller tvangsakkord eller i tilfælde af et boligselskabs afvikling kan boet kræve de bundne beløb frigivet, der er omfattet af § 170, stk. 1, nr. 1.
Stk. 2. Indskud, der udgør mindre end 5.000 kr., udbetales til indskyderen ved førstkommende renteudbetaling.
Indskud på mellem 5.000 kr. og 10.000 kr. kan udbetales efter ansøgning.
Udbetaling sker ved førstkommende renteudbetaling.
Stk. 3. Når indskyderen er fyldt 67 år, kan indskuddet udbetales efter ansøgning samtidig med førstkommende renteudbetaling.
Stk. 4. Er den ejendom, som indskuddet vedrører, nedrevet, og er indskyderen ejer af ejendommen på nedrivningstidspunktet, kan indskuddet kræves udbetalt.
§ 174. Indbetalte beløb forrentes med en rente, hvis størrelse fastsættes af fonden under hensyn til det almindelige renteniveau og instituttets driftsresultat.
Renten kan dog ikke overstige 9 pct. p.a.
Renten af beløb omfattet af § 170, stk. 1, nr. 1, udbetales en gang årligt.
Renten af beløb, der er bundet efter § 79, tilskrives kontoen en gang årligt.
§ 175. De indbetalte beløb, der ikke er udlånt til forbedring eller istandsættelse af beboelsesejendomme, herunder lån til brandsikringsforanstaltninger, eller til erhvervelse af ejendomme med henblik på sanering, skal til enhver tid være anbragt i obligationer udstedt af de finansieringsinstitutter, der er godkendt i henhold til lov om realkreditinstitutter.
§ 176. Udlån til beboelsesejendomme kan ydes til: 1) Installation af centralvarme eller anden forbedring af en ejendoms varmeinstallation.
 2) Varmeisoleringsarbejder.
 3) Forbedring af sanitære installationer.
 4) Forbedring af køkkener.
 5) Brandsikringsforanstaltninger.
6) Andre forbedringer, hvorved ejendommens brugsværdi forøges i væsentlig grad, herunder f.eks. til omlægning af gårdspladser, fjernelse af hegn, skure eller lignende, hvorved der tilvejebringes opholdsarealer for beboerne, samt fjernelse af bygninger, som ved deres beliggenhed, omfang eller anvendelse er til væsentlig ulempe for beboerne, og hvis fjernelse medfører en varig forbedring af forholdene.
 7) Større vedligeholdelsesarbejder.
Stk. 2. Lån kan kun ydes, hvis forbedringen og udgiften ved dens gennemførelse er rimelig.
§ 177. De af fonden i medfør af § 176 ydede lån sikres ved pant i vedkommende ejendom, således at lånet har sikkerhed inden for 85 pct. af, hvad der efter fondens skøn er pantets værdi.
Lånet må sammenlagt med eventuelle tillægslån til de i ejendommen indestående lån, der optages til dækning af udgifterne ved forbedringen, ikke overstige 90 pct. af disse udgifter.
Stk. 2. Lånene udbetales kontant og forrentes med en rente, hvis størrelse fastsættes af fonden.
Renten kan dog ikke overstige 8 pct. p.a.
Ved lånets udbetaling kan der opkræves et indskud til reservefond.
Stk. 3. Afdragstiden for lånene skal fastsættes således, at fonden har sikkerhed for til enhver tid at kunne udbetale de bundne beløb, efterhånden som tilbagebetaling skal ske.
Det kan bestemmes, at låntagerne i lånets løbetid skal yde bidrag til fondens administration og reservefond efter nærmere i fondens vedtægter fastsatte regler.
Stk. 4. Lån ydet til etablering af et gård- og haveanlæg i forbindelse med gennemførelse af en saneringsplan, til hvilken der er givet tilsagn om statsstøtte, kan sikres ved ydelse af kommunal garanti for lånet.
Stk. 5. Lån til brandsikringsforanstaltninger kan ydes, selv om lånet ikke får pantesikkerhed inden for 85 pct. af pantets værdi, når panteretten suppleres med en kommunal garanti efter § 10, stk.
 4, i lov om brandsikring.
 § 178. Fonden kan anvende indtil 15 pct. af det årlige overskud til:
1) kapitalindskud i godkendte sanerings- og byfornyelsesselskaber, 2) tilskud til huslejenævnenes og lands- eller landsdelsdækkende grundejer- og lejerorganisationers oplysningsarbejde, 3) tilskud til forskning, forsøg, oplysning, rådgivning og planlægning vedrørende nybyggeri og bestående boliger, og 4) tilskud til vedligeholdelse og fornyelse af ældre bydele eller enkeltejendomme.
§ 179. Opstår der ved fondens virksomhed tab, der ikke kan dækkes af de af fonden opsamlede reserver, dækkes tabet ved forholdsmæssig nedskrivning af de ved vedkommende regnskabsårs udløb endnu ikke tilbagebetalte indskud.
§ 180. Ved fondens ophør træffer bestyrelsen med tilslutning af boligministeren og folketingets finansudvalg beslutning om fordeling af eventuelt overskud til de formål, som er nævnt i § 178.
Kapitel 24 Huslejenævn § 181. I hver kommune, hvor reglerne i kap. 8 gælder, nedsættes et eller flere huslejenævn.
Stk. 2. I kommuner, hvori der er nedsat mere end et nævn, påhviler det nævnene ved indbyrdes samarbejde at tilrettelægge deres behandling af sagerne efter ensartede retningslinier.
 § 182. Et huslejenævn skal bestå af en formand og to andre medlemmer.
Stk. 2. Formanden beskikkes af statsamtmanden, i København af overpræsidenten.
Formanden skal have bestået juridisk kandidateksamen.
Han må ikke have særlig tilknytning til grundejer- eller lejerorganisationer eller være erhvervsmæssigt interesseret i ejendomshandler.
Stk. 3. De to andre medlemmer vælges af kommunalbestyrelsen efter indstilling fra henholdsvis de større grundejerforeninger og de større lejerforeninger i kommunen.
De skal begge være kendt med huslejeforhold.
Tvivl om, hvilke foreninger der kan afgive indstilling, afgøres af boligministeren.
Stk. 4. Findes der ikke større grundejerforeninger eller lejerforeninger i kommunen, eller afgiver disse ikke inden en af kommunalbestyrelsen fastsat frist indstilling om valg af medlemmer til nævnet som nævnt i stk. 3, foretager kommunalbestyrelsen valg af nævnsmedlemmer, idet det ene medlem skal være en ejer, der tillige er udlejer, og det andet medlem skal være en lejer, der ikke tillige er udlejer.
Stk. 5. Der vælges to suppleanter for hvert af medlemmerne efter de i stk. 2-4 nævnte regler.
Stk. 6. Udnævnelsen af formand, medlemmer og suppleanter sker for indtil 4 år.
§ 183. Formand, medlem eller suppleant skal opfylde betingelserne i § 193, stk. 2.
Stk. 2. Bestemmelserne i § 193, stk. 3, finder tilsvarende anvendelse.
Stk. 3. Nævnsmedlem eller suppleant er pligtig at møde i nævnet efter behørig indkaldelse.
§ 184. Kommunalbestyrelsen afholder udgifter til nævnets virksomhed, herunder vederlag til nævnets medlemmer.
 § 185. Indbringelse af sager for huslejenævnet skal ske skriftligt.
 Den nødvendige dokumentation skal vedlægges.
Stk. 2. Senest 1 uge efter sagens indbringelse giver nævnet den anden part i lejeforholdet underretning om indbringelsen med angivelse af, at han må fremsætte sine ytringer i sagen inden 2 uger.
Denne frist kan forlænges af nævnet, såfremt særlige omstændigheder taler herfor.
§ 186. Nævnet afgør selv, hvilke nærmere undersøgelser der skal foretages af nævnet i forbindelse med behandlingen af den enkelte sag.
Nævnet har ret til at kræve fornødne oplysninger hos sagens parter eller andre.
Stk. 2. Nævnet fastsætter en frist, der normalt ikke kan overstige 2 uger, for besvarelse af de spørgsmål, nævnet stiller til sagens parter eller andre.
Fristen kan forlænges af nævnet, såfremt særlige omstændigheder taler herfor.
§ 187. Nævnet kan foretage besigtigelse.
Sagens parter skal indkaldes til besigtigelsen med mindst 1 uges varsel.
Stk. 2. Nævnet kan indkalde parterne til at afgive forklaring for nævnet.
Begge parter skal tilvarsles.
De kan give møde ved en befuldmægtiget.
§ 188. Huslejenævnet skal træffe afgørelse senest 4 uger fra det tidspunkt, hvor nævnet har modtaget svar efter § 185, stk. 2, eller efter § 186, stk. 2, eller hvor fristen for svar efter de nævnte bestemmelser er udløbet.
Stk. 2. I tilfælde, hvor fristen for svar efter de nævnte bestemmelser er udløbet, uden at svar er afgivet, kan nævnet fortolke tavsheden på den for modparten gunstigste måde og navnlig lægge dennes fremstilling til grund for påkendelsen.
Stk. 3. Huslejenævnets afgørelse træffes ved almindelig stemmeflerhed.
I tilfælde af stemmelighed gør formandens stemme udslaget.
Nævnet er kun beslutningsdygtigt, når samtlige medlemmer er til stede.
Stk. 4. Nævnets afgørelse protokolleres.
Er en beslutning ikke enstemmig, indføres tillige oplysning om stemmeafgivningen.
Stk. 5. Nævnets afgørelse meddeles klageren og den anden part i lejeforholdet.
Parterne skal gøres bekendt med ankeadgangen efter § 189 eller § 190. Såfremt afgørelsen ikke er enstemmig, skal dette fremgå af afgørelsen tillige med begrundelsen herfor.
Stk. 6. Har nævnet tiltrådt iværksættelse af en forbedring, meddeles det tillige parterne, at indbringelse af afgørelsen efter § 189 eller § 190 har opsættende virkning.
§ 189. Uden for Københavns kommune kan huslejenævnets afgørelse af hver af parterne indbringes for boligretten.
Indbringelse må ske senest 4 uger efter, at underretning om nævnets afgørelse er meddelt parterne.
Justitsministeren kan dog undtagelsesvis tillade, at sagen indbringes for boligretten efter udløbet af fristen, når ansøgning herom indgives inden 1 år efter huslejenævnets afgørelse.
Meddeles tilladelse, skal sag dog anlægges inden 4 uger.
Stk. 2. I ejendomme med lejerrepræsentation kan lejerrepræsentanterne indbringe afgørelsen.§ 68, stk. 4, sidste pkt., finder tilsvarende anvendelse.
Stk. 3. Huslejenævnet skal efter boligrettens nærmere bestemmelse redegøre for sin afgørelse under boligretssagen.
Stk. 4. Har huslejenævnet ikke truffet afgørelse inden udløbet af fristen herfor i § 188, stk. 1, kan klageren indbringe sagen for boligretten uden at afvente nævnets afgørelse.
Stk. 2 og 3 finder tilsvarende anvendelse.
§ 190. I Københavns kommune kan huslejenævnets afgørelser af hver af parterne indbringes for et ankenævn.
Indbringelse må ske senest 4 uger efter, at underretning om huslejenævnets afgørelser er meddelt parterne. § 189, stk. 2 og 4, finder tilsvarende anvendelse.
Stk. 2. Ankenævnet består af en formand og 4 andre medlemmer, heraf 2 bygningskyndige.
Formanden beskikkes af boligministeren.
De øvrige medlemmer beskikkes af borgerrepræsentationen.
Stk. 3. Formanden skal være sagkyndig i boligspørgsmål og opfylde betingelserne i § 182, stk. 2. Af de øvrige medlemmer beskikkes 2, hvoraf 1 skal være bygningskyndig, efter indstilling fra lands- eller landsdelsdækkende sammenslutninger af foreninger af ejere af udlejningsejendomme, og 2 hvoraf 1 skal være bygningskyndig, efter indstilling fra landsomfattende sammenslutninger af foreninger af lejere af beboelseslejligheder.
Bestemmelserne i § 182, stk. 5 og 6, og § 183 finder tilsvarende anvendelse.
Stk. 4. Klageren afkræves et gebyr på 50 kr. for hver lejlighed eller lokale, hvorom afgørelse indbringes for ankenævnet.
Gebyret tilfalder kommunen.
 Stk. 5. Reglerne i §§ 184-188 finder anvendelse.
Stk. 6. Ankenævnets afgørelse kan indbringes for boligretten efter reglerne i § 189. Fristen på 1 år, jfr. § 189, stk. 1, regnes fra ankenævnets afgørelse.
Kapitel 25 Boligretten § 191. Retssager om beboelseslejligheder eller husrum, der er omfattet af denne lov, indbringes i 1. instans for byretten.
 Retten benævnes boligretten.
Stk. 2. Retten tiltrædes af 2 lægdommere, såfremt en af parterne i retssagen begærer det eller retten bestemmer, at lægdommere skal medvirke.
§ 192. Dommeren er boligrettens formand.
I retskredse, hvor der er ansat mere end en dommer, fastsættes, hvem af dommerne der skal være rettens formand, efter retsplejelovens regler.
Stk. 2. For hver retskreds beskikker præsidenten for vedkommende landsret for et tidsrum af 4 år et antal lægdommere.
På en liste opføres personer, der udpeges efter forhandling med de større foreninger af grundejere i retskredsen.
På en anden liste opføres personer, der udpeges efter forhandling med de større lejerforeninger i retskredsen.
Stk. 3. Findes der ikke større grundejer- eller lejerforeninger i retskredsen, udpeges de personer, der opføres på den ene liste, blandt grundejere i retskredsen, som tillige er udlejere, medens de personer, der opføres på den anden liste, udpeges blandt lejere i retskredsen, som ikke tillige er udlejere.
Stk. 4. Boligministeren bestemmer, med hvilke organisationer og foreninger, der skal forhandles.
§ 193. De, der beskikkes, skal være kendt med bolig- og huslejeforhold.
Stk. 2. De, der beskikkes, skal have dansk indfødsret, være myndige og uberygtede.
De må endvidere ikke være under lavværgemål, og deres bo må ikke være under konkursbehandling.
Ophører nogen af de nævnte betingelser at være opfyldt, tilbagekaldes beskikkelsen.
Stk. 3. Personer, der er fyldt 65 år eller kan anføre anden rimelig fritagelsesgrund, eller som har været beskikket for mindre end 4 år siden, kan begære sig fritaget for at blive beskikket.
Stk. 4. Justitsministeren fastsætter regler om vederlag og rejsegodtgørelse til lægdommere.
§ 194. Boligrettens formand udtager efter forhandling med sagens parter en person fra hver liste som lægdommer.
Det skal tilstræbes, at der udpeges personer, der har særligt kendskab til lejeforhold af den art, sagen angår.
Bestemmelserne i retsplejelovens § 60, stk. 1, og § 62 finder tilsvarende anvendelse.
Stk. 2. Lægdommere deltager ikke i forberedelsen af domsforhandlingen, medmindre retshandlingen består i afhøring af parter og vidner, afhjemling af syn og skøn eller afsigelse af kendelse om et omtvistet punkt.
Formanden kan dog altid tilkalde lægdommerne under forberedelsen.
 § 195. En sag anlægges på det sted, hvor ejendommen er beliggende.
Stk. 2. Er sag anlagt, kan parterne med rettens samtykke fravige reglen i stk. 1.
Stk. 3. Indbringes en sag, der henhører under de almindelige domstole, for boligretten, eller indbringes en sag, der er omfattet af denne lov, for en almindelig domstol, henviser dommeren sagen til rette domstol.
§ 196. Sagerne behandles af boligretten efter retsplejelovens regler for byretssager med de ændringer, som forholdene gør nødvendige.
Stk. 2. Under forberedelsen af domsforhandlingen kan forligsmægling foretages af formanden alene.
Stk. 3. Lægdommerne kan - også uden ledsagelse af formanden - foretage besigtigelse af det lejede.
 Stk. 4. Boligrettens afgørelse træffes ved stemmeflerhed.
Stk. 5. Retsplejelovens regler om meddelelse af fri proces finder tilsvarende anvendelse.
§ 197. Anke og kære af boligrettens afgørelser sker til landsretten i overensstemmelse med retsplejelovens regler om anke og kære af afgørelser, der er truffet af en byret.
Stk. 2. Boligrettens afgørelser og forlig indgået for boligretten kan tvangsfuldbyrdes efter retsplejelovens bestemmelser om fuldbyrdelse af domme og forlig.
Kapitel 26 Straf og administration § 198. Medmindre højere straf er forskyldt efter den øvrige lovgivning, straffes med bøde eller hæfte: 1) den, der overtræder § 9, stk. 1, eller § 160, stk. 2, 2) den udlejer, der afkræver en lejer højere leje end tilladt efter reglerne i kap. 8 eller overtræder § 46, 3) den, der undlader at give Grundejernes Investeringsfond alle de oplysninger om lejens størrelse og lejerne, som er nødvendige for, at § 83, stk. 6, kan anvendes, eller 4) den, der gennemfører forbedringer af en ejendom i strid med reglerne i kap. 12 og 13, eller med kendskab til det lovstridige forhold finansierer sådanne forbedringer.
Stk. 2. Medmindre højere straf er forskyldt efter den øvrige lovgivning, straffes med bøde endvidere den, som uden kommunalbestyrelsens samtykke:
1) i strid med reglerne i § 157, stk. 1 og 2, nedlægger en bolig helt eller delvis, 2) i strid med reglerne i § 157, stk. 4, udlejer en beboelseslejlighed som enkeltværelser, 3) i strid med reglen i § 158 benytter mere end en beboelseslejlighed til bolig for personer, der tilhører samme husstand, 4) i strid med reglerne i § 159, stk. 1, tager en lejlighed i brug til midlertidig benyttelse, herunder sommerbeboelse eller lignende, eller 5) i strid med reglerne i § 163 iværksætter bygningsforandringer eller lignende med henblik på sammenlægning af boliger eller på omdannelse af boliger til andet end beboelse.
Stk. 3. For overtrædelser, der er begået af et aktieselskab, andelsselskab eller lignende, kan der pålægges selskabet bødeansvar.
Er overtrædelsen begået af en kommune eller et kommunalt fællesskab, jfr. § 60 i lov om kommunernes styrelse, kan der pålægges kommunen eller det kommunale fællesskab bødeansvar.
§ 199. Den, der med henblik på indbetaling til eller udbetaling fra en konto efter § 79, stk. 3, over for Grundejernes Investeringsfond afgiver urigtig skriftlig erklæring eller skriftligt bevidner noget, hvorom han ingen kundskab har, straffes efter § 163 i borgerlig straffelov.
§ 200. Boligministeren fastsætter nærmere regler om beregning af boligers og erhvervslokalers bruttoetageareal i henhold til denne lov.
§ 201. Henlægger boligministeren sine beføjelser efter loven til en under ministeriet oprettet styrelse, kan boligministeren fastsætte regler om adgangen til at påklage afgørelser, der er truffet i henhold til bemyndigelse, herunder at afgørelsen ikke skal kunne indbringes for ministeren.
Kapitel 27 Lovens ikrafttræden m.v.
 § 202. Denne lov træder i kraft den 1. januar 1988.
Stk. 2. Samtidig ophæves lov om leje, jfr. lovbekendtgørelse nr. 524 af 11. august 1986, samt lov om midlertidig regulering af boligforholdene, jfr. lovbekendtgørelse nr. 525 af 11. august 1986.
§ 203. Kommunalbestyrelsen kan i oktober kvartal 1987 træffe beslutning efter §§ 3 og 4 med virkning fra lovens ikrafttræden.
Stk. 2. Har en kommunalbestyrelse inden udgangen af 1987 truffet beslutning som omhandlet i § 2 i lov om midlertidig regulering af boligforholdene, jfr. lovbekendtgørelse nr. 525 af 11. august 1986, bevarer beslutningen sin gyldighed, som om den var truffet i medfør af § 3 i nærværende lov.
Stk. 3. Har en kommunalbestyrelse i medfør af § 2, stk. 2, i lov om midlertidig regulering af boligforholdene, jfr. lovbekendtgørelse nr. 525 af 11. august 1986, besluttet, at kap.
VII helt eller delvist skal gælde i kommunen, bevarer beslutningen sin gyldighed i indtil 1 år, som om den var truffet i medfør af § 4, stk. 2, i nærværende lov.
§ 204. Er en lejeaftale indgået før 1. januar 1988 på en blanket, der ikke er autoriseret i medfør af § 5 i lov om leje, jfr.
lovbekendtgørelse nr. 524 af 11. august 1986, er bestemmelser, der pålægger lejeren større forpligtelser eller mindre rettigheder end angivet i loven, ugyldige.
§ 205. Bestemmelsen i denne lovs § 24, stk. 2 og 3, finder ikke anvendelse på depositum opkrævet inden denne lovs ikrafttræden. § 24, stk. 3, finder dog anvendelse for aftaler om forudbetalt leje, som ikke skal indestå som depositum ved lejeforholdets ophør.
§ 206. Er der oprettet beboerrepræsentation i en ejendom efter reglerne i lov om leje, jfr. lovbekendtgørelse nr. 524 af 11.
august 1986, indtræder beboerrepræsentationen i de rettigheder og forpligtelser, der tilkommer lejerrepræsentationen i henhold til denne lov, indtil nyvalg skal foretages.
Stk. 2. I ejendomme uden beboerrepræsentation kan der oprettes lejerrepræsention i overensstemmelse med reglerne i denne lov fra den 1. juli 1987.
 § 207. Krav om lejeforhøjelse efter kap. 8 kan fremsættes fra den 1.
 juli 1987, dog tidligst til ikrafttræden den 1. januar 1988.
Stk. 2. Varsel om lejeforhøjelse til ikrafttræden den 1. januar 1988 eller senere kan alene fremsættes efter reglerne i denne lov.
§ 208. Ved den første gyldige varsling af lejeforhøjelse i medfør af kap. 8 finder bestemmelserne i § 55, stk. 3, nr. 6, § 56 stk. 2, nr. 2, og § 57, stk. 1, nr. 5, ikke anvendelse.
§ 209. I ejendomme, hvor driftsudgifterne i medfør af § 11 i lov om midlertidig regulering af boligforholdene, jfr. lovbekendtgørelse nr. 525 af 11. august 1986, har været fordelt mellem erhvervs- og beboelseslejemål, og hvor lejen som følge af ændret fordeling af driftsudgifterne, jfr. § 53, stiger med mere end 15 kr. pr. m2 bruttoetageareal, skal denne forhøjelse fordeles over 6 år.
§ 210. Saldoen på en lejligheds vedligeholdelseskonto efter § 22 i lov om leje, jfr. lovbekendtgørelse nr. 524 af 11. august 1986, videreføres på kontoen efter § 75.
§ 211. Saldoen pr. 31. december 1987 på en ejendoms konto efter § 18 i lov om midlertidig regulering af boligforholdene, jfr.
lovbekendtgørelse nr. 525 af 11. august 1986, videreføres på kontoen efter § 79, stk. 1.
Stk. 2. Saldoen pr. 31. december 1987 på en ejendoms konto efter §§ 18 a eller 18 b i lov om midlertidig regulering af boligforholdene, jfr. lovbekendtgørelse nr. 525 af 11. august 1986, videreføres på kontoen efter § 79, stk. 3.
Stk. 3. Om indbetaling til og frigivelse fra Grundejernes Investeringsfond gælder følgende:
1) Såfremt saldoen på ejendommens konto for vedligeholdelse efter § 18 i lov om midlertidig regulering af boligforholdene, jfr.
lovbekendtgørelse nr. 525 af 11. august 1986, var negativ ved udgangen af december 1987, kan udlejeren efter forudgående indberetning til Grundejernes Investeringsfond undlade indbetaling, indtil den negative saldo er udlignet ved afsætning efter § 79.
2) Beløb afsat i perioden indtil udgangen af 1987 efter §§ 18 a eller 18 b i lov om midlertidig regulering af boligforholdene, jfr.
lovbekendtgørelse nr. 525 af 11. august 1986, skal indbetales til Grundejernes Investeringsfond i overensstemmelse med reglerne i § 84.
§ 212. Beløb indbetalt i Grundejernes Investeringsfond efter § 63 a i lov om leje, jfr. lovbekendtgørelse nr. 524 af 11. august 1986, eller efter §§ 18 a eller 18 b i lov om midlertidig regulering af boligforholdene, jfr. lovbekendtgørelse nr. 525 af 11. august 1986, kan for ejendomme, omfattet af denne lovs kapitel 9 og 22, udbetales i overensstemmelse med reglerne i lov om leje og lov om midlertidig regulering af boligforholdene, jfr. lovbekendtgørelser nr. 524 og 525 af 11. august 1986, idet § 18-kontoen anses for opbrugt.
Stk. 2. Beløbet forrentes i overensstemmelse med § 174, renten tilskrives kontoen en gang årligt og resterende beløb, der indestår i Grundejernes Investeringsfond på de i stk. 1 nævnte konti, udbetales til ejeren efter 10 år.
§ 213. Er der inden lovens ikraftræden varslet iværksættelse af en forbedring, kan en udlejer, uanset bestemmelserne i kap. 12 og 13, fuldføre forbedringen og varsle lejeforhøjelse som følge af forbedringen efter reglerne i lov om leje og den hidtil gældende lov om midlertidig regulering af boligforholdene, jfr.
 lovbekendtgørelser nr. 524 og 525 af 11. august 1986.
§ 214. Er udgiften til leverance af varme fra et kollektivt varmeforsyningsanlæg delvis indeholdt i lejen, kan udgifterne fra den 1. juli 1987 kræves betalt særskilt mod at lejen nedsættes tilsvarende.
Med virkning fra det regnskabsår, som begynder efter denne lovs ikrafttræden, skal den i 1. pkt. nævnte udgift betales særskilt.
Fra begyndelsen af samme regnskabsår nedsættes lejen med et beløb, svarende til den del af udgifterne vedrørende varmeleverancen, der hidtil har været indeholdt i lejen.
Lejerne skal have skriftlig meddelelse om nedsættelsen.
 § 215. Reglerne i §§ 113-116 om aflæggelse af varmeregnskab m.v.
finder anvendelse første gang vedrørende det varmeregnskabsår, som begynder efter denne lovs ikrafttræden.
§ 216. Reglen i § 134, nr. 2, er ikke til hinder for, at en udlejer kan afgive opsigelse i et hus, hvor der på opsigelsestidspunktet kun findes to beboelseslejligheder, hvoraf ejeren bebor den ene, når lejeaftalen er indgået inden 1. januar 1988.
§ 217. De særlige regler i kap. 22 for lejeforhold i ejendomme med 6 eller færre beboelseslejligheder finder ikke anvendelse, hvis udlejeren efter den 1. november 1986 foretager matrikulær udstykning efter lov om udstykning og sammenlægning af faste ejendomme.
 § 218. Loven gælder ikke for Færøerne og Grønland.
BEMÆRKNINGER TIL LOVFORSLAGET Almindelige bemærkninger 1. Baggrunden for lovforslaget.
Den eksisterende opdeling af lejelovgivningen i lov om leje og lov om midlertidig regulering af boligforholdene skete i forbindelse med boligforliget i 1966. Det princip, som man i dag kender om omkostningsbestemt leje i privat udlejningsbyggeri, blev indført i boligreguleringsloven i 1975.
Med virkning fra 1. januar 1980 gennemgik begge love en revision, men i de senere år har der været et stadig hyppigere gentaget ønske om ændringer af lejelovgivningen.
På denne baggrund førte Lejernes Landsorganistion og Grundejernes Landsorganisation efter opfordring fra boligministeren i 1984 en lang række forhandlinger både indbyrdes og med boligministeriet med henblik på at opnå en forenkling af lejelovgivningens komplicerede tekniske regler.
Bortset fra spørgsmålet om beregning af ejernes afkast af ejendommen nåede organisationerne frem til et forslag til en revision af lejelovgivningen, der udover at være en sammenskrivning og forenkling af gældende regler også på flere væsentlige punkter betød en markant afvigelse fra eksisterende bestemmelser.
Af de hovedprincipper, der lå til grund for organisationernes forslag kan fremhæves følgende:
- Lovforslaget omfatter alene rene beboelseslejemål og blandede beboelses- og erhvervslejemål.
 - Der foreslås huslejeregulering i hele landet.
- »Småhuse«, dvs. ejendomme med 6 eller færre  

 beboelseslejligheder foreslås omfattet af et særligt kapitel med enklere og mindre formalistiske regler i forbindelse med lejefastsættelse.
- Der foreslås indført omkostningsbestemt leje i alle kommuner med fastsættelse af normtal for visse budgetposter.
- Mulighed for fradømmelse af retten til at administrere udlejningsejendomme.
- Generelt krav om forhåndsgodkendelse fra huslejenævnet af forbedringsarbejder, der medfører huslejestigning på over 15 kr.
 pr. m2, adgang til at optage mindre moderniseringer (under 15 kr.
 pr. m2) som en engangsudgift på driftsbudgettet.
- Binding af samtlige vedligeholdelseshensættelser på en konto i Grundejernes Investeringsfond.
 - Udvidelse af adgangen til beboerrepræsentation.
- Ændret ankesystem baseret på huslejenævn i samtlige kommuner, oprettelse af ankenævn og begrænsning af domstolsafgørelse.
Spørgsmålet om ændring af bestemmelserne om afkast til ejere af udlejningsejendomme kunne organisationerne som nævnt ikke blive enige om.
 Da de foreslåede ændringer på området vil berøre op imod 1 mill.
lejere i den private udlejningssektor, der omfatter 400.000 boliger, eller nogenlunde det samme som den almennyttige boligmasse, fandt boligministeriet det naturligt at give involverede organisationer og foreninger m.v. lejlighed til at udtale sig om forslaget, forinden dette blev lagt til grund for udarbejdelse af boligministeriets forslag om en ny lejelovgivning.
På baggrund af de indkomne fyldige - og i nogle tilfælde ganske kritiske - høringssvar har boligministeriet udarbejdet nærværende lovforslag, der - selvom det på nogle væsentlige punkter fraviger de hovedprincipper, der var indeholdt i organisationernes forslag - dog i vidt omfang bygger på de tanker og forslag, der lå til grund for forslaget.
Der er ved lovforslagets udarbejdelse lagt stor vægt på, at principperne om størst mulig kommunal medindflydelse sikres, således at det fortsat er den enkelte kommune, der afgør, om der skal være huslejeregulering for større ejendomme, ligesom kommunen afgør om reglerne om benyttelse af boliger skal gælde.
Samtidig har man ved lovforslaget søgt at rette op på de skævheder, der viste sig at blive resultatet af de ændringer af lov om leje og lov om midlertidig regulering af boligforholdene, der blev vedtaget umiddelbart inden Folketinget tog på sommerferie i maj 1986.
Dette gælder navnlig det forhold, at der ved lov nr. 300 af 4. juni 1986 om ændring af lov om leje blev tillagt lejeren af en beboelseslejlghed ret til at lade sin lejlighed indgå som bytte med en lejer eller ejer af en anden bolig, herunder også parcelhuse og ejerlejligheder.
Denne bestemmelse indebærer bl.a., at en lejer, f.eks. af en lejlighed i det almennyttige byggeri, kan lade overdragelsen af sit lejemål indgå i forbindelse med fastsættelsen af vilkårene ved en ejendomshandel og således opnå en økonomisk fordel.
Herudover medfører bestemmelsen, at ejeren af en udlejet ejerlejlighed kan risikere ikke i fremtiden at kunne disponere over lejligheden, uanset denne er erhvervet forud for lejemålets indgåelse, f.eks. med henblik på egen beboelse på et senere tidspunkt.
Da hensigten med den i maj 1986 gennemførte lovændring ifølge lovforslagets bemærkninger alene var at ligestille beboelseslejemål i ejerlejligheder med øvrige beboelseslejemål i henseende til bytteret, forslås det, at lejere af ejerlejligheder skal have ret til at lade deres bolig indgå som bytte, såfremt de boede i lejligheden på det tidspunkt, hvor ejendommen blev opdelt i ejerlejligheder og derfor kan have haft berettiget forventning om at have en sådan bytteret.
Med lovforslaget søges der ligeledes rettet på de ved lov nr. 301 af 4. juni 1986 om ændring af lov om midlertidig regulering af boligforholdene vedtagne bestemmelser om lejefastsættelse og nedlæggelse af enkeltværelser, idet det vil kunne frygtes, at de vanskeligheder, som bestemmelserne medfører, med hensyn til lejeberegning, administration og indberetningspligt vil betyde, at udbudet af enkeltværelser reduceres.
Hertil kommer nogle mindre justeringer og præciseringer i de nævnte love af teknisk karakter.
Udover forslag til lov om leje af boliger m.v. har boligministeriet udarbejdet forslag til lov om leje af erhvervslokaler m.v., hvori indgår bestemmelser vedrørende leje af lokaler, der ikke er omfattet af nærværende lovforslag, herunder navnlig erhvervslokaler.
Ved lovforslaget, der fremsættes samtidig med dette lovforslag, er der i videst muligt omfang skabt overensstemmelse mellem de regler som er fælles for beboelseslejemål og andre lejemål.
 2. Lovforslagets indhold.
Lovforslaget forudsætter, at lands- eller landsdelsdækkende sammenslutninger af foreninger af ejere af udlejningsejendomme og landsomfattende sammenslutninger af foreninger af lejere af beboelseslejligheder fremtidig regelmæssigt inddrages i fastsættelse af en lang række normaltakster og udarbejdelse af skemaer, blanketter m.v., hvis anvendelse skulle begrænse antallet af formalitetsindsigelser, samtidig med at f.eks. varsling af lejeforhøjelse i de regulerede områder gøres lettere forståelig for borgerne.
På følgende væsentlige punkter foreslås ændringer i forhold til den eksisterende lejelovgivning:
I.
Anvendelsesområde.
Lovens anvendelsesområde begrænses til beboelseslejemål, forstået som egentlige beboelseslejligheder samt blandede erhvervs- og beboelseslejligheder.
Lejelovgivningen er traditionelt en lovgivning, der har til hensigt at beskytte den svageste part i lejeforholdet, nemlig lejeren.
Den beskyttelsesinteresse, som lejelovgivningen er udtryk for, er stærkest for så vidt angår beboelseslejemål, og det er derfor fundet hensigtsmæssigt, også under hensyn til forenklingsbestræbelserne og de ændrede lejefastsættelsesprincipper, at udskille erhvervslejemålene fra lejelovgivningen og gøre dem til genstand for regulering i en særlig lov.
Da den ovenfor nævnte beskyttelsesinteresse heller ikke findes at være til stede for boliger, der kun benyttes til sommer- og fritidsformål, er det også i loven præciseret, at disse ikke fremtidig er omfattet.
II.
Omkostningsbestemt leje.
De gældende regler hvorefter den enkelte kommune afgør, om den ønsker, at reglerne om huslejeregulering og dermed omkostningsbestemt leje skal finde anvendelse i kommunen, opretholdes.
Efter forslaget skal reglerne om omkostningsbestemt leje dog kun finde anvendelse for lejeforhold i ejendomme med mere end 6 beboelseslejligheder, jfr. iøvrigt IV.
Lovforslaget bryder endvidere med de hidtidige principper om omkostningsbestemt leje, idet der dels kun kan varsles en gang om året og dels skal ske en regulering af eventuelt overskud/ underskud ved ejendommens drift, således at lejerne i realiteten kommer til at betale driftsudgifterne ved ejendommen, men på den anden side heller ikke mere end driftsudgifterne.
Det grundlag, den omkostningsbestemte leje udarbejdes på, ændres også for ejendomme, der indeholder både beboelses- og erhvervslejemål, idet den omkostningsbestemte leje fremtidigt beregnes på grundlag af udgifterne for beboelseslejemålene, således at lejen principielt skulle være den samme for tilsvarende beboelseslejemål, og ikke afhængig af, om der i ejendommen findes erhvervslejemål.
Efter den gældende lovgivning er det således, at beboelseslejemål i ejendomme med erhvervslejemål typisk er billigere end beboelseslejemål i tilsvarende ejendomme uden erhvervslejemål. Ændringer i fordelingsgrundlaget vil bevirke lejeudligninger i blandede ejendomme. Ændringerne foreslås fordelt over nogle år.
III.
Fastsættelse af normaltal for driftsudgifter.
I forbindelse med behandling af sager om lejefastsættelse anvender de enkelte huslejenævn ofte egne normaltal for hvor store beløb, der kan optages på det budget, der ligger til grund for den omkostningsbestemte husleje.
For at lette huslejenævnenes administration og sikre en mere ensartet praksis på dette område foreslås det, at boligministeren hvert år, efter fælles forhandling med grundejer- og lejerorganisationerne, fastsætter vejledende normaltal for visse driftsudgifter.
IV.
Afkast.
Med hensyn til spørgsmålet om fastsættelse af ændrede regler for beregning af ejerens kapitalafkast har Socialdemokratiet og Det radikale Venstre på møde den 12. maj 1986 meddelt, at man ikke kan støtte et højere kapitalafkast ved en kommende lejelovsrevision, hvilket regeringen har taget til efterretning.
Det foreslås på denne baggrund at fastsætte kapitalafkastet uændret for den eksisterende private udlejningsboligmasse.
For privat udlejningsbyggeri med byggetilladelse efter 1. januar 1988 fastsættes kapitalafkastet som de faktiske udgifter til ydelser på prioritetslån plus en forrentning af egenkapitalen, der fastsættes til maksimalt 10 pct. p.a.
V.
Ejendomme med 6 beboelseslejligheder og derunder (småejendomme).
I erkendelse af, at udlejere af mindre udlejningsejendomme ikke kan forventes at have den fornødne administrative erfaring og det fornødne administrationsapparat til at opfylde de mange krav om beregninger og opfyldelse af formalia, der er knyttet til den omkostningsbestemte leje, har man for disse mindre ejendomme fundet det hensigtsmæssigt i princippet at opretholde de lejefastsættelsesregler, der hidtil har været gældende i de uregulerede områder.
Lejefastsættelsen vil dog fremtidig blive langt mindre fri, end det hidtil har været tilfældet i de uregulerede områder, idet der ved afgørelsen af, om lejen overstiger det lejedes værdi, skal ske en sammenligning med tilsvarende hus eller husrum, herunder også hus eller husrum, der er beliggende i ejendomme med mere end 6 beboelseslejligheder og dermed er omfattet af reglerne om omkostningsbestemt leje.
I de regulerede kommuner er huslejenævnet kompetent til at tage sig af klager fra lejere i mindre ejendomme, såvel over lejefastsættelsen og lejeforhøjelser som over vedligeholdelsesmangler m.v.
VI.
Vedligeholdelse.
De hidtidige regler om hensættelse til udvendig vedligeholdelse på 2 konti, hvoraf den ene forudsætter binding i Grundejernes Investeringsfond, opretholdes, men der åbnes adgang til aftaler lejere og udlejere imellem om større eller mindre hensættelser på den vedligeholdelseskonto, der ikke er bundet i Grundejernes Investeringsfond.
Størrelsen af de foreslåede pligtmæssige hensættelser til indvendig og udvendig vedligeholdelse for 1987 er identisk med indholdet i det forslag til lov om ændring af lov om leje og om ændring af lov om midlertidig regulering af boligforholdene, som er fremsat for folketinget den 15. oktober 1986.
Hensættelsesbeløbene foreslås reguleret på grundlag af årligt fastsatte normaltal.
VII.
Udbetaling af indskud i Grundejernes Investeringsfond.
Der foreslås en - i forhold til gældende lovgivning - udvidet adgang til at få frigivet beløb bundet i Grundejernes Investeringsfond, således at hele indskuddet udbetales, når ejeren af den pågældende ejendom er fyldt 67 år, eller det bundne beløb er 5.000 kr. eller derunder.
VIII.
Huslejenævnspåbud om vedligeholdelse m.m.
Det har i praksis - især i forbindelse med tvangsadministration af udlejningsejendomme - vist sig vanskeligt for udlejer/ tvangsadministrator, at vurdere, hvilke vedligeholdelsesarbejder et huslejenævnspåbud omfatter.
Det foreslås derfor, at det skal fremgå præcist af et huslejenævnspåbud, hvilke arbejder det angår.
IX.
Forbedringer.
Lovforslaget indeholder, som den gældende lovgivning, regler om adgang til at oppebære en lejeforhøjelse efter gennemførelsen af forbedringer.
Som noget nyt er det imidlertid foreslået, at der inden gennemførelse af forbedringer, der vil medføre en årlig lejeforhøjelse på over 25 kr. pr. m2, kan indhentes en forhåndsgodkendelse fra huslejenævnet af en lejeforhøjelse.
Det har været et stærkt ønske både fra grundejer- og fra lejerside før en forbedrings gennemførelse at få tilvejebragt et klart grundlag for, hvilken lejeforhøjelse forbedringen kan medføre.
Lejernes ønske er selvsagt begrundet i ønsket om at vide, hvad den fremtidige leje vil blive, mens grundejernes ønske er begrundet i den hidtidige usikkerhed med hensyn til, hvad huslejenævnet vil godkende for en forbedring, såfremt der skal ske fradrag i de faktiske udgifter, f.eks. for sparet vedligeholdelse.
For så vidt angår mindre forbedringer foreslås det, at forbedringer, hvortil udgifterne udgør under 25 kr. pr. m2, kan optages i budgettet med et engangsbeløb.
X.
Lejerrepræsentation.
Efter lovforslaget er adgangen til at etablere lejerrepræsentation indskrænket til at omfatte alle ejendomme med over 6 beboelseslejligheder mod hidtil ejendomme med mindst 6 beboelseslejligheder.
Repræsentanterne kaldes fremtidig lejerrepræsentanter.
Samtidig er betingelserne for etablering af lejerrepræsentation lempet, således at det alene kræves, at et flertal af de fremmødte på et beboermøde ønsker, at der etableres en lejerrepræsentation.
Lejerne skal dog på udlejerens begæring ved en underskriftsindsamling dokumentere at et flertal eller mindst 50 pct. af lejerne ønsker etablering af lejerrepræsentation.
XI.
Opsigelse.
Bestemmelsen om udlejers adgang til at opsige lejere foreslås udvidet, således at det i videre omfang gøres muligt at opsige lejere, der generer andre beboere.
Det præciseres endvidere i bemærkningerne til forslagets enkelte bestemmelser, at udvidelsen ikke kan anvendes på den situation, hvor en blind - eller svagtsynet - lejer har en førerhund.
 3. Ikrafttræden.
Det foreslås at loven træder i kraft 1. januar 1988 dog således, at der forinden kan fastsættes normaltal og varsles lejeregulering.
 4. Administrative og økonomiske konsekvenser.
Det har ved lovens udformning været tilstræbt at forenkle en del af bestemmelserne og procedurerne.
På denne baggrund forventes loven ikke at medføre en forøget administration for de primærkommuner, som i forvejen har huslejeregulering.
Generelt vil lovforslaget, i det omfang det medfører lejeforhøjelser som følge af ændring i fordelingsgrundlaget mellem erhverv og beboelse eller øgede vedligeholdelseshensættelser også bevirke en forøgelse af de statslige og kommunale udgifter til individuel boligstøtte.
Det forventes at lovforslagets virkninger på lejeniveauet bliver meget begrænsede.
Bemærkninger til de enkelte bestemmelser Til kapitel 1 Til § 1 Bestemmelsen fastslår lovens anvendelsesområde.
Stk. 1, 3 og 5 svarer til § 1, stk. 1 og 2, og § 3 i den gældende lejelov, idet det i stk. 1 er præciseret, at loven alene gælder for udlejning til helårsbeboelse.
Udlejning af ferieboliger vil herefter typisk ikke være omfattet af lejelovgivningen.
I bestemmelsens stk. 2 er en beboelseslejlighed søgt defineret således, at der herved i lighed med, hvad der er gældende i henhold til lov om individuel boligstøtte, forstås et eller flere beboelsesrum med køkken, som lejeren og dennes husstand i forhold til udlejeren har den udelukkende brugsret til.
I bestemmelsens stk. 4 er det fastsat, at når en lejekontrakt omfatter både en selvstændig beboelseslejlighed og et erhvervslokale, skal hver af disse enheder, uanset bestemmelsen i stk. 3, betragtes som henholdsvis beboelse og erhverv.
Baggrunden herfor er, at det findes urimeligt, at det forhold, at sådanne lejligheder og lokaler tilfældigvis udlejes på samme kontrakt, medfører en samlet lejefastsættelse som for beboelseslejemål og hermed en konkurrenceforvridning i forhold til andre erhvervslokaler.
Til § 2 Bestemmelsen fastslår hvad loven ikke gælder for og svarer til den gældende lejelovs § 1, stk. 3, og § 2. Stk. 2, nr. 1, er ny og det fastsættes heri, at rene erhvervslejemål ikke er omfattet af reglerne i lejeloven.
Om begrundelsen herfor henvises til pkt. 2, I, under de almindelige bemærkninger til lovforslaget.
Til §§ 3-5 Bestemmelserne svarer til §§ 1-3 i den gældende boligreguleringslov.
Til §§ 6 og 7 Bestemmelserne svarer til §§ 4 og 4 a i den gældende boligreguleringslov.
Om § 6, hvorefter en række kapitler ikke finder anvendelse, når ejendommen ejes af et almennyttigt boligselskab m.v., bemærkes, at den skal ses i sammenhæng med forslagets § 2, stk. 1, hvorefter loven ikke gælder i det omfang lejeforholdet er omfattet af særlige regler i anden lovgivning.
De nævnte kapitler er således ikke udtryk for en udtømmende opremsning.
I § 7, nr. 4, er det søgt afgrænset, hvad der forstås ved en ejendom i relation til de nævnte kapitler i loven, når den beboes dels af andelshavere og dels af lejere.
Der er herefter kun tale om et af loven omfattet lejeforhold når andelsboligforeningen er udlejer i forhold til en ikke- andelshaver.
Hvor det udvidede ejendomsbegreb ikke finder anvendelse, gælder det ejendomsbegreb, der er fastsat i udstykningslovens § 1.
Til kapitel 2 Til §§ 8-11 Bestemmelserne svarer til den gældende lejelovs §§ 4 og 6-8, idet lovens § 5 om autorisation af blanketter til brug ved indgåelse af lejeaftaler er erstattet af en bestemmelse i forslagets § 9, stk.
5, om, at boligministeren i samarbejde med landsomfattende sammenslutninger af foreninger af lejere af beboelseslejligheder og lands- eller landelsdækkende sammenslutninger af foreninger af ejere af udlejningsejendomme udarbejder en standardlejekontrakt.
Det bemærkes, at det efter bestemmelsen er ministeren, der forestår udarbejdelsen af kontrakten, hvorfor organisationerne ikke har en egentlig »vetoret«.
Af hensyn til lejernes beskyttelse mod urimelige kontraktsbestemmelser er der i § 8, stk. 4, indføjet en bestemmelse om, at bestemmelser, der er mere bebyrdende for lejerne end lovens udgangspunkt, skal indgås skriftligt og fremhæves i lejeaftalen.
Videre er forrentningsbestemmelsen i den gældende lejelovs § 6, stk. 3, 2. og 3. pkt., udgået.
Baggrunden herfor er, at de forrentningsbestemmelser for en lejers krav mod udlejeren, der med virkning fra den 1. januar 1984 blev indført i lejeloven og boligreguleringsloven, ikke er konsekvente; bl.a.
 gælder de ikke for en lejers krav på efterbetaling af varmebidrag.
Hertil kommer, at en forrentningsbestemmelse vil være uhensigtsmæssig i relation til det foreslåede system for lejeregulering, der indebærer, at et eventuelt over- eller underskud reguleres over lejen for det kommende regnskabsår.
Endelig foreslås det ud fra et forenklingssynspunkt, at forrentningsbestemmelserne udgår af loven, idet det er uforholdsmæssigt administrationskrævende at forrente helt små krav, f.eks 25 kr., i flere måneder.
Strafbestemmelsen i den gældende lovs § 6, stk. 4, er indsat i forslagets § 198 i et særligt kapitel om straf og administration.
Til kapitel 3 Kapitlet svarer i sin helhed til kapitel III i den gældende lov om leje, idet § 17 dog svarer til den gældende lejelovs § 46 b.
Til kapitel 4 Til § 22 Bestemmelsen svarer til den gældende lejelovs § 32, idet der dog er givet udlejeren mulighed for også at anvise betalingsmåden, f.eks.
således at lejeren skal anvende girokort, der er udstyret med tekst, der kan aflæses maskinelt.
Til § 23 Bestemmelsen svarer til den gældende lejelovs § 33. Det er dog præciseret, at udskydelsen af forfaldstidspunkter ikke alene vedrører leje, men også andre pligtige pengeydelser.
Til § 24 Bestemmelsen vedrører dels i stk. 1 betaling af løbende leje og svarer til den gældende lejelovs § 34. Som noget nyt foreslås at opgive den sondring, man i boligreguleringslovens § 6 hidtil har haft, mellem på den ene side forudbetalt leje, der kan reguleres og på den anden side indskud og depositum, der ikke kan reguleres, men henstår til sikkerhed for lejerens forpligtelser ved fraflytning.
I stedet foreslås, at det forudbetalte beløb, uanset hvordan det benævnes, kan reguleres i takt med lejeforhøjelser, og at det medmindre andet aftales, henstår til sikkerhed for lejerens forpligtelser ved fraflytning.
Til kapitel 5 Til § 26 Bestemmelsen svarer til den gældende lejelovs § 25.
Til § 27 Bestemmelsen svarer til den gældende lejelovs § 20, idet det dog foreslås, at lejerens ubetingede pligt til vedligeholdelse og fornyelse af ruder ændres, således at lejeren kun har vedligeholdelsesforpligtelsen, i det omfang han ikke kan godtgøre, at han er uden skyld i forringelsen.
Baggrunden herfor er, at det findes urimeligt, at lejeren skal afholde de ofte ret store udgifter, der følger af, at termoruder ofte efter et vist åremål punkterer.
Til §§ 28-30 Bestemmelserne svarer til den gældende lejelovs §§ 26-28.
Til § 31 Stk. 1 svarer til den gældende lejelovs § 29, stk. 1, idet det dog er præciseret, at der alene er tale om en ret til at installere tekniske hjælpemidler.
Stk. 2 er ændret som følge af den tekniske udvikling og vedrører antenner for radio- og TV-modtagelse ud over den modtagelse, der muliggøres af de i § 99 nævnte fællesantenneanlæg, samt for radiokommunikation (f.eks. anlæg for amatørradio eller privatradio (Walkie-Talkies)).
 Bestemmelsen er en udvidelse af den gældende lejelovs § 29, stk. 2.
Lov om radiokommunikation og de i medfør heraf udstedte bekendtgørelser indeholder regler, hvorefter Generaldirektoratet for Post & Telegrafvæsenet kan sikre, at de pågældende radiobrugere ikke generer den sædvanlige radio- og TV-modtagelse i ejendommen.
Såfremt udlejerens og P & Ts anvisninger ikke følges, vil udlejeren kunne opsige under henvisning til, at den pågældende lejer er til gene for ejendommen og dens beboere.
Om adgangen til at forlange antenner m.v. til radio- og TV-modtagelse henvises til § 99.
 Stk. 3 svarer til stk. 3 i den gældende lovs § 29.
Til § 32 Bestemmelsen er ny og giver en lejer ret til, efter at have underrettet udlejeren, at foretage forbedringer af det lejede ud over de forbedringer, der er nævnt i § 31 vedrørende tekniske installationer.
Bestemmelsen fastslår videre, at udlejeren kan modsætte sig forbedringens udførelse, hvis forbedringen må anses for uhensigtsmæssig.
Det forudsættes, at forbedringerne udføres håndværksmæssigt forsvarligt.
Til § 33 Bestemmelsen svarer til den gældende lejelovs § 63, idet betingelsen om, at forbedringsudgiften skal overstige et års leje på forbedringstidspunktet, er udgået.
Den i stk. 1 nævnte aftale forudsættes at foreligge på et tidspunkt inden forbedringens udførelse.
Til § 34 Bestemmelsen præciserer at huslejenævnet har kompetence til at afgøre tvister om tekniske installationer og forbedringer i henhold til §§ 31 og 32 i kommuner hvor der er huslejeregulering.
Til § 37 Bestemmelsen svarer til den gældende lejelovs § 31.
Til kapitel 6 Til §§ 36-39 Bestemmelserne svarer til den gældende lejelovs §§ 54-57 og 62.
Til kapitel 7 Det foreslåede kapitel 7 svarer stort set til det nugældende kapitel XI i lov om leje.
Det foreslås, at man fremover, for at undgå misforståelser, kalder beboerrepræsentation for lejerrepræsentation og beboerrepræsentanter for lejerrepræsentanter.
Til § 40 Både udlejer og lejerne har interesse i, at uoverensstemmelser mellem lejerne og udlejeren løses ved forhandling fremfor ved huslejenævn og boligret.
Dertil er et mere formaliseret samarbejde, som lejerrepræsentationen er udtryk for, nødvendigt.
Endvidere er det til gavn for begge parter, at administrationen af ejendommen foregår uden mange konflikter.
I det almennyttige boligbyggeri anvendes urafstemning som supplement til beboermøder i specielle tilfælde.
Da lejerrepræsentationens afgørelser skal være udtryk for de »aktive« lejeres ønsker, har man ikke fundet det hensigtsmæssigt at foreslå urafstemning indført i de private udlejningsejendomme.
På denne baggrund foreslås det, at lejernes mulighed for at oprette lejerrepræsentation er betinget af, at der skal være mindst 7 beboelseslejligheder i ejendommen, og således, at flertallet af de fremmødte lejere på et beboermøde kan oprette lejerrepræsentation.
På udlejerens forlangende skal det dog dokumenteres, at flertallet eller mindst 50 pct. af ejendommens lejere ønsker lejerrepræsentation.
Det foreslås endvidere at give lejerne mulighed for at vælge en lejerforenings bestyrelse som lejerrepræsentation.
En sådan adgang har beboerne i det almennyttige byggeri også, jfr. lov om boligbyggeri § 15, stk. 2.
Endelig foreslås det, at et flertal af lejerne i ejendomme med mindre end 7 beboelseslejligheder, jfr. kap. 22, og mere end 2 udlejede lejligheder, har samme beføjelser som lejerrepræsentanterne i andre ejendomme.
Dette vil bl.a. indebære, at et flertal af lejerne i disse ejendomme efter forslagets §§ 97 og 99 vil kunne kræve energibesparende arbejder udført og tilvejebringelse af sædvanlig radio- og TV-modtagelse.
Lejerne skal indkalde udlejer til det møde, hvor lejerrepræsentanterne vælges.
Efter bemyndigelsesbestemmelsen i stk. 5 fastsætter boligministeren bl.a. regler om afholdelse af udgifter i forbindelse med lejerrepræsentationens arbejde for ejendommen.
Sådanne udgifter er i følge forslagets § 48 en nødvendig driftsudgift for lejeforhold med omkostningsbestemt leje og er således en del af lejen.
For andre lejeforhold gør dette forhold sig imidlertid ikke gældende, hvorfor det i stk. 6 er fastsat, at bidraget er pligtig pengeydelse i lejeforholdet.
Til § 41 Bestemmelsen svarer i hovedtræk til den gældende lejelovs § 65.
 Punkterne 5-7 vedrørende energibesparende foranstaltninger er nye.
Til § 42 Bestemmelsen svarer til den gældende lejelovs § 67.
Til § 43 Bestemmelsen tager sigte på den situation, at en ejendom er opdelt i ejerlejligheder og en del af lejlighederne er solgt »med lejerne i« til forskellige købere, der har færre end 7 lejligheder hver.
I den situation har de tilbageblevne lejere ikke mulighed for at komme til orde.
Det foreslås derfor, at de kan vælge en repræsentant til at drøfte forhold, der vedrører hele ejendommen, med udlejerne.
Til § 44 Bestemmelsen svarer til den gældende lejelovs § 68.
Til kapitel 8 Til § 45 I de kommuner, der har vedtaget reglerne om huslejeregulering, vil denne omfatte lejeforhold om beboelseslejligheder i alle ejendomme med mindst 7 beboelseslejligheder.
Ejendomme med 6 eller færre beboelseslejligheder er ikke umiddelbart omfattet af princippet om omkostningsbestemt leje, men er i øvrigt gjort til genstand for særlig behandling i lovens kapitel 22.
Til § 46 Bestemmelsen svarer til § 5 i den gældende boligreguleringslov.
Stk.
 2 svarer til § 47, stk. 2, i den gældende lov om leje.
Til § 47 Bestemmelsen svarer for så vidt angår indholdet af § 47, nr. 1 og 2, til boligreguleringslovens § 7, idet hele systemet med senere udligning af overskud/ underskud bevirker, at der fremtidig - i modsætning til hidtil bliver tale om et egentligt budget.
Som noget nyt foreslås det, at mindre forbedringsudgifter kan optages på ejendommens driftsbudget og opkræves som et engangsbeløb, således at hele proceduren omkring varsling af mindre forbedringsforhøjelser kan undgås.
Som noget nyt foreslås også, at der kun kan kræves lejeforhøjelse på grundlag af stigning i driftsudgifterne en gang om året.
Til §§ 48 og 49 Bestemmelserne svarer til boligreguleringslovens § 8, idet de dog er væsentlig mere detaljerede med hensyn til, hvilke driftsudgifter der kan indgå i budgettet.
Opremsningen kan dog ikke betragtes som udtømmende.
For så vidt angår nr. 6, bemærkes, at der er tale om de el- og gasudgifter som ikke er omfattet af forslagets § 117.
Specielt om nr. 8, lejerrepræsentanternes udgifter, præciseres, at der ikke er tale om honorar til lejerrepræsentanterne.
At opkræve kontingent, jfr. nr. 9, til en grundejerforening, som udlejeren har pligt til at være medlem af, forudsætter at pligten er knyttet til ejendommen, f.eks. fordi ejendommen har fællesarealer med andre ejendomme eller er deltager i et vejfællesskab.
Under den gældende lovgivning har de enkelte huslejenævn i vid udstrækning ved behandling af sagerne anvendt nogle af nævnet selv fastsatte normaltal for forskellige udgiftskategorier.
For at sikre, at disse normaltal bliver mere ensartede, foreslås det, at boligministeren efter fælles forhandlinger med lands- eller landsdelsdækkende sammenslutninger af foreninger af ejere af udlejningsejendomme og landsomfattende sammenslutninger af foreninger af lejere af beboelseslejligheder hvert år fastsætter vejledende tal for, med hvilke beløb en del af de driftsudgifter, der kan optages på budgettet, kan optages, hvis ikke særlige forhold kan dokumenteres.
Det bemærkes herved at kompetencen tilkommer boligministeren, således at organisationerne ikke har »vetoret«.
De fastsatte normaltal vil gælde for hele landet.
Til §§ 50 og 51 Bestemmelsen svarer til den gældende boligreguleringslovs § 9. Der henvises iøvrigt til de almindelige bemærkninger til lovforslaget pkt. 2. IV.
§ 51 svarer til den gældende boligreguleringslovs § 9, stk. 2 og 3, idet bestemmelsen også tager hensyn til ejendomme taget i brug efter 1.1. 1988.
Til § 52 Den gældende boligreguleringslov indeholder ingen regler for, hvordan afkastet skal beregnes, når en del af en ejendom nedrives.
Det foreslås derfor som noget nyt i § 52, at den ejendomsvurdering, der lægges til grund ved beregning af afkast, reduceres med et beløb, der svarer til værdien pr. 1. april 1973 af den nedrevne del.
Kan denne værdi ikke oplyses, skal reduktionen ske forholdsmæssigt efter bruttoetageareal.
Til § 53 Det foreslås, at det fordelingsgrundlag, der hidtil har været indeholdt i boligreguleringslovens § 11, stk. 1, nemlig lejeværdien pr. 1. marts 1975, forlades.
For det første er fordelingsgrundlaget over 10 år gammelt og tager derfor ikke hensyn til de forskydninger, der måtte være sket i ejendommen og i kvarteret inden for denne periode.
For det andet forudsætter dette fordelingsgrundlag, at der i 1966 var huslejeregulering i kommunen, og at der blev foretaget en lejevurdering.
Der er således en række ejendomme, for hvilke der ikke er fastsat lejeværdi pr. 1. marts 1975, således at der alligevel skal fastsættes et andet fordelingsgrundlag for disse ejendomme.
Hertil kommer, at det gældende fordelingsgrundlag indebærer, at lejen for iøvrigt ens lejligheder typisk vil være lavest for de lejligheder, der er beliggende i ejendomme med erhvervsarealer, idet erhvervsarealerne pr. 1. marts 1975 ofte havde en højere lejeværdi end beboelsesarealerne.
Dette princip er i strid med princippet om det lejedes værdi, og det foreslås derfor, at et driftsbudget, der danner grundlag for beregning af den omkostningsbestemte leje, alene skal omfatte ejendommens beboelseslejligheder, og at fordelingen af driftsudgifter, mellem erhvervsarealer og beboelsesarealer, skal ske på grundlag af bruttoetagearealet.
I ejendomme med erhvervsarealer, der pr. 1. marts 1975 havde en højere kvadratmeterleje end beboelsesarealerne, vil forslaget om en ændring af fordelingsgrundlaget kunne medføre lejeforhøjelser for beboelseslejemålene.
Lejeforhøjelserne vil variere efter erhvervsarealernes andel og lejeforskellen mellem erhverv og beboelse pr. 1. marts 1975. Der vil således være en ganske betydelig variation i den lejeforhøjelse, som ændringen af fordelingsgrundlaget kan medføre.
Ved fastlæggelsen af det lejedes værdi for lejemål i sådanne blandede ejendomme skal der ske sammenligning med det lejedes værdi for tilsvarende lejemål i rene beboelsesejendomme, og ændringer i fordelingsgrundlaget kan ikke bevirke stigninger ud over det lejedes værdi.
For at imødegå voldsomme pludselige stigninger foreslås det, at stigninger i den årlige på over 15 kr. pr. m2 skal fordeles over 6 år, jfr. § 209.
Til § 54 Bestemmelsen bryder med det hidtidige princip om, at leje og lejeforhøjelse skal fordeles efter lejlighedernes indbyrdes værdi, idet det nu foreslås, at der sker fordeling efter bruttoetageareal.
Stk. 2 tager sigte på den situation, at nogle lejligheder er væsentligt ringere end resten, f.eks. fordi de er beliggende i et havehus, mens resten ligger i en almindelig etageejendom.
Bestemmelsen tager ikke sigte på den situation, at der kan være mindre kvalitetsmæssige forskelle på lejlighederne i en ejendom.
Til §§ 55-57 For så vidt angår de formelle krav, der stilles til varslingens indhold, svarer §§ 55-57 til §§ 12 og 13 i den gældende boligreguleringslov.
I konsekvens af, at bruttoetagearealet skal være fordelingsgrundlag, og af, at overskud/ underskud skal kunne udlignes, skal varslingsskrivelsen dog indeholde oplysninger herom.
Såvel lejerne som lejerrepræsentanterne har en frist på 6 uger til at protestere over for udlejeren.
Overskrides disse frister, kan lejeren eller lejerrepræsentanterne som noget nyt ikke anfægte lejeforhøjelsens beregning, men alene indbringe sagen for nævnet med påstand om, at lejen væsentligt overstiger det lejedes værdi.
Til §§ 58-60 Som noget nyt foreslås det, at en ejer, når regnskabsåret er afsluttet, ved den førstkommende varsling af lejeforhøjelse efter § 47 skal have ret til over budgettet at opkræve et eventuelt underskud ved driften af ejendommen, men at en ejer samtidig er forpligtet til at tilbagebetale et eventuelt overskud til lejerne ved at lade det indgå i budgettet.
Det bemærkes at der således går 1 år før udligningen kan påbegyndes.
Et eventuelt overskud bevirker dog ikke en lejenedsættelse såfremt driftsbudgettet efter § 47 tilsiger en højere leje.
Udligningen af overskud/ underskud forudsætter at udlejeren udarbejder et regnskab for beboelseslejligheder efter reglerne i §§ 58 og 59.
Endvidere indeholder forslaget et maximum hvorefter et eventuelt underskud kun kan kræves dækket over budgettet, hvis det udgør indtil 15 kr. pr. m2 bruttoetageareal.
Baggrunden herfor er, at udlejeren herved tilskyndes til at udarbejde et så realistisk budget som muligt.
På indtægtssiden indgår lejeindtægten vedrørende beboelseslejlighederne.
Såfremt udlejer selv anvender en lejlighed eller har lejet en lejlighed ud til f.eks. slægtninge til en leje, der er lavere end den omkostningsbestemte leje eller den leje de andre lejere betaler, optages som indtægt et beløb, der svarer til den lejeindtægt, der ville have været ved udlejning til ejendommens andre lejere.
Manglende indtægter som følge af huslejenævnets nedslag i lejen på grund af manglende udførelse af vedligeholdelsesarbejder eller fuldførelse af forbedringsarbejder kan ikke belaste regnskabet som en udgift.
Det samme gælder tab ved lejeledighed eller lejeres misligholdelse med lejebetaling.
I regnskabet indgår de faktiske udgifter i det omfang, de er lavere end de normaltal, der er anvendt ved budgetteringen.
Er udgifterne højere, og kan de dokumenteres, medtages de også.
Til § 61 En meget stor del af de huslejenævnssager og retssager, der har været ført om omkostningsbestemt leje, har vedrørt fortolkningen af de bestemmelser, der indeholder de formelle krav til en lejeforhøjelse.
Ikke mindst ejere af ret få lejligheder har haft meget vanskeligt ved at finde ud af, hvorledes de formelle krav skulle opfyldes.
På denne baggrund foreslås det, at der udarbejdes standardskrivelser til varsling af lejeforhøjelser samt budgetskemaer.
Landsomfattende sammenslutninger af foreninger af lejere af beboelseslejligheder og lands- eller landsdelsdækkende sammenslutninger af foreninger af ejere af udlejningsejendomme skal sammen med boligministeriet forestå denne udarbejdelse.
Det bemærkes, at kompentencen alene tilkommer boligministeren, således at organisationerne ikke har en egentlig »vetoret«.
I det omfang en udlejer har anvendt en sådan standardskrivelse og udfyldt den korrekt, skulle lejeren herefter være afskåret fra at anfægte lejeforhøjelsen med den begrundelse, at de formelle krav ikke er opfyldt.
Dette system vil indebære en stor lettelse for ejerne og samtidig sikre, at lejerne vil få nogle lejeforhøjelsespåkrav, der er overskuelige og til at forstå.
Huslejenævnet afgør om varslingsskemaerne er korrekt udfyldt.
Til § 62 Bestemmelsen svarer til boligreguleringslovens § 14.
Til § 63 Som nævnt i bemærkningerne til §§ 55-57 er lejerens eneste mulighed for at anfægte et lejeforhøjelsespåkrav, at dette sker inden 6 uger fra, at påkravet er kommet frem.
Herudover har lejeren kun mulighed for efter § 63 at få nævnet til at afgøre, om lejen væsentligt overstiger det lejedes værdi.
Lejen kan kun nedsættes til det beløb, den var inden den seneste lejeforhøjelse.
Der sker således et brud med det hidtidige system, hvorefter lejeren når som helst i medfør af den gældende boligreguleringslovs § 15 kan indbringe et spørgsmål om gyldigheden af en tidligere gennemført lejeforhøjelse for nævnet.
Dette berører dog ikke huslejenævnets mulighed for efter forslagets § 82, stk. 4, at nedsætte lejen som følge af vedligeholdelsesmangler.
Til § 64 Bestemmelsen svarer til boligreguleringslovens § 17.
Lejefastsættelsesreglerne forudsætter at den opkrævede leje i et vist omfang kan overstige de faktiske udgifter, hvorfor udlejeren som udgangspunkt først kan anses for at have opkrævet højere leje end tilladt, hvis efterregulering undlades.
Til kapitel 9 Kapitlet svarer med mindre tekniske ændringer til kapitel VIII i den gældende lov om leje.
Til kapitel 10 Til §§ 73-76 Bestemmelserne, der omhandler udlejerens vedligeholdelse, svarer til den gældende lejelovs §§ 19, 21, 22, stk.1, 3-5, og § 23.
Til § 77 Bestemmelsen svarer for så vidt angår den indvendige vedligeholdelse til §§ 21 og 22 i den gældende boligreguleringslov.
Til § 78 Bestemmelsen svarer for så vidt angår ufravigeligheden af §§ 74-76 til § 24 i den gældende lov om leje.
Til kapitel 11 Til § 79 Bestemmelsen vedrører den vedligeholdelseskonto, som en udlejer i et reguleret område er forpligtet til at føre, medmindre hans ejendom er omfattet af reglerne om småejendomme.
Såvel det samlede hensættelsesbeløb, som det beløb, der skal bindes i Grundejernes Investeringsfond forudsættes reguleret som de andre normaltal, der indgår i den omkostningsbestemte leje.
Bindingsbeløbene forudsættes at få samme skattemæssige behandling som de hidtidige bindingsbeløb efter §§ 18 a og 18 b i boligreguleringsloven.
Ved fastsættelse af normaltal, jfr. §§ 48 og 49, forudsættes disse at blive reguleret under hensyn til de foreliggende indeks, der følger udviklingen i vedligeholdelsesudgifternes størrelse.
For at imødegå den kritik, der fra ejere af fredede ejendomme er fremført af, at den gældende leje ikke dækker disse ejendommes særlige vedligeholdelsesbehov, er vedligeholdelsesbeløbet for fredede ejendomme forslået forhøjet med 1 kr. pr. m2 bruttoetageareal i forhold til det beløb, udlejeren ellers er forpligtigtet til at afsætte på kontoen.
Ved bestemmelsens stk. 6 er der i lighed med, hvad der gælder efter den gældende lov om midlertidig regulering af boligforholdene, § 18, stk. 4, mulighed for med tilslutning fra lejerrepræsentanterne eller et flertal af lejerne at optage et større beløb på vedligeholdelseskontoen.
Som noget nyt er det videre i bestemmelsens stk. 7 foreslået, at udlejeren med tilslutning fra lejerrepræsentanterne eller et flertal af lejerne kan optage et mindre beløb på vedligeholdelseskontoen og dermed på driftsbudgettet.
Da bindingsbeløbene efter stk. 3 er faste, vedrører bestemmelsen i stk. 6 og 7 dels beslutninger om, hvor store vedligeholdelsesmidler udlejer totalt råder over, men også beslutninger om, hvor store ikke-bindingspligtige beløb udlejer råder over.
Dispensationsmuligheden for erhvervsdelen af en ejendom efter den gældende boligreguleringslovs § 18 c er udgået i dette lovforslag, da den må anses for overflødiggjort ved stk. 7. Udlejeren har herefter mulighed for at aftale et lavere hensættelsesbeløb til vedligeholdelse med lejerne og i forbindelse hermed at aftale, at vedligeholdelseskontoen ikke anvendes til vedligeholdelse af erhvervsandelen.
Efter bestemmelsens stk. 9 kan huslejenævnet tage stilling til størrelsen af det beløb, der skal afsættes på vedligeholdelseskontoen.
Huslejenævnet skal i den forbindelse bl.a. foretage en vurdering af ejendommens aktuelle vedligeholdelsestilstand, størrelsen af de hidtil hensatte beløb og behovet for fremtidige større vedligeholdelsesarbejder.
I forbindelse med spørgsmålet om, hvorvidt der skal afsættes et større beløb, må nævnet vurdere, om lejen herved vil komme til at overstige det lejedes værdi.
Ordet »opretning« er udgået som overflødigt i forslaget, da det blot dækker større vedligeholdelsesarbejder.
Til §§ 80 og 81 Bestemmelserne svarer til den gældende boligreguleringslovs §§ 19 og 20.
Til § 82 Bestemmelsen svarer med forskellige ændringer til den gældende § 22 i boligreguleringsloven og til den gældende lejelovs § 22, stk. 5.
Efter bestemmelsen i stk. 1 har huslejenævnet hjemmel til at afgøre, om en installation bør fornys, f.eks. fordi den er så gammel, at den slet ikke kan eller ikke uden uforholdsmæssigt store udgifter kan vedligeholdes/ repareres.
I bestemmelsens stk. 3 er det søgt klargjort, at nævnets påbud præcis skal angive, hvilke arbejder det angår.
Dette forhold skal ses i forbindelse med reglerne i lov om tvungen administration af udlejningsejendomme.
I praksis har det vist sig vanskeligt for tvangsadministrator at få klarhed over, hvilke påbudte arbejder, der ligger til grund for tvangsadministrationsbeslutningen, og dermed for de arbejder, som tvangsadministrator skal lade udføre.
Videre er det i bestemmelsens stk. 5 foreslået, at nævnet, for at tilskynde udlejeren til at efterleve nævnets påbud, kan fastsætte et afslag i lejen, indtil vedligeholdelsesmangler er bragt i orden.
En udlejer i en ejerlejlighedsejendom, der ikke har flertal i ejerforeningen, kan i relation til nævnspåbud komme til at stå i den vanskelige situation, at han ikke har mulighed for - eller kun med betydelige økonomiske omkostninger vil være i stand til - at efterkomme nævnspåbud vedrørende arbejder, der omfatter hele ejendommen.
For at afbøde dette foreslås det i stk. 5, at nævnet i disse situationer alene kan pålægge udlejeren at stille forslag på ejerforeningens generalforsamling om, at arbejderne udføres.
 Udlejeren skal videre pålægges at stemme for forslaget.
Ved bestemmelsens stk. 6 er det som noget nyt fastsat, at et nævnspåbud påhviler den til enhver tid værende ejer af ejendommen.
Dette indebærer, at en køber af en ejendom nærmere må søge oplyst ved henvendelse til huslejenævnet, hvorvidt der påhviler ejendommen påbud, der ikke er udført.
Stk. 4 i den gældende boligreguleringslovs § 22 er udgået.
Baggrunden herfor er, at der efter forslagets § 79 er mulighed for at afsætte et større beløb til vedligeholdelse end fastsat i loven, og at nævnet i tilfælde af, at lejerne modsætter sig dette, ved afgørelsen af beløbets størrelse skal tage de hensyn, der nævnes i den gældende lovs § 22, stk. 4.
Til § 83 Bestemmelsen svarer til § 60 i den gældende lov om midlertidig regulering af boligforholdene.
Efter en generel henstilling fra Realkreditrådet er fortrinsretten i stk. 4 for investeringsfondens tilgodehavende dog udgået.
Til § 84 Bestemmelsen svarer til § 22 a i den gældende boligreguleringslov, bortset fra at inddrivelse af forfaldne beløb skal ske på foranledning af den kommune, hvor ejendommen er beliggende - mod hidtil den kommune, hvor ejeren bor.
Efter en generel henstilling fra Realkreditrådet er investeringsfondens fortrinsret i stk. 7, forslagets stk. 6 dog udgået.
Til § 85 Bestemmelsen svarer til den gældende § 22 b i boligreguleringsloven, idet det dog af administrative grunde foreslås, at lejerne alene skal have underretning om udlejerens anmodning om udbetaling fra Grundejernes Investeringsfond, når der er tale om beløb på mere end 5.000 kr.
Til § 86 Bestemmelsen svarer til § 22 e i den gældende boligreguleringslov.
Til § 87 Bestemmelsen svarer til den gældende boligreguleringslovs § 22 f.
Bestemmelsen i den gældende boligreguleringslovs §§ 22 d og 61 a vedrørende investeringsfondens oplysningspligt over for huslejenævn, og investeringsfondens ret til at kræve oplysninger fra offentlige myndigheder er udgået som overflødiggjort af den vedtagne forvaltningslov.
Huslejenævn betragtes herefter som en offentlig myndighed, og efter oplysning fra Justitsministeriet gælder det samme for Grundejernes Investeringsfond.
Til kap. 12 Til § 89 Bestemmelsen fastslår udlejerens ret til at foretage forbedringer i ejendommen.
Som andre arbejder, der iværksættes i det lejede, skal også forbedringsarbejder varsles i overensstemmelse med reglerne i forslagets §§ 36-37.
Til § 90 Bestemmelsen svarer til den gældende lejelovs § 58, idet det dog på grund af usikkerhed i praksis foreslås, at der ved beregningen af forbedringsforhøjelsen kan medtages afskrivning, når der ikke samtidig på ejendommens driftsbudget foretages henlæggelser til fornyelse af forbedringen.
Omvendt betyder denne bestemmelse, at hvis der på ejendommens driftsbudget foretages henlæggelser til fornyelse af den gennemførte forbedring, kan lejeforhøjelsen som følge af forbedringen ikke samtidig indeholde afskrivninger.
Bestemmelsen i forslagets § 90, stk. 1, 2. pkt., der svarer til den gældende formulering i lejelovens § 58, og hvorved det tilkendegives, at der ved vurdering af det lejedes værdi ses bort fra forbedringer, der er gennemført efter reglen i § 97, foreslås opretholdt.
Baggrunden herfor er, at de energibesparende foranstaltninger, som lejerne i medfør af forslagets § 97 kan kræve gennemført, kan bevirke, at lejen herved bringes op i nærheden af det lejedes værdi, og at senere forbedringer, der gennemføres ved udlejerens foranstaltning, kan få lejen til at overstige det lejedes værdi.
Det bemærkes, at den lejeforhøjelse, som følger af arbejderne efter § 97, skal dække samtlige udgifter, således at der bl.a. ikke skal ske fradrag for sparet vedligeholdelse.
De samme hensyn gør sig gældende i de situationer, hvor lejerne efter forslagets § 99 forlanger tilvejebringelse af mulighed for sædvanlig radio- og TV-modtagelse.
Det foreslås derfor, at der ved vurderingen af det lejedes værdi også ses bort fra denne forbedring.
Stk. 6 i den gældende lejelovs § 58 er udeladt, idet det må følge af bestemmelsens stk. 1, at opsætning af antenneanlæg vil være en forbedring, når det øger det lejedes brugsværdi.
Til § 91 Bestemmelsen svarer til § 59, stk. 1, i den gældende lejelov.
Til § 92 Bestemmelsen svarer til § 59, stk. 2 og 4, i den gældende lejelov, idet det dog er fastsat, at det i kommuner, der har omkostningsbestemt leje, er huslejenævnet, der som 1. instans er kompetent.
Til § 93 Bestemmelsen vedrører kravene til varsling af forbedringsforhøjelser over for lejere, hvis leje er omkostningsbestemt, i ejendomme med og uden lejerrepræsentation.
Bestemmelserne svarer til § 27, jfr.
 §§ 12 og 13 i den gældende boligreguleringslov.
Til §§ 94-96 I § 94 er det præciseret, at fornyet varsling er unødvendig, når en forbedring ikke er fuldført på tidspunktet for en varslet forhøjelses ikrafttræden.
I øvrigt svarer bestemmelserne til den gældende § 27, stk. 4-6, i lov om midlertidig regulering af boligforholdene og § 59, stk. 3, i den gældende lejelov. § 95, stk. 2 og 3, er nye, og der fastsættes herved en frist for udlejeren til at udarbejde byggeregnskab og retsvirkningen af, at regnskabet ikke foreligger inden for denne frist.
Til § 97 Bestemmelsen er en udbygning af den gældende bestemmelse i lejelovens § 46 a, stk. 3, om lejernes adgang til at kræve udført energibesparende arbejder på ejendommen.
I forhold til den gældende bestemmelse er lejernes adgang udvidet, idet det ikke længere kræves, at udlejeren skal være forpligtet til at levere varme og varmt vand.
Som følge heraf kræves det derfor ikke, at udgifterne til varme og varmt vand ifølge det seneste varmeregnskab for et år skal overstige halvdelen af lejen for den pågældende periode.
Det er nu alene en betingelse, at de energimæssige arbejder, der kræves udført i ejendommen, er hensigtsmæssige, ligesom det fortsat er en betingelse, at lejerne skal give tilslutning til en lejeforhøjelse til dækning af samtlige de udgifter, der følger af forbedringen.
Til § 98 Bestemmelsen svarer til den gældende § 27 a i lov om midlertidig regulering af boligforholdene.
Der er dog som konsekvens af forslagets § 97 foretaget visse ændringer, idet huslejenævnet eller boligretten skal afgøre, om de af lejerne krævede arbejder må anses for hensigtsmæssige.
Ved vurderingen heraf vil en eventuel varmesynsrapport, udarbejdet af en energikonsulent, have afgørende betydning.
Til § 99 Det foreslås, at lejerne kan forlange, at udlejeren tilvejebringer en radio- og TV-modtagelse, der svarer til, hvad der er sædvanligt i pågældende lokalområde.
De krav, lejere i Ålborg og lejere i København kan stille, vil altså være forskellige.
Det foreslås endvidere, at bestemmelsen ikke tager stilling til, på hvilken måde modtagelsen skal ske, idet det også vil bero på lokale forhold, om det er tilslutning til et udenfor ejendommen beliggende fordelingsnet eller etablering af en fællesantenne, der giver den sædvanlige modtagestandard.
Etablering af radio- og TV-antenner m.v. samt forbedring af modtageforholdene er at betragte som en forbedring, og det foreslås, at lejerne fuldt ud betaler for denne forbedring i lighed med, hvad der er tilfældet, hvis lejerne kræver energibesparende foranstaltninger udført, jfr. bemærkningerne til § 90.
Stk. 2 svarer til stk. 4 i den gældende lejelovs § 29, idet det dog forudsættes, at det af udlejeren opsatte anlæg omfatter de samme funktioner som det/ de anlæg, der kræves fjernet.
Til kap. 13 Til § 101 Det foreslås, at mindre forbedringer vil kunne optages som en engangsudgift på ejendommens driftsbudget.
Huslejenævnet har herefter i forbindelse med behandling af indsigelser mod stigninger i lejen mulighed for også at tage stilling til størrelsen af udgiften til forbedringen samt hensigtsmæssigheden heraf.
Til § 102 Det foreslås i bestemmelsen, at udlejeren, forinden der iværksættes forbedringer, som vil medføre en årlig lejeforhøjelse på 25 kr.
pr. m2 og derover, kan indsende projektmaterialet vedrørende forbedringen til huslejenævnet.
Nævnet skal herefter træffe afgørelse om projektets hensigtsmæssighed og størrelsen af den lejeforhøjelse, der vil kunne oppebæres, når forbedringen er udført i overensstemmelse med det forelagte.
Nævnet skal herved tage hensyn til f.eks. fradrag for sparet vedligeholdelse, således at udlejeren ved, hvilken lejeforhøjelse han kan påregne at oppebære, når forbedringen er fuldført.
Er parterne enige om projektets hensigtsmæssighed, skal huslejenævnet alene træffe afgørelse om størrelsen af lejeforhøjelsen.
Når forbedringen er fuldført, er huslejenævnet ikke afskåret fra at ændre den fastsatte lejeforhøjelse, idet forskellige forhold i forbindelse med finansieringen og forbedringens kvalitet kan gøre en justering i såvel opadgående som nedadgående retning påkrævet.
Det foreslås videre, at udlejeren i ejendomme med lejerrepræsentation, forinden han fremsender projektet til huslejenævnet, skal forhandle med lejerrepræsentanterne.
Ved forelæggelsen for huslejenævnet skal lejerrepræsentanternes bemærkninger til projektet vedlægges.
Til §§ 103-106 Bestemmelserne svarer til §§ 23-26 i den gældende boligreguleringslov, idet dog beløbsgrænserne i §§ 23-24 og 26 foreslås forhøjet fra henholdsvis 40 kr. og 80 kr. pr. m2 til henholdsvis 60 kr. og 100 kr. pr. m2 i årlig lejeforhøjelse.
Til § 107 Bestemmelsens stk. 1 svarer til § 27, stk. 1, i den gældende boligreguleringslov, idet det dog præciseres, at undladelse af at iagttage reglerne om varsling af iværksættelsen af forbedringsarbejdet bevirker, at udlejeren højst kan kræve en årlig lejeforhøjelse på 60 kr. pr. m2 bruttoetageareal.
Bestemmelsens stk. 2 svarer til § 29, stk. 1, i den gældende boligreguleringslov.
Varslingen af forbedringsforhøjelsen skal ske i overensstemmelse i forslagets §§ 91 og 93.
Til kapitel 14 Til § 109 Bestemmelsens stk. 1 og 3 svarer til den gældende lejelovs § 36, stk.
1 og 3. For så vidt angår stk. 2 foreslås det, at når leverancen sker fra et kollektivt varmeforsyningsanlæg, kan udlejeren medtage den samlede udgift, altså såvel drifts- som brændselsudgiften, i varme- og varmtvandsregnskabet.
I tilfælde hvor en udlejer aftager varme fra et kollektivt varmeforsyningsanlæg, vil det ofte være vanskeligt, selv om varmeforsyningsanlægget foretager en opsplitning af forskellige typer udgifter, at gennemskue, hvad der er driftsudgifter, og hvad der er brændselsudgifter, således at der kan laves et egentligt varme- og varmtvandsregnskab i overensstemmelse med de sædvanlige regler.
Bestemmelsen skal ses i sammenhæng med det vedtagne forslag til lov om ændring af lov om individuel boligstøtte, hvorefter boligstøtten vil være neutral i forhold til, om der sker opsplitning i drifts- og brændselsudgifter eller dette ikke er tilfældet.
Til § 110 De gældende regler om fordeling af varmeudgifter er indeholdt i lejelovens § 37. De hidtil gældende regler om, at lejerne har medindflydelse, er opretholdt.
Af den gældende lovgivning fremgår det imidlertid nærmest, at såfremt lejerne vælger at have varmemålere, sker al fordeling af varme efter disse varmemålere.
Dette er ikke i overensstemmelse med de sædvanlige beregningsregler, som varmeregnskabsfirmaerne har anvendt i en meget lang årrække.
Disse sædvanlige beregningsregler, der stammer fra begyndelsen af 1950erne, er overordentlig vanskeligt tilgængelige, men indebærer bl.a., at en lejer kan komme til at betale varme i forhold til et varmeapparat, der er nedtaget længe før hans indflytning.
På denne baggrund foreslås det, at der i loven udtrykkeligt fastsættes, at hvis der er målere, skal den del, der skal holdes inden for visse rammer, af den totale varmeudgift fordeles efter faste andele og således sikre, at alle beboerne i en ejendom deltager i betaling af den varme, der findes i rørene, uanset at der ikke lukkes op for varmeapparaterne.
Bestemmelsen i stk. 6 er ny.
Om baggrunden for den henvises til bemærkningerne til § 82, stk. 5.
Til §§ 111-112 Bestemmelserne svarer til lejelovens §§ 38 og 39.
Til § 113 Bestemmelsen svarer til lejelovens § 40 og 42, stk. 1, idet fristen for aflevering af et regnskab, såfremt man modtager varme fra et kollektivt varmeforsyningsanlæg, er forlænget fra 3 til 4 måneder for ikke at stille udlejere, der modtager sådan varme, ringere end udlejere, der har selvstændige fyringsanlæg.
Bestemmelsen er i øvrigt ændret således, at der ikke er knyttet ugyldighedsvirkning til et regnskab, der ikke opfylder de formelle betingelser.
I stedet mister udlejeren sin ret til at kræve tillægsbetaling af lejeren.
Til § 114 Bestemmelsen svarer indholdsmæssigt til den gældende lejelovs § 41, idet den dog tager stilling til hvornår tilbagebetaling skal ske, når lejerne protesterer mod varmeregnskabet.
Til § 115 Bestemmelsen svarer til den gældende bestemmelse i lejelovens § 42, stk. 2.
Lejeren har imidlertid været meget dårligt stillet i de tilfælde, hvor udlejer aldrig har fremsendt et varmeregnskab, men hvor lejeren havde en begrundet formodning om, at han i årets løb havde betalt for meget i a conto varmebidrag og derfor havde et tilbagebetalingskrav.
På denne baggrund foreslås det, at udlejeren, såfremt han ikke har udsendt et varmeregnskab inden 6 måneder efter, at varmeregnskabsåret er afsluttet, mister adgangen til at få dækning for en forholdsmæssig del af varmeudgiften i det løbende varmeregnskabsår, idet lejeren ikke, selv om han er holdt op med at betale varmebidrag, efterfølgende skal betale for den varme, han rent faktisk har fået.
Til § 116 Bestemmelsen svarer til lejelovens § 43, idet det er præciseret, hvad udlejer kan overføre til det følgende regnskabsår.
Bestemmelsen i stk. 2, sidste pkt., er ny og affødt af, at det hyppigste er, at en fejl kun vedrører en enkelt lejer, der da altid straks får en ny varmeopgørelse med korrektion af den fejl, der eventuelt er blevet begået.
Der opstår herved uundgåeligt nogle i forhold til det samlede varmeregnskabs udgifter beskedne plus- eller minusdifferencer, som det er meningsløst at regne et stort regnskab om for, alternativt at udlejeren skal hæfte for, da disse differencer rettelig bør debiteres eller krediteres de øvrige lejere, som jo reelt har betalt de pågældende beløb for lidt eller for meget.
Til § 117 Bestemmelsen svarer til lejelovens § 45.
Til §§ 118-119 Bestemmelserne svarer til lejelovens § 46, idet den hidtidige bestemmelse i § 46, stk. 1, er udgået, da nærværende forslag kun vedrører beboelseslejligheder.
Til kapitel 15 Til §§ 120-131 Bestemmelserne vedrørende brugsrettens overgang til andre svarer stort set til bestemmelserne i den gældende lejelovs kapitel XII, idet størrelsen af de ejendomme, i hvilke der kan ske fremleje og bytte, er ændret til ejendomme med mere end 6 beboelseslejligheder i overensstemmelse med ændringerne i lejelovgivningen i øvrigt.
Der er endvidere i § 120, stk. 2, indsat en frist, indenfor hvilken lejeren skal meddele udlejeren, at fremleje finder sted.
Bytteretten i § 124 er i ejendomme opdelt i ejerlejligheder begrænset til at omfatte de lejere, som boede i en ejendom på det tidspunkt, hvor den blev opdelt i ejerlejligheder, idet sådanne lejere på et tidspunkt kan have haft en berettiget forventning om at kunne bytte.
Videre er bytteretten begrænset til kun at vedrøre bytte med lejere, idet det herved undgås, at lejeren opnår en økonomisk fordel ved at få købesummen nedsat for det parcelhus/ ejerlejlighed, han skal bytte med ejeren af.
I § 126, stk. 2, er det præciseret, at et husstandsmedlems ret til at fortsætte lejeforholdet ved lejerens død er betinget af, at husstandsfællesskabet er aktuelt og har bestået i en samlet periode på mindst 2 år.
Bestemmelsen i den hidtidige § 77 a, nu § 129 er ændret i overensstemmelse med en foreliggende domspraksis, hvorefter en udlejer er forpligtet til at respektere en aftale mellem hidtil samlevende parter, således at en dom ikke er fornøden.
Tvister mellem udlejere og lejere efter stk. 1 og tvister mellem parterne indbyrdes efter stk. 2 afgøres af boligretten.
Endelig er der i § 127 givet den lejer, der p.g.a. alder eller sygdom flytter på plejehjem, i beskyttet bolig eller lign. mulighed for at frigøre sig fra et lejeforhold med sædvanligt varsel, selv om lejeforholdet er indgået for en bestemt længere tid eller med længere opsigelsesvarsel.
Til kapitel 16 Bestemmelserne i dette kapitel om opsigelse svarer til det gældende kapitel XIII i lov om leje, dog er §§ 88-91 udgået, da reglerne udelukkende vedrører erhvervslejemål.
Endvidere er følgende ændringer foreslået:
Til § 132 Det foreslås, at udlejning kan ske tidsbestemt i en periode, uden at tidsbegrænsningen kan tilsidesættes.
Herved begrænses den usikkerhed, som eksisterer efter gældende lovgivning med hensyn til, om boligretten, hvis lejer anlægger sag, vil tilsidesætte en tidsbegrænsning.
Til § 134 Det foreslås, at en udlejer kun kan opsige en lejer af en beboelseslejlighed i et hus, hvor der på tidspunktet for lejemålets indgåelse findes to beboelseslejligheder.
Herved undgås, at lejerens retsstilling forringes ved sammenlægning eller nedlæggelse af lejligheder.
En overgangsregel vedrørende allerede bestående lejemål foreslås indføjet i § 216.
Den gældende lejelovs § 82, litra c og d, der vedrører opsigelse af lokaler til restauration, kiosk m.v. samt garager og stalde, er udgået, da sådanne lokaler ikke benyttes til beboelse.
Til § 135 Bestemmelsen i den gældende lejelovs § 83, litra e, foreslås skærpet således, at det nu i videre omfang gøres muligt for en udlejer at opsige lejere, der er til gene for andre lejere.
Bestemmelsen tænkes anvendt i situationer, hvor lejeren har truet andre lejere eller iøvrigt ved støjende eller anden ubehagelig adfærd har været til ulempe for ejendommen eller dens beboere.
Endvidere bemærkes, at bestemmelsen i forslagets § 135, nr. 5, ikke er tænkt anvendt på den situation, hvor en blind eller svagtsynet lejer har en førerhund.
Endelig er det i nr. 6 foreslået, at opsigelse kan ske, når lejere trods udlejerens påmindelse ikke betaler på den måde udlejeren efter § 22 har anvist.
Til § 136 I forhold til den gældende lejelovs § 84, litra b, foreslås indført en bestemmelse, der betyder, at udlejeren alene kan opsige en lejer med den begrundelse, at udlejeren selv ønsker at benytte det lejede, når udlejeren har haft tinglyst skøde eller anden tinglyst adkomst på ejendommen i mindst 2 år.
Herved begrænses såvel lejerens som udlejerens usikkerhed med hensyn til, hvornår der kan opsiges med den begrundelse, at udlejer selv skal benytte det lejede.
For så vidt angår forslagets § 136, stk. 1 nr. 3, bemærkes, at der ved vurderingen af, om en opsigelse er rimelig, kan tages hensyn til, om lejeren inden for de sidste år har bekostet betydelige beløb på forbedringer af lejligheden uden mulighed for godtgørelse ved fraflytning.
I stk. 3 om opsigelse af en lejer af en ejerlejlighed er indarbejdet overgangsbestemmelsen i den gældende lejelovs § 119, stk. 2.
Til kapitel 17 Til §§ 141-144 Bestemmelserne svarer til det gældende kapitel XIV i lov om leje.
Det foreslås, at man forhøjer gebyret for påkrav ved for sen betaling, og at rentebestemmelsen udgår.
Til kapitel 18 Til §§ 145-149 Bestemmelserne i §§ 145-147 og § 149 svarer til det gældende kapitel XV i lov om leje. § 148 svarer til § 21, 2. pkt., i den gældende boligreguleringslov.
Til kapitel 19 Til §§ 150-155 Bestemmelserne svarer stort set til det gældende kapitel XVI i lov om leje.
Det foreslås, at stk. 2 i den gældende § 100 ophæves, dels som en konsekvens af lovens opdeling i småejendomme og større ejendomme, dels fordi sondringen mellem blandede og rene beboelsesejendomme har medført, at lejere i ejendomme med et vist antal beboelseslejligheder og kun et enkelt erhvervslejemål, fx en garage, ikke skal have ejendommen tilbudt ved salg.
Dette forekommer urimeligt i forhold til tilbudspligtens indhold iøvrigt.
Endvidere foreslås det, at fristen i den gældende lejelovs § 103 ændres til 8 uger mod hidtil 6 uger.
Til kapitel 20 Kapitlet svarer med visse ændringer til den gældende boligreguleringslovs kapitel VII om benyttelse af boliger.
Om baggrunden for at enkeltværelser ikke er medtaget henvises til pkt. 1 i de almindelige bemærkninger.
Til § 156 Bestemmelsen svarer til den gældende lovs § 45, idet det dog er præciseret, at reglerne i kapitlet kun gælder for beboelsesrum med selvstændigt køkken, som kun lejeren har brugsret til.
Videre foreslås i overensstemmelse med nyere lovgivningspraksis, at kommunalbestyrelsens afgørelser efter kapitlet ikke administrativt kan påklages.
Domstolene bliver herved kompetente til at tage stilling til skønsspørgsmål.
Til §§ 157 og 158 Bestemmelserne svarer til den gældende lovs §§ 46 og 47 med visse redaktionelle ændringer.
Bl.a. er den gældende lovs § 47, stk. 2, om udlejning af en beboelseslejlighed som enkeltværelser nu medtaget i § 157, stk. 4.
Til § 159 Den foreslåede bestemmelse svarer til den gældende lovs § 50. Dog foreslås, for at harmonisere kapitlets regler, at den gældende bestemmelses stk. 2 bortfalder.
Der vil herefter gælde ensartede regler - nemlig reglerne i § 162 - for de tilfælde, hvor kommunalbestyrelsen nægter samtykke på ansøgning i henhold til kapitlets bestemmelser.
Endvidere er det i stk. 3 præciseret, at man ikke ved at opretholde en ulovlig nedlæggelse af en bolig i mere end 5 år kan bringe denne bolig ud af bestemmelsens anvendelsesområde.
Til § 160 Bestemmelsen vedrører som den gældende lovs § 48 den situation, at en bolig, der hidtil har været benyttet til helårsbeboelse, er eller bliver ledig, det vil sige, at den ikke er udlejet eller ikke benyttes til beboelse.
I det foreslåede stk. 1 er præciseret (jfr. den gældende lovs § 49, stk. 1), at en bolig ikke anses for ledig, når den hidtidige bruger - det vil sige ejer, andelshaver eller lignende - er midlertidigt fraværende af de i loven nævnte grunde.
Det foreslås, at stk. 2 om ejerens pligt til at anmelde ledige lejligheder efter lovens § 48, stk. 2, opretholdes.
Det foreslås i stk. 3, at kommunalbestyrelsen får ret til dels som hidtil at anvise en lejlighedssøgende, dels til selv at indtræde i lejemålet.
Hvis kommunalbestyrelsen selv indtræder i lejemålet, kan den vælge at fremleje lejligheden til en lejlighedssøgende, uden at lovens almindelige betingelser for fremleje behøver at være opfyldt, eller efter en periode at overdrage lejemålet på uændrede vilkår til en lejlighedssøgende.
Kommunen kan kun udleje en gang.
Når lejeren fraflytter bortfalder kommunens lejemål.
Baggrunden for forslaget er de problemer, som nogle kommuner i praksis har haft med at anvise lejlighedssøgende til en ledig lejlighed, fordi lejevilkårene, herunder specielt lejen, har været urimelige.
Kommunalbestyrelsen har herefter som lejer mulighed for at indbringe sager om lejevilkårene for huslejenævnet.
Ejeren kan, som efter den nugældende lov, efter stk. 5 få en yderligere frist ud over 6 uger, før tvangsudlejning finder sted, såfremt han godtgør, at han har indgået aftale om senere overdragelse, eller at boligen midlertidigt er ubeboelig på grund af ombygning.
Som nyt stk. 6 er foreslået, at reglerne om tvangsudlejning ikke finder anvendelse for ejere, der er fraflyttet deres tidligere bolig, og som trods rimelige forsøg herpå ikke har kunnet sælge boligen inden fristens udløb.
Denne frist er samtidig forlænget til 12 uger.
Forslaget skyldes, at typiske ejere af enfamiliehuse og ejerlejligheder, der på grund af økonomiske vanskeligheder ikke har mulighed for at blive boende i ejerboligen, ofte vil have vanskeligt ved at sælge en sådan bolig inden for den angivne frist.
Det findes ikke rimeligt, at sådanne ejere skal pådrages yderligere økonomiske vanskeligheder gennem en tvangsudlejning efter stk. 3.
Til § 161 Bestemmelsen svarer til den gældende lovs § 49.
Til § 162 I stk. 1 foreslås som noget nyt, at kommunalbestyrelsens samtykke i lighed med reglen i stk. 3 anses for meddelt, hvis kommunens svar på ansøgningen ikke foreligger inden 12 uger efter, at ansøgningen er modtaget.
 Bestemmelsens stk. 2 og 3 svarer til den gældende lovs § 51.
Til § 163 Bestemmelsen svarer til den gældende lovs § 52.
Til § 164 For at kommunens administration af reglerne i dette kapitel kan blive så effektiv som muligt, foreslås det, at kommunalbestyrelsen får hjemmel til at indhente nødvendige oplysninger vedrørende en ejendom og de enkelte lejemål, f.eks. - til brug for anvisning til en lejlighedssøgende - oplysninger om en boligs størrelse, standard samt økonomi.
Til kapitel 21 Til § 165 Det foreslås, at fradømmelse af retten til at administrere udlejningsejendomme alene skal kunne ske i forbindelse med dom for strafbart forhold.
Om baggrunden herfor henvises til de betænkeligheder af retssikkerhedsmæssig karakter, der er givet udtryk for i bemærkningerne til det af justitsministeren den 7.
oktober 1986 fremsatte forslag til lov om ændring af straffeloven og retsplejeloven (L 34). Dette forslag vil, såfremt det vedtages, også omfatte administratorer af udlejningsejendomme.
Til § 166 Bestemmelsen svarer til § 113 b i den gældende lejelov.
Til kapitel 22 De såkaldte småejendomme, det vil sige ejendomme med 6 eller færre beboelseslejligheder, er ikke umiddelbart omfattet af lovens regler om omkostningsbestemt leje, og hensættelse til udvendig vedligeholdelse.
Nærværende kapitel præciserer de særlige regler herom, der er gældende for de mindre ejendomme.
Begrundelsen for særregler for disse ejendomme, der omfatter ca. 75.000 lejligheder, er, at mange udlejere af mindre ejendomme ikke med rimelighed kan forventes at have den fornødne administrative erfaring til at opfylde den række formelle krav, der er knyttet til reglerne om omkostningsbestemt leje.
Reglerne i kap. 2-6, 9, 10, 12, 14, 16-18, 20 og 21 gælder i deres helhed for småejendomme.
Reglerne i kap. 1, 7 og 15 gælder i det omfang, der ikke i de enkelte bestemmelser er gjort undtagelse for småejendomme.
Kap. 8, 11, 13 og 19 gælder ikke for småejendomme.
 Ved forslagets § 169, stk. 2, er det dog fastsat, at § 102 i kap.
13 om forhåndsgodkendelser af forbedringer også gælder for lejeforhold omfattet af kap. 22.
Til §§ 167-169 I relation til lovens enkelte bestemmelser er det anført, hvis reglerne om småejendomme, det vil sige ejendomme med 6 eller færre beboelseslejligheder, ikke finder anvendelse.
Det er også tilfældet for så vidt angår reglerne i kap. 8 (omkostningsbestemt leje).
Umiddelbart skulle reglerne i kap. 9 herefter gælde.
Det foreslås imidlertid, at der ved afgørelse af størrelsen af det lejedes værdi skal ske en sammenligning med lejen i de ejendomme i kommunen, der har mere end 6 beboelseslejligheder.
I kommuner med huslejeregulering vil sådanne ejendomme være omfattet af princippet om omkostningsbestemt leje.
For at hindre, at ejeren, for at omgå systemet om lejefastsættelse efter kapitel 8, udmatrikulerer sin ejendom, så han får 2 eller flere småejendomme, foreslås det i § 217, at kun småejendomme, der eksisterer ved udgangen af oktober 1986 eller senere opføres som sådanne, er omfattet af reglerne i dette kapitel.
Som det er tilfældet i den indtil 1. juli 1986 gældende lovgivning, foreslås, at lejefastsættelsen for enkeltværelser sker som i de uregulerede områder, idet der også for disse skal tages hensyn til lejeniveauet i kommunen iøvrigt.
Endelig er i de regulerede områder huslejenævnet kompetent til i småejendomme at afgøre de tvister, som nævnet iøvrigt er kompetent til at afgøre mellem lejer og udlejer i de regulerede kommuner, f.eks. for så vidt angår vedligeholdelse.
Til kap. 23 Til §§ 170-172 Bestemmelserne vedrørende Grundejernes Investeringsfond svarer til den gældende boligreguleringslovs §§ 54-55 a, idet det dog som følge af, at der ikke for tiden er en landsdækkende sammenslutning af grundejere, i forslagets § 170, stk. 2, er foretaget en redaktionel ændring.
Forslagets § 172 er bragt i overensstemmelse med forslagets § 85 med hensyn til, hvornår lejerne skal have underretning om frigivelse af indestående beløb i Grundejernes Investeringsfond.
Til § 173 Bestemmelsens stk. 1 svarer til § 55 b, stk. 1, i den gældende boligreguleringslov.
Ved bestemmelsens stk. 2-4 er der foreslået en udvidet adgang til at få udbetalt indskud.
Således foreslås det, at indskud, der efterhånden bringes under et beløb på 5.000 kr., skal udbetales.
Beløb mellem 5.000 kr. og 10.000 kr. kan udbetales efter ansøgning.
Ligeledes foreslås det, at hele indskuddet kan udbetales, når indskyderen er fyldt 67 år.
Udbetalingen kan af hensyn til de skattemæssige konsekvenser for indskyderen kun ske efter ansøgning.
Endelig foreslås det, at indskud kan udbetales til indskyderen, når ejendommen er nedrevet, og indskyderen er ejer af ejendommen på nedrivningstidspunktet.
Efter opgørelser foretaget af investeringsfonden, har indskydere født før 1916 ialt bundet ca. 200 mill. kr.
443 konti med en samlet saldo på ca. 2 mill. kr. har et indestående på mindre end 5.000 kr.
Der er ca. 5.000 konti med en samlet saldo på ca. 36 mill. kr., der har et indestående på mellem 5.000 kr. og 10.000 kr.
Til §§ 174-177 Bestemmelserne svarer til §§ 56-59 i den gældende boligreguleringslov, idet det dog efter ønske fra Grundejernes Investeringsfond i forslagets § 182, stk. 2, fastsættes, at fonden kan fastsætte en lavere udlånsrente end 8 pct.
Til § 178 Efter den gældende boligreguleringslov har investeringsfonden mulighed for inden for en ramme på 2 pct. af renteindtægterne at yde tilskud til fornyelse af ældre bydele, herunder til fællesindkøb eller fælles fremstilling af elementer eller inventar med henblik på modernisering af ældre boliger.
Herudover kan fonden foretage kapitalindskud i godkendte sanerings- og byfornyelsesselskaber.
Disse muligheder for at yde tilskud har fonden haft siden sin oprettelse i 1967, hvor fondens eneste opgave var at forvalte de midler, der skulle bindes i perioden 1967-74.
Under hensyn til, at fonden nu har fået nye arbejdsopgaver, større økonomiske midler at forvalte og et årligt overskud i størrelsesordenen 60-70 mill. kr., foreslås det at udvide fondens muligheder for at give tilskud.
Det foreslås dels at udvide den økonomiske ramme fra de nuværende ca. 2,3 mill. kr. til ca. 10 mill. kr.
Det foreslås endvidere, at fonden kan give tilskud til en bredere vifte af formål end hidtil.
Der skal således kunne ydes tilskud til grundejer- og lejerorganisationers oplysningsarbejde, hvilket f.eks. vil være meget nyttigt ved gennemførelsen af en ny lejelovgivning, ligesom der vil kunne ydes tilskud til huslejenævnene med henblik på, at nævnene kan koordinere deres praksis.
Der skal også kunne ydes tilskud til forsknings- og udredningsprojekter inden for byggesektoren, der f.eks. kan belyse enkeltgruppers særlige boligbehov, mulighederne for at imødekomme sådanne behov i såvel bestående byggeri som nybyggeri, mulighederne for at gøre byggeri så fleksibelt, så det med enkle midler kan tilpasses forskellige gruppers behov.
Det forudsættes endvidere, at der skal kunne gives tilskud til forsøg, dels ved ombygning, dels ved nybyggeri.
Endelig foreslås det, at der som hidtil skal kunne gives tilskud til ældre bydele, herunder fredede ejendomme.
Til § 179 Bestemmelsen svarer til § 62 i den gældende boligreguleringslov.
Til § 180 Siden 1966 har det været forudsat i loven, at fondens eventuelle overskud ved ophør skulle fordeles mellem indskyderne, der har indskudt beløb i perioden 1967-74. Da fonden nu har fået andre opgaver end at forvalte indskudte midler og disse i øvrigt er tilbagebetalt inden for en overskuelig årrække, foreslås, at fondens midler ved ophør anvendes til formål som nævnt i § 178.
Til kapitel 24 Bestemmelserne svarer i hovedtræk til det gældende kapitel VI i lov om midlertidig regulering af boligforholdene.
Begrundelsespligten i den gældende lovs § 42, stk. 5, 2. pkt., er udgået som overflødiggjort ved den vedtagne forvaltningslov.
Til kapitel 25 Bestemmelserne svarer til det gældende kapitel XXVIII i lov om leje.
Til kapitel 26 I kapitlet er samlet de strafbestemmelser, der findes i den gældende lejelov og boligreguleringslov, ligesom nogle administrative bestemmelser er flyttet hertil.
Til § 198 Bestemmelsens stk. 1 svarer til § 6, stk. 4, i den gældende lejelov og §§ 16, 29 a, 53, stk. 2, og 63 i den gældende boligreguleringslov.
Stk. 2 svarer til § 53, stk. 1, i den gældende boligreguleringslov.
Det har været overvejet at indføre mulighed for ved dom at fastsætte tvangsbøder for den, som ikke efterkommer kommunalbestyrelsens påbud efter kapitlet, men en sådan bestemmelse vil være overflødig, da retsplejelovens § 997 giver mulighed for at idømme tvangsbøder for sådanne forhold.
Bestemmelsens stk. 3, 2. pkt., er ny og giver mulighed for at pålægge kommuner bødeansvar.
Ansvar vil dog kun kunne pålægges, når kommunen optræder på linje med en privat person f.eks. som udlejer, og således ikke når kommunen udøver administrative beføjelser efter loven.
Til § 199 Bestemmelsen svarer til § 22 g i den gældende boligreguleringslov.
Til § 200 Bestemmelsen svarer til § 115 a i den gældende lejelov og § 66 a i den gældende boligreguleringslov.
Til § 201 Bestemmelsen svarer med redaktionelle ændringer til § 116 i den gældende lejelov og § 67 i den gældende boligreguleringslov.
Til kapitel 27 Til § 202 Ved bestemmelsen fastsættes det, at loven træder i kraft den 1.
januar 1988. Baggrunden for, at det ikke foreslås, at loven træder i kraft på et tidligere tidspunkt, er, at forslaget forudsætter, at der inden dens ikrafttræden udarbejdes en del materiale i form af standardvarslingsskrivelser, lejekontraktsformularer m.v.
Til § 203 Bestemmelsen giver kommunerne mulighed for med virkning fra lovens ikrafttræden at træffe beslutning om, hvorvidt der fremtidig skal eller ikke skal være huslejeregulering, idet en beslutning om huslejeregulering efter den gældende lovgivning bevarer sin gyldighed.
Det samme gælder for så vidt angår kapitel 20 om boligers benyttelse, idet beslutningen, der er truffet i medfør af den gældende lovgivning, bevarer sin gyldighed i indtil 1 år.
Til § 204 Bestemmelsen er indsat for ikke ved lovens ikrafttræden at legalisere hidtil ugyldige kontrakter.
Til § 205 I de uregulerede områder var der efter den indtil 1. juli 1986 gældende lejelov ikke et maksimum for depositum, ligesom der i de regulerede områder efter boligreguleringslovens § 6, stk. 2, er mulighed for at fravige den i stk. 1 nævnte grænse for størrelsen af depositum og forudbetalt leje.
Forslagets bestemmelse indebærer, at sådanne lovlige aftaler ikke berøres af forslagets § 24, ligesom forudbetalt leje fortsat vil kunne reguleres.
Til § 206 Det foreslås, at eksisterende beboerrepræsentationer indtræder i de rettigheder og forpligtelser, som tilkommer lejerrepræsentationer efter nærværende forslag, og at lejerrepræsentation efter forslagets bestemmelser kan oprettes fra den 1. juli 1987. Der er således ikke blot tale om en formel etableringsadgang.
Til § 207 Det foreslås, at en udlejer allerede fra den 1. juli 1987 vil kunne fremsætte krav om lejeforhøjelse i henhold til forslagets kapitel 8. Lejeforhøjelsen kan dog tidligst træde i kraft den 1. januar 1988, og de frister, der er nævnt i §§ 55 og 57 på 6 uger for sagens indbringelse for huslejenævnet, løber i disse tilfælde fra den 1. juli 1987. Dette indebærer at huslejenævnene inden lovens ikrafttræden kan komme til at behandle tvister efter nærværende forslag.
Til § 208 De krav, der ved varslingen af lejeforhøjelsen stilles til oplysninger vedrørende regnskabet, kan ikke opfyldes ved 1.
varsling efter denne lov, hvorfor denne varsling ikke skal opfylde alle kravene i §§ 55-57.
Til § 209 Der henvises til bemærkningerne til § 53.
Til § 210 Bestemmelsen præciserer, at den indvendige vedligeholdelseskonto videreføres.
Til § 211 Ved bestemmelsens stk. 1 fastsættes det, at saldoen på en ejendoms konto efter §§ 18, 18 a eller 18 b i den hidtidige lov om midlertidig regulering af boligforholdene videreføres på kontiene efter forslagets § 79.
Bestemmelsens stk. 3, nr. 1, svarer til § 22 a, stk. 2, i den gældende lov om midlertidig regulering af boligforholdene.
Bestemmelsen i stk. 3, nr. 2, skal sikre indbetalingerne vedrørende 1987 til Grundejernes Investeringsfond, idet den faktiske indbetaling først skal finde sted efter lovens ikrafttræden.
Til § 212 Det foreslås, at for de ejendomme, der efter forslaget ikke længere er omfattet af bindingspligten, vil indbetalte beløb i Grundejernes Investeringsfond kunne udbetales i overensstemmelse med de regler, der hidtil har været gældende for udbetalingen efter den gældende boligreguleringslov og lejelov, det vil sige til såvel forbedringer som vedligeholdelse.
Videre foreslås det, at beløb, der ikke er udbetalt i overensstemmelse hermed, vil kunne udbetales til ejeren efter et forløb på 10 år.
Til § 213 Det foreslås, at en ejer, der inden lovens ikrafttræden har varslet iværksættelsen af forbedringsarbejder, vil kunne udføre disse forbedringsarbejder og kræve lejeforhøjelse som følge af disse forbedringer efter de gældende regler i lejeloven og boligreguleringsloven.
Til § 214 Ved bestemmelsen gives der adgang til allerede fra 1. juli 1987 at tage driftsudgiften vedrørende fjernvarmeforsyning over varmeregnskabet, jfr. forslagets § 109, stk. 2. Baggrunden herfor er, at mange varmeregnskabsår afsluttes i månederne umiddelbart inden lovforslagets ikrafttræden.
Bestemmelsen pålægger udlejer at nedsætte lejen med de beløb, der hidtil har været opkrævet over lejen, men som fremover skal medtages på varmeregnskabet, såfremt ejendommen forsynes med varme fra et kollektivt varmeforsyningsanlæg.
Til § 215 Bestemmelsen præciserer, at de ændrede regler vedrørende varmeregnskaber første gang finder anvendelse på det varmeregnskabsår, der begynder efter lovens ikrafttræden.
Til § 216 Bestemmelsen skal ses i sammenhæng med den ændrede opsigelsesadgang i 2-familieshuse og opretholde den hidtidige opsigelsesadgang, for så vidt lejeaftalen er indgået før 1. januar 1988.
Til § 217 Der henvises til bemærkningen til §§ 167-169.
