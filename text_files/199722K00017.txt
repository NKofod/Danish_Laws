Nr LSF 17 Forslag til Lov om ændring af lov om foranstaltninger mod alkoholmisbrug  

 (Forbud mod butikssalg af alkohol til børn under 15 år) Fremsat af sundhedsministeren (Carsten Koch) den 26. marts 1998 Vedtaget ved tredjebehandling den 4. juni 1998 Lov nr. 411 af 26/06/1998 § 1 I lov nr. 97 af 9. februar 1994 om foranstaltninger mod alkoholmisbrug  

 indsættes efter § 2:
» § 2 a.
Alkoholholdige drikkevarer må ikke sælges til børn  

 under 15 år fra butikker, hvor der foregår detailsalg.
Stk. 2. For overtrædelse af stk. 1 straffes butiksindehaveren med  

 bøde.
Bestemmelsen i straffelovens § 23 finder ikke anvendelse.
Stk. 3. Der kan pålægges selskaber m.v. (juridiske personer)  

 strafansvar efter reglerne i straffelovens 5. kapitel.« § 2 Loven træder i kraft den 1. juli 1998.
Oprindeligt fremsat forslag § 1 I lov nr. 97 af 9. februar 1994 om foranstaltninger mod alkoholmisbrug  

 indsættes efter § 2:
» § 2 a.
Alkoholholdige drikkevarer må ikke sælges til børn  

 under 15 år fra butikker, hvor der foregår detailsalg.
Stk. 2. For overtrædelse af stk. 1 straffes butiksindehaveren med  

 bøde.
Bestemmelsen i straffelovens § 23 finder ikke anvendelse.
Stk. 3. Der kan pålægges selskaber m.v. (juridiske personer)  

 strafansvar efter reglerne i straffelovens 5. kapitel.« § 2 Loven træder i kraft den 1. juli 1998.
Bemærkninger til lovforslaget Almindelige bemærkninger 1. Baggrund og indhold Undersøgelser har bekræftet, at danske børn og unge efterhånden har  

 udviklet et ganske stort forbrug af alkohol - også set i et europæisk  

 perspektiv.
Det må anses for at være en meget betænkelig og uholdbar  

 udviklingstendens.
At mange børn og unge drikker meget, kan være medvirkende  

 til at presse endnu flere børn og unge til at debutere tidligt og til at  

 blive storforbrugere af alkohol.
Hertil kommer, at en tidlig alkoholdebut og  

 et stort alkoholforbrug i ungdomsårene kan lægge grunden til et permanent  

 overforbrug eller til egentlig alkoholafhængighed senere i livet - med de  

 velkendte fysiske, psykiske og sociale skadevirkninger for den enkelte og  

 familien samt omkostninger for samfundet til følge.
 Regeringen finder derfor, at der i den nuværende situation er behov for en  

 forstærket forebyggende indsats over for børns brug af alkohol.
 Med lovforslaget lægger regeringen op til at indføre et fuldstændigt  

 forbud mod, at der fra detailhandelsbutikker sælges nogen form for alkohol  

 til børn under 15 år.
 Lovforslaget skal ses som et led i en række foranstaltninger, der fra  

 centralt og lokalt hold allerede er og vil blive sat i værk med henblik på at  

 begrænse børns og unges brug af alkohol.
Det er regeringens vurdering, at et butikssalgsforbud med en så lav  

 aldersgrænse vil blive mødt med bred, folkelig opbakning - også fra de unge  

 selv og fra deres forældre.
Befolkningens holdning til indførelse af en  

 aldersgrænse for salg af alkohol fra butikker til unge er i december måned  

 1997 blevet belyst i en Gallupundersøgelse, hvor godt 2100 personer er blevet  

 stillet spørgsmålet, om det efter deres mening er en god eller dårlig ide at  

 forbyde butikssalg af alkohol, dvs. øl, vin og spiritus, til børn under 15  

 år. 68 procent svarede, at det er en god ide, 30 procent svarede, at det er  

 en dårlig ide og 2 procent svarede ved ikke.
Den klare signalværdi vil dermed ikke være den eneste effekt af et forbud.  

 I en situation, hvor det fra mange sider fremhæves, at forældrene har et  

 væsentligt ansvar for deres børns omgang med alkohol, vil mange forældre se  

 det som en god og naturlig opbakning fra samfundets side til de bestræbelser,  

 de selv udfolder for at udskyde deres børns alkoholdebut og begrænse børnenes  

 alkoholforbrug.
Det gælder ikke mindst forældre, der har svært ved selv helt  

 at følge med i, hvad deres børn foretager sig.
Regeringen er helt opmærksom på, at det ikke vil kunne forhindres, at  

 nogle børn f.eks. ved ældre kammeraters hjælp vil kunne skaffe sig alkohol  

 fra detailhandelsbutikker, og at intentionerne med forbudet dermed i praksis  

 ikke vil kunne nås fuldt ud.
Omvendt er der grund til at formode, at kun få  

 børn i aldersgruppen op til 15 år vil forsøge at overtræde forbudet.
En så  

 lav aldersgrænse vil samtidig - i forhold til en aldersgrænse på f.eks. 18  

 år, som nogle har foreslået - gøre det enklere for butikspersonalet at  

 håndhæve reglen, idet mulige problemer med håndtering af 14-årige og endnu  

 yngre butikskunder må forudses at blive overskuelige.
 Endelig vil den foreslåede aldersgrænse afskære muligheden for butikssalg  

 til børn under 15 år af såvel alkoholsodavand som andre, nye alkoholholdige  

 produkter, der ved deres navn og ved emballeringens form og farvevalg kan  

 opfattes som slik.
2. Børns og unges alkoholforbrug Mange unge og børn helt ned til 12-13 års alderen har i dag et  

 alkoholforbrug, som må betegnes som foruroligende højt.
F.eks. viste en  

 undersøgelse fra 1995 (Sabroe og Fonager) blandt elever i 9. klasse, at hele  

 17 procent måtte betegnes som storforbrugere af alkohol.
Undersøgelsen  

 definerede storforbrugere som unge, der enten havde et gennemsnitligt forbrug  

 på over 21 genstande eller havde været fuld 6 eller flere gange den sidste  

 måned eller mere end 5 gange den sidste måned havde drukket 5 eller flere  

 genstande på een dag. 4 ud af 5 af disse storforbrugere var begyndt at drikke  

 alkohol som 12-årige eller yngre, og de klarede sig dårligere i skolen end  

 deres kammerater.
 I en nylig fremkommet redegørelse om brugen af alkohol og andre rusmidler  

 blandt 15-16 årige skoleelever i 26 europæiske lande (The European School  

 Survey Project on Alcohol and Other Drugs) rapporteres det, at danske  

 skoleelever har et større forbrug af alkohol sammenlignet med skolebørn i  

 langt de fleste andre europæiske lande.
3. Aldersgrænser for butikssalg af alkohol i andre europæiske  

 lande Aldersgrænser for butikssalg af alkohol er gennemført i de fleste andre  

 europæiske lande, bortset Danmark og tre andre lande.
Ifølge en oversigt fra WHO's Europæiske Regionalkontor er det alene i  

 Danmark, Portugal, Østrig og Grækenland, at der slet ikke gælder nogen form  

 for restriktioner på butikssalg af alkohol til børn.
Sverige og Island har  

 forbud mod salg af alkohol til personer under 20 år; dog må personer over 18  

 år i Sverige købe øl indtil 4,4 alkoholprocent.
Norge og Finland har forbud  

 mod salg af spiritus til personer under 20 år og af øl og vin til personer  

 under 18 år.
Irland, Luxembourg, Storbritannien, Tyrkiet, Letland, Litauen,  

 Rumænien, Rusland og Polen har en 18 års aldersgrænse for køb af alkohol.  

 Schweiz, Holland og Tyskland har en 16 års aldersgrænse for salg af øl og vin  

 og en 18 års aldersgrænse for salg af spiritus.
I Frankrig, Spanien, Belgien  

 og Italien er aldersgrænsen 16 år for køb af alkohol.
4. Aldersgrænser på andre områder af dansk lovgivning Legale restriktioner for børns og unges adfærd kendes også på andre felter  

 i dansk lovgivning.
 I henhold til restaurationslovens § 29 er det forbudt restauranter og  

 andre serveringssteder med alkoholbevilling at servere eller lade servere  

 stærke drikke til personer, der ikke er fyldt 18 år.
Efter fyrværkeriloven kan indenrigsministeren forbyde salg af fyrværkeri  

 og af kemikalier, der kan anvendes til fremstilling af fyrværkeri, til  

 personer under 18 år.
Indenrigsministeren har fastsat et sådant forbud, dog  

 undtaget enkelte mindre fyrværkeriartikler, f.eks. knaldhætter, jf.  

 bekendtgørelse nr. 871 af 23. oktober 1992, § 10, stk. 1.
 Endvidere følger det af færdselslovens § 63, stk. 1, at knallert kun må  

 føres af personer, der er fyldt 16 år, ligesom børn under 6 år ikke må cykle  

 alene.
Det følger af § 20 i lov om film, at enhver film, der vises offentligt  

 eller erhvervsmæssigt sælges, udlejes eller udlånes offentligt til børn under  

 11 og 15 år, forinden af Medierådet for Børn og Unge skal være godkendt for  

 børn i den pågældende aldersgruppe.
Alle film må dog vises offentligt for  

 børn, der er fyldt 7 år og er ledsaget af en af forældrene eller en anden  

 voksen, 5. Øvrige foranstaltninger til begrænsning af børns og unges brug af  

 alkohol Lovforslaget indgår som led i en samlet forstærket indsats mod børns og  

 unges brug af alkohol.
I forlængelse af indførelsen af aldersgrænsen for butikssalg vil der fra  

 centralt hold blive rettet skriftlig henvendelse til samtlige folkeskoler,  

 efterskoler, gymnasier, ungdomsskoler og erhvervsskoler med en opfordring  

 til, at der på den enkelte institution indføres en alkoholpolitik.
Der vil  

 samtidig blive præsenteret nogle konkrete modeller for, hvordan en sådan  

 alkoholpolitik kan udformes og indføres på den enkelte institution.
Det er i den sammenhæng betydningsfuldt, at folkeskolen på et meget  

 tidligt tidspunkt i skoleforløbet mødes med forældrene og giver dem viden om  

 børns og unges alkoholforbrug i Danmark, de risikofaktorer, der er forbundet  

 med en tidlig debut og et højt forbrug, samt hvilken rolle forældre kan have  

 med hensyn til udvikling af deres børns alkoholvaner.
Sigtet bør være, at  

 forældrene indbyrdes træffer aftale om udskydelse af deres børns alkoholdebut  

 til f.eks. efter 15 års alderen og om, hvordan man samarbejder i  

 forældregruppen og med de unge for at nå dette mål.
Modeller for, hvordan man  

 i folkeskolen kan etablere et sådant samarbejde med forældrene, vil indgå i  

 den nævnte henvendelse fra de centrale sundhedsmyndigheder til skolerne.
 Opfordringen fra de centrale myndigheder vil endvidere komme til at  

 indeholde anvisninger på, hvordan der på de enkelte skoler kan iværksættes  

 alkoholprojekter efter ung til ung metoden, hvor unge hjælper og vejleder  

 andre unge i forbindelse med forebyggelse og løsning af helt konkrete  

 problemer.
Erfaringen viser, at restaurationslovens regler om forbud mod udskænkning  

 af alkohol til unge under 18 år i en del tilfælde ikke overholdes.
Det kan  

 dels skyldes manglende kontrol, dels bødernes beskedne størrelse.  

 Justitsministeriet vil tage fat på spørgsmålet om at intensivere politiets  

 tilsyn med udskænkningsstederne.
Justitsministeriet vil i den forbindelse  

 undersøge, om der er behov for en skærpelse af reaktionerne ved udskænkning  

 af alkohol til mindreårige, herunder i relation til spørgsmålet om fornyelse  

 og tilbagekaldelse af spiritusbevilling.
Initiativet forberedes i en  

 arbejdsgruppe med deltagelse af politimestrene.
Justitsministeriet vil  

 endvidere i lyset af arbejdsgruppens overvejelser tage kontakt til  

 Erhvervsministeriet med henblik på spørgsmålet om skærpelse af bødeniveauet i  

 forhold til restauratører og serveringspersonale.
 Med henblik på at sikre, at markedsføringen af alkohol ikke i særlig grad  

 retter sig imod børn og unge, overvejer Erhvervsministeriet mulighederne for  

 en præcisering af markedsføringsprincipperne på dette punkt.
 6. Økonomiske og administrative konsekvenser m.v.
 Lovforslaget har ingen økonomiske og administrative konsekvenser, idet  

 bemærkes, at de politimæssige opgaver forudsættes løst inden for bestående  

 ressourcemæssige rammer.
 Lovforslaget har ingen miljømæssige konsekvenser.
Det følger af fællesskabsretten, at et forbud, som det, der foreslås  

 indført ved nærværende lovforslag, ikke udgør en handelshindring, der strider  

 mod EF-Traktatens artikel 30 om varernes fri bevægelighed.
Det bemærkes  

 herved, at formålet med forbudet på ingen måde er at regulere samhandlen  

 mellem medlemsstaterne.
Ligeledes bemærkes, at forbudet relaterer sig til  

 salget af produkter og ikke til produktet som sådan, ligesom dette forbud  

 finder anvendelse på alle de berørte erhvervsdrivende, der udøver virksomhed  

 i Danmark.
Endelig bemærkes, at forbudet såvel retligt som faktisk påvirker  

 afsætningen af indenlandsk fremstillede varer og varer fra andre  

 medlemsstater på samme måde.
Lovforslaget skønnes samlet kun at have begrænsede erhvervsøkonomiske  

 konsekvenser.
Reduktionen af provenuet ved salg af alkoholholdige drikkevarer  

 til børn må formodes at blive opvejet af et øget salg af alkoholfri  

 læskedrikke o.lign.
7. Udtalelser over lovforslaget Lovforslaget har i udkast været forelagt for Afholdsselskabernes  

 Landsforbund, Amtsrådsforeningen i Danmark, Bryggeriforeningen, Børnerådet,  

 Danisco Distillers, Danmarks Elevorganisation, Danmarks Lærerforening, Dansk  

 Arbejdsgiverforening, Dansk Handel og Service, Dansk Industri, Den  

 almindelige Danske Lægeforening, De Samvirkende Købmandsforeninger, Det  

 Danske Handelskammer, DSB, FDB, Folkeskolernes Landsorganisation,  

 Forbrugerrådet, Forebyggelsespolitisk Råd, Foreningen af Politimestre i  

 Danmark, Foreningen af Socialchefer, Foreningen Gode Alkoholdninger (GODA),  

 Frederiksberg Kommune, HK-Handel, KFUM i Danmark, Kommunernes Landsforening,  

 Komiteen for Sundhedsoplysning, Konkurrencerådet, Landsforeningen Lænken,  

 Nærbutikkernes Landsforening, Red Barnet, Foreningen Skole & Samfund samt  

 Vin og Spiritusorganisationen i Danmark (V.S.O.D.).
Bemærkninger til lovforslagets enkelte bestemmelser Til § 1 Efter stk. 1 må alkoholholdige drikkevarer ikke sælges til børn under 15  

 år fra butikker, hvor der foregår detailsalg.
 Lovens anvendelsesområde er ved udtrykket »butikker, hvor der foregår  

 detailsalg«, afgrænset på samme måde som i lov om butikstid, jf. denne  

 lovs §1, stk. 1.
 Forbudet mod salg af alkoholholdige drikkevarer omfatter øl, vin, spiritus  

 og alle andre drikkevarer, der indeholder alkohol, herunder de såkaldte  

 alkoholsodavand.
 Efter stk. 2 straffes butiksindehaveren for overtrædelse af stk. 1 med  

 bøde.
Ansvaret for at forbudet mod salg af alkoholholdige drikkevarer til børn  

 under 15 år overholdes, påhviler således alene butiksindehaveren.
Er  

 butiksindehaveren en juridisk person, kan den juridiske person efter stk. 3  

 pålægges bødeansvar.
 Det er en betingelse for at straffe butiksindehaveren efter stk. 2, at  

 denne har handlet forsætligt eller uagtsomt, jf. straffelovens § 19.  

 Butiksindehaveren vil således kunne straffes for overtrædelse af  

 bestemmelsen, hvis butiksindehaveren selv har solgt drikkevarer til barnet.  

 Butiksindehaveren vil endvidere efter omstændighederne kunne straffes, hvis  

 indehaveren har undladt at instruere personalet om ikke at sælge  

 alkoholholdige drikkevarer til børn under 15 år eller har undladt at føre  

 fornødent tilsyn og kontrol med overholdelsen af bestemmelsen.
Ansat butikspersonale vil derimod ikke kunne straffes for overtrædelse af  

 forbudet, hverken for eget salg eller for medvirken til butiksindehaverens  

 overtrædelse, jf. lovforslagets stk. 2, sidste punktum.
Det samme gælder en  

 eventuel bestyrer eller lignende, der har det daglige ansvar for butikken  

 uden at være ejer.
Derimod vil en forpagter af en butik kunne straffes i  

 henhold til § 2 a, stk. 2.
 Personer, der medvirker til overtrædelsen på butiksindehaverens side ved  

 at tilskynde butiksindehaveren til at sælge alkoholholdige drikkevarer til  

 børn under 15 år, vil efter lovforslaget ikke kunne straffes, jf. forslagets  

 stk. 2, sidste punktum.
Et barn under 15 år, som i strid med bestemmelsen måtte købe  

 alkoholholdige drikkevarer, vil heller ikke kunne straffes, hvilket allerede  

 følger af, at det efter bestemmelsen er salg, der straffes.
Hertil kommer, at  

 barnet er under den kriminelle lavalder, jf. straffelovens § 15. Heller ikke  

 kammerater, der er fyldt 15 år, og som hjælper barnet med at købe drikkevarer  

 i strid med bestemmelsen, vil kunne straffes.
Det samme gælder forældre, der  

 beder barnet om f.eks. at hente nogle øl hos købmanden.
Til § 2 Det foreslås, at loven træder i kraft den 1. juli 1998. I forbindelse med  

 lovens ikrafttræden vil Sundhedsstyrelsen gennemføre en mediebåret,  

 opmærksomhedsskabende kampagne om butikssalgsforbudet.
Skriftlig fremsættelse (26. marts 1998) Sundhedsministeren (Carsten Koch):
 Jeg tillader mig herved for Folketinget at fremsætte:
 Forslag til lov om ændring af lov om foranstaltninger mod  

 alkoholmisbrug. (Forbud mod butikssalg af alkohol til børn under 15 år).
(Lovforslag nr.
L 17).
Med dette lovforslag foreslås det at indføre forbud mod butikssalg af  

 alkohol til børn under 15 år.
Et sådant forbud indebærer, at det bliver  

 forbudt at sælge alkohol til børn under 15 år fra butikker, hvor der foregår  

 detailsalg, og såfremt forbudet overtrædes, kan butiksindehaveren straffes  

 med bøde.
Forbudet skal imidlertid ikke stå alene, men det vil indgå som led i en  

 samlet forstærket indsats mod børns og unges brug af alkohol.
F.eks. vil der  

 fra centralt hold blive rettet skriftlig henvendelse til samtlige  

 folkeskoler, efterskoler, gymnasier, ungdomsskoler og erhvervsskoler med en  

 opfordring til, at der på den enkelte institution indføres en alkoholpolitik.  

 Endvidere vil Justitsministeriet tage fat på spørgsmålet om at intensivere  

 politiets tilsyn med udskænkningsstederne, idet det er erfaringen, at  

 restaurationslovens regler om forbud mod udskænkning af alkohol til unge  

 under 18 år i mange tilfælde ikke overholdes.
 Med henblik på at sikre, at markedsføringen af alkohol ikke i særlig grad  

 retter sig mod børn og unge, overvejer Erhvervsministeriet mulighederne for  

 en præcisering af markedsføringsprincipperne på dette punkt.
 Idet jeg i øvrigt henviser til lovforslaget og bemærkningerne hertil, skal  

 jeg på regeringens vegne anbefale lovforslaget til Folketingets velvillige  

 behandling.
