Kendelse fra Pressenævnet i sag nr.  

 37/1994 Jens  Kramer  Mikkelsen og  Gunna  Starck, der er  

 henholdsvis overborgmester og medlem af borgerrepræsentationen i  

 Københavns Kommune, har klaget over Ekstra Bladet, idet de finder, at  

 bladet har overtrådt god presseskik.
Bladet bragte den 29. marts 1994 på forsiden - og  

 efter det oplyste tillige på løbesedler - et billede af fire  

 personer foran en irsk pub i gang med en omgang øl og en fælles  

 skål.
Hovederne på de to personer i forgrunden var erstattet med  

 klagernes hoveder.
Med lodret skrift var i venstre kant anført med  

 små bogstaver: "Fotocollage G.T.N." Billedet, der blev indrammet af overskrifterne  

 "Politikeres frådse-tur: "STUDERER SPRUT FOR EN MILLION", udgjorde  

 præsentationen til nogle kritiske artikler om  

 borgerrepræsentationsmedlemmernes studieture, der betales af kommunen.  

 Studieturene blev i artiklerne betegnet som turistrejser med et beskedent  

 fagligt indhold.
 Til støtte for klagen er det gjort gældende,  

 at der er tale om ren og skær billedmanipulation, som i læsernes  

 bevidsthed skaber en begivenhed, der aldrig har fundet sted.
Klagerne har fremhævet, at den nye elektroniske  

 avisfremstilling har åbnet uanede muligheder for manipulation med  

 billeder.
Klagerne finder derfor, at det er af overordentlig stor betydning  

 for dem, der kan blive udsat for pludselig af optræde på falske  

 billeder, at kende Pressenævnets holdning.
 Klagerne finder endelig ikke, at det er nogen formildende  

 omstændighed i forbindelse med falske billeder at anføre ordet  

 "fotocollage" med småt.
 I en udtalelse om klagen har Ekstra Bladet anført,  

 at udgangspunktet må være, at det falder uden for  

 Pressenævnets kompetence at tage stilling til fotocollager.
 Ekstra Bladet opfatter i øvrigt klagen som et let  

 gennemskueligt forsøg fra politikernes side på at afspore  

 kritikken af deres fråds for skatteydernes regning.
I generel henseende har bladet endvidere anført, at  

 der - som et led i det særlige frisprog, der kendetegner pressens  

 behandling af politikeres gerninger, - hyppigt forekommer satire eller  

 direkte latterliggørelse i form af fotocollager.
Bladet har i den  

 anledning fremlagt to fotocollager, der har været anvendt som  

 illustration til Politikens "Sket i ugen"-rubrik.
I den ene illustration er  

 anvendt hoveder fra  Uffe  Ellemann,  Pia  Kjærgaard og  Hans  Engell.  

 I den anden hoveder fra  Kirsten  Jacobsen,  Lilli  Gyldenkilde og  Erling  

  Olsen.
Om den konkrete forside har Ekstra Bladet anført,  

 at den er lavet så tilpas kluntet, at det fremgår, at der er tale  

 om en fotocollage.
For at ingen skal være i tvivl er billedet til  

 overflod forsynet med påtegningen "fotocollage G.T.N." Ekstra Bladet har endelig anført, at fotocollagen  

 udgør en berettiget satirisk kritik af klagernes udenlandske  

 drikkevaner.
De har i følge udtalelsen hver for sig foretaget den  

 handling, der illustreres.
At bringe dem sammen skader næppe deres  

 omdømme mere, end de allerede selv har givet anledning til.
 Følgende nævnsmedlemmer har deltaget i sagens  

 behandling: Axel Kierkegaard, Hans Dam, Ulrik Holmstrup og Ole Malmqvist.
 Pressenævnet udtaler:
Efter medieansvarsloven træffer Pressenævnet  

 afgørelse om, hvorvidt massemediernes indhold og handlemåde er i  

 overensstemmelse med god presseskik.
Fotocollager er derfor omfattet af  

 nævnets kompetence.
Den påklagede fotocollages funktion er at være  

 blikfang for de kritiske artikler om de københavnske kommunal  

 politikeres udlandsrejser betegnet som studieture.
Fotocollagen er - uanset  

 angivelsen af, at der er tale om en sådan, - egnet til at fremkalde det  

 indtryk, at der er tale om en virkelig situation.
Efter situationens karakter  

 finder Pressenævnet, at Ekstra Bladet har overtrådt god  

 presseskik, og udtaler derfor sin kritik af bladet.
 I medfør af medieansvarslovens § 49  

 pålægges den ansvarshavende redaktør af Ekstra Bladet  

 herefter at offentliggøre følgende:
 "Kendelse fra Pressenævnet.
Ekstra Bladet bragte den 29. marts 1994 på forsiden  

 et billede af fire personer foran en irsk pub i gang med en omgang øl  

 og en fælles skål.
Hovederne på de to personer i forgrunden  

 var erstattet med  Jens  Kramer  Mikkelsens og  Gunna  Starcks hoveder.  

 Billedet blev indrammet af overskrifterne "Politikeres frådse-tur:  

 "STUDERER SPRUT FOR EN MILLION". Med lodret skrift var i venstre kant  

 anført med små bogstaver: "Fotocollage G.T.N." Billedet udgjorde  

 præsentationen til nogle artikler om  

 borgerrepræsentationsmedlemmernes studieture, der betales af kommunen.
Jens  Kramer  Mikkelsen og  Gunna  Starck har klaget til  

 Pressenævnet, idet de finder, at Ekstra Bladet har overtrådt god  

 presseskik.
De har anført, at der er tale om ren og skær  

 billedmanipulation, som i læsernes bevidsthed skaber en begivenhed, der  

 aldrig har fundet sted.
Ekstra Bladet har i anledning af klagen udtalt, at den  

 må opfattes som et let gennemskueligt forsøg fra politikernes  

 side på at afspore kritikken af deres fråds for skatteydernes  

 regning.
Bladet har tilføjet, at forsiden er lavet så tilpas  

 kluntet, at det fremgår, at der er tale om en fotocollage.
For at ingen  

 skal være i tvivl, er der gjort direkte opmærksom herpå.  

 Bladet finder endelig, at fotocollagen udgør en berettiget satirisk  

 kritik af klagernes udenlandske drikkevaner.
Pressenævnet udtaler i anledning af klagen, at den  

 påklagede fotocollages funktion er at være blikfang for de  

 kritiske artikler om de københavnske kommunal politikeres  

 udlandsrejser betegnet som studieture.
Fotocollagen er - uanset angivelsen  

 af, at der er tale om en sådan, - egnet til at fremkalde det indtryk,  

 at der er tale om en virkelig situation.
Efter situationens karakter finder  

 Pressenævnet, at Ekstra Bladet har overtrådt god presseskik, og  

 udtaler derfor sin kritik af bladet.
 København, den 26. maj 1994.
Axel Kierkegaard, Hans Dam, Ulrik Holmstrup og Ole  

 Malmqvist." Afsagt den 26. maj 1994.
