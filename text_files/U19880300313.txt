I protest mod lovindgrebet i overenskomstfastsættelsen i foråret 1985  

 nedlagde et antal medlemmer af en fagforening arbejdet på forskellige  

 institutioner inden for staten på forskellige tidspunkter.
Klagerne frafaldt  

 under sagens forberedelse at gøre gældende at der forelå systematisk aktion.  

 Herefter blev der alene idømt bod for de arbejdsnedlæggelser der var fortsat  

 uanset afholdelse af fællesmøde, og der kunne ikke pålægges bod for nye  

 arbejdsnedlæggelser som var påbegyndt efter at arbejdet havde været  

 genoptaget efter fællesmødet.
 Under denne sag har Finansministeret, Lønnings- og Pensionsdepartementet,  

 indklaget Landsforeningen Prosa for et antal medlemmer for Arbejdsretten i  

 anledning af overenskomststridige arbejdsnedlæggelser i tiden fra den 28.  

 marts 1985 til den 2. maj 1985.
 Sagens omstændigheder er efter det oplyste følgende:
 På grund af regeringens indgreb i overenskomsterne i foråret 1985 nedlagde  

 et antal medlemmer af landsforeningen arbejdet på forskellige institutioner  

 inden for staten rundt i landet.
 Ved en cirkulæreskrivelse anmodede Finansministeriet, ministerier og  

 styrelser om at indsende navneliste over deltagerne og indbragte herefter ved  

 klageskrift af 16. maj 1986 sagen for Arbejdsretten, for så vidt angår 16  

 institutioner.
 Da der ikke var afholdt fællesmøder vedrørende arbejdsnedlæggelserne på en  

 del af disse institutioner, begrænsede klageren i en replik af 5. marts 1987  

 sagen til at angå nedennævnte arbejdsnedlæggelser:
 Århus Universitet den 29. marts og 1.,2., og 10. april.
 RECKU den 29. marts og 2. og 10. april.
 RECAU den 29. marts og 10. april.
 NEUCC den 29. marts og 1., 2. og 10. april.
 Danmarks Statistik den 28. og 29. marts, 1., 10. og 12. april samt 2. maj.
 Danmarks Geologiske Undersøgelser den 28. og 29. marts og 1.,2. og 10.  

 april.
Forsøgsanlæg Risø den 28. marts, 1. april. og 10. april Samtidig frafaldt klageren sit anbringende om systematisk aktion.
 Klageren har nedlagt påstand om, at der pålægges de på bilag 1 anførte  

 medlemmer af Prosa, der deltog i de anførte arbejdsnedlæggelser, en efter  

 Arbejdsrettens skøn fastsat bod.
 Indklagede har påstået frifindelse, dog rettens mildeste dom med hensyn  

 til arbejdsnedlæggelserne den 1. og 2. april for de 17 medarbejdere ved Århus  

 Universitet, NEUCC og Danmarks Geologiske Undersøgelser, der ikke genoptog  

 arbejdet efter afholdelse af fællesmøde den 1. april.
Klageren har til støtte for sin påstand anført, at indklagede på  

 fællesmøder har erkendt, at arbejdsnedlæggelserne var overenskomststridige.  

 Der bør pålægges de på listen anførte deltagere bod for alle strejkedagene,  

 idet en mellemliggende genoptagelse af arbejdet må være uden betydning.
Hvad  

 særligt angår den 30. marts, har klageren anført, at det var en lørdag, som  

 ikke er arbejdsdag, og at den i hvert fald ikke kan anses for en afbrydelse  

 af strejken.
Indklagede har til støtte for sin påstand anført, at der er tale om  

 kortvarige strejker med fælles baggrund.
Arbejdsnedlæggelserne må bedømmes  

 som fem særskilte perioder, da klageren har frafaldet at gøre gældende, at  

 der foreligger systematisk aktion.
Hvad særligt angår arbejdsnedlæggelserne  

 den 28. og 29. marts, har indklagede anført, at lørdag den 30. marts var  

 arbejdsdag i et vist omfang, og at arbejdet derfor må anses for genoptaget  

 denne dag.
Der kan derfor ikke pålægges bod for den 28. og 29. marts, selv om  

 arbejdet på ny blev nedlagt 1. april.
 Arbejdsretten skal udtale:
Da klageren udtrykkeligt har frafaldet at gøre gældende, at der foreligger  

 systematiske aktioner uden at gøre nogen begrænsning heri, må der gives  

 indklagede medhold i, at der ikke kan pålægges bod for nye  

 arbejdsnedlæggelser, som påbegyndes, når arbejdet har været genoptaget efter  

 fællesmødet.
Der kan herefter ikke pålægges bod for arbejdsnedlæggelserne den  

 10. og 12. april og den 2. maj.
Da der på RECKU kun har været arbejdsnedlæggelser den 29. marts og den 2.  

 april, kan der ikke pålægges bod for disse arbejdsnedlæggelser.
Det samme  

 gælder med hensyn til arbejdsnedlæggelserne på RECAU den 29, marts og 10.  

 april og på Forsøgsanlæg Risø den 28. marts og den 1. og 10. april.
Med hensyn til lørdag den 30. marts bemærkes, at denne dag efter det  

 oplyste højst har været arbejdsdag i et vist omfang, og at det ikke er  

 godtgjort, at nogen af de strejkende skulle have arbejdet denne dag.
Denne  

 dag kan derfor ikke virke afbrydende på en igangværende arbejdsnedlæggelse.  

 Der pålægges herefter de strejkende på Århus Universitet, NEUCC, Danmarks  

 Statistik og Danmarks Geologiske Undersøgelser ansatte medlemmer af  

 landsforeningen, som ikke har genoptaget arbejdet efter de på fællesmøderne  

 meddelte pålæg, eller som har tilsluttet sig den igangværende  

 overenskomststridige strejke, bod.
Boden fastsættes til 24 kr. for hver  

 strejketime.
 Sagens omkostninger til Arbejdsretten bæres af hver part med halvdelen.
 T h i k e n d e s f o r r e t :
 Hver af de på bilag 1 anførte medlemmer af Landsforeningen Prosa ansat på  

 Århus Universitet, NEUCC, Danmarks Statistik og Danmarks Geologiske  

 Undersøgelser, som ikke har genoptaget arbejdet efter de på fællesmøderne  

 meddelte pålæg, eller som har tilsluttet sig den igangværende strejke, skal  

 betale en bod på 24 kr. for hver time, i hvilken de har deltaget i den  

 overenskomststridige arbejdsnedlæggelse i tiden fra den 28. marts til og med  

 den 2. april 1985.
 Boden tilfalder statskassen.
I sagsomkostninger til Arbejdsretten betaler hver af parterne 1.000 kr.
