Ændringsforslag stillet den 12. juni 2012 Ændringsforslag til 3. behandling af Forslag til lov om ændring af udlændingeloven og lov om kommunale og regionale valg (Oprettelse af Udlændingenævnet samt valgret og valgbarhed til kommunale og regionale valg m.v.) [af justitsministeren (Morten Bødskov)] Til § 2 Af Martin Henriksen (DF):
 1) Før nr. 1 indsættes som nye numre:
 »01. § 1, stk.  1, nr. 2, udgår.
 Nr. 3 og 4 bliver herefter nr. 2 og 3.
 02. § 1, stk. 1, nr. 3, der bliver nr. 2, affattes således:
»2) er nordisk statsborger eller«.« [Indskrænkning af personkredsen, der kan opnå valgret og valgbarhed til kommunale og regionale valg] 2) Efter nr. 1 indsættes som nye numre:
 »03. I § 1, stk. 1, nr. 4, der bliver nr. 3, indsættes efter »valgdagen«: », og som endvidere har bestået prøve i dansk 3 eller en prøve på et tilsvarende niveau«.
 04. § 1, stk. 2, ophæves.
 Stk. 3 og 4 bliver herefter stk. 2 og 3.
05. § 1 a ophæves.« [Indførelse af bestået danskprøve som betingelse for valgret og valgbarhed efter 3 års ophold for personer, der ikke er danske eller nordiske statsborgere, indskrænkning af personkredsen, der kan opnå valgret og valgbarhed til kommunale og regionale valg] 3) Nr. 2 udgår, og i stedet indsættes som nye numre:
 »06. § 3 a ophæves.
 07. § 7, stk. 1, 2. pkt., og stk. 2, ophæves.
 08. § 8, stk. 5, ophæves.
09. I § 9, stk. 1 og 2, udgår »og oplysninger om personer, der har valgret efter § 1, stk. 2«.
 010. § 24, stk. 1, 2. pkt., ophæves.
011. § 25, stk. 2, 2. pkt., ophæves.« [Konsekvensrettelser] Bemærkninger Til nr. 1 og 2 Dansk Folkeparti stillede i betænkningen til lovforslaget ændringsforslag nr. 10 om, at man skulle være dansk eller nordisk statsborger for at opnå valgret og valgbarhed til kommunale og regionale valg.
Da dette ændringsforslag desværre blev nedstemt ved 2. behandling, stilles hermed ændringsforslag til 3. behandling om, at personer, der ikke er danske eller nordiske statsborgere, først kan opnå valgret og valgbarhed til kommunale og regionale valg efter 3 års uafbrudt ophold i Danmark og efter at have bestået prøve i dansk 3 eller en danskprøve på et tilsvarende niveau.
Har en udlænding opholdt sig her i 3 år, og har vedkommende gjort sig den ulejlighed at lære det danske sprog på et vist niveau, har vedkommende ifølge DF nogenlunde forudsætninger for at deltage i en valghandling.
Der skal dog ikke herske nogen tvivl om, at kravet om en bestået danskprøve er det næstbedste for DF, som naturligvis hellere havde set en flertalsopbakning til kravet om dansk eller nordisk statsborgerskab som betingelse for valgret og valgbarhed ved kommunale og regionale valg.
DF mener således, at alle herboende udlændinge (bortset fra nordiske statsborgere) som minimum bør mødes med krav om en bestået danskprøve, hvis de ønsker at deltage i en valghandling i Danmark.
Derfor stilles også ændringsforslag, der medfører, at § 1, stk. 2, i lov om kommunale og regionale valg ophæves, da det heller ikke er DFs holdning, at personer, der på valgdagen er fyldt 18 år, er statsborger i en af de øvrige medlemsstater i Den Europæiske Union og er registreret i Udenrigsministeriets protokol, automatisk skal have mulighed for at stemme til kommunale valg og valg til regionsråd.
Til nr. 3 Der er tale om konsekvensrettelser som følge af ændringsforslag nr. 1 og 2.
