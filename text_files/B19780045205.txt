 I medfør af § 67, stk. 4, i lov om kommunernes styrelse, jfr.  

 lovbekendtgørelse nr. 399 af 19. juli 1977, som ændret ved lov nr. 655 af 21.  

 december 1977 fastsættes følgende regler om det i lovbestemmelsen omhandlede  

 lønningsnævns sammensætning og virksomhed.
 § 1.  Lønningsnævnets opgave er at godkende  

 bestemmelser om løn- og øvrige ansættelsesforhold for personale i kommunal  

 tjeneste, for personale ved havne, for hvilke kommunalbestyrelsen er  

 havnebestyrelse, samt for personale ved selvejende dag- og døgninstitutioner  

 for børn og unge, med hvilke institutioner kommuner og amtskommuner indgår  

 overenskomst i henhold til bestemmelserne i lov nr. 333 af 19. juni 1974 om  

 social bistand.
 Stk. 2.  Lønningsnævnet består af 16 medlemmer, der  

 beskikkes således:
4 medlemmer efter indstilling af Amtsrådsforeningen i Danmark, 5 medlemmer efter indstilling af Kommunernes Landsforening, 2 medlemmer efter indstilling af Foreningen af kommuner i Københavns amt, 4 medlemmer efter indstilling af Københavns kommunalbestyrelse samt 1 medlem efter indstilling af Frederiksberg kommunalbestyrelse Stk. 3.  De samme kommuner og kommunale sammenslutninger  

 indstiller en stedfortræder for hvert medlem.
 Stk. 4.  Beskikkelser foretages for 4 år ad gangen  

 regnet fra den førstkommende 1. juni efter afholdelse af almindelige  

 kommunale valg.
 Stk. 5.  Lønningsnævnet deles i en hovedstadsafdeling og  

 en provinsafdeling, således at de efter indstilling af Københavns  

 kommunalbestyrelse, Foreningen af kommuner i Københavns amt og Frederiksberg  

 kommunalbestyrelse beskikkede medlemmer samt et af de efter indstilling fra  

 Amtsrådsforeningen i Danmark beskikkede medlemmer udgør hovedstadsafdelingen.  

 De øvrige medlemmer udgør provinsafdelingen.
 Stk. 6.  En af indenrigsministeren udpeget repræsentant  

 har ret til som observatør at overvære møderne såvel i lønningsnævnet som i  

 de i § 7 omhandlede forretningsudvalg.
 § 2.  Nævnets og dets afdelingers møder afholdes i  

 fællesskab.
 Stk. 2.  Lønningsnævnet vælger af sin midte en formand,  

 der leder forhandlingerne i nævnet, samt en næstformand, der fungerer i  

 formandens forfald.
Stk. 3.  Formanden sammenkalder nævnet til møde så ofte,  

 det findes påkrævet, dog normalt mindst 4 gange årlig.
Ekstraordinært møde  

 skal afholdes, når et af de i § 7 omhandlede forretningsudvalg ønsker det,  

 eller mindst 2 af nævnets medlemmer fremsætter skriftlig begæring herom.  

 Indkaldelse skal ske med mindst 14 dages varsel og være ledsaget af dagsorden  

 for mødet.
Til behandling af presserende sager kan indkaldelse til møde ske  

 med kortere varsel.
Nævnet (afdelingen) er beslutningsdygtigt, når mindst  

 halvdelen af nævnets (afdelingens) medlemmer er til stede.
Nævnets  

 (afdelingens) afgørelser træffes efter stemmeflerhed.
 Stk. 4.  Nævnets forretningsorden fastsættes af det  

 samlede nævn.
 § 3.  Lønningsnævnet kan i forbindelse med en ændring  

 af forholdene på det private arbejdsmarked eller for statens personale, eller  

 såfremt der er af andre grunde er behov derfor, optage en eventuel ændring af  

 ansættelsesvilkårene for kommunalt ansat personale til overvejelse og på  

 grundlag heraf fastsætte nærmere retningslinjer for gennemførelsen af sådanne  

 ændringer i kommunerne.
 § 4.  Forinden forhandlinger med  

 personaleorganisationer om mere almindelige eller principielt betydningsfulde  

 ændringer af hidtidige retningslinjer for løn- og ansættelsesforhold for  

 kommunalt ansat personale indledes, skal sagen forelægges for den pågældende  

 afdeling af lønningsnævnet.
Stk. 2.  Lønningsnævnet kan henstille, at den kommune  

 eller kommunale sammenslutning, der er part i forhandlingerne, under disse  

 tager hensyn til sådanne synspunkter, som nævnet måtte lægge særlig vægt på.  

 Nævnet kan endvidere henstille, at repræsentanter for andre i nævnet  

 repræsenterede kommuner eller kommunale sammenslutninger, for hvilke sagen  

 måtte have en væsentlig interesse, skal overvære forhandlingerne som  

 observatører.
Hvor der forestår forhandlinger på nært beslægtede områder, kan  

 nævnet endelig henstille, at sådanne forhandlinger søges ført i fællesskab.
 Stk. 3.  Lønningsnævnet eller dets afdelinger kan ikke  

 indtræde som part i faglige forhandlinger.
 § 5.  Generelle bestemmelser om tjenestemænds  

 ansættelses- og pensionsforhold og almindelige retningslinjer for  

 tjenestemænds lønmæssige placering samt overenskomster eller andre generelle  

 regler for løn- og ansættelsesforhold for kommunalt, ikke-tjenestemandsansat  

 personale skal godkendes af den pågældende afdeling af lønningsnævnet, inden  

 de kan sættes i kraft.
Stk. 2.  For kommunalt ansat personale vil der ikke  

 kunne fastsættes løn- og ansættelsesvilkår, der ikke har hjemmel i de af den  

 pågældende afdeling af lønningsnævnet i henhold til stk. 1 godkendte  

 bestemmelser, retningslinjer, overenskomster eller andre regler.
Den  

 pågældende afdeling kan dog give en kommune samtykke til særligt begrundede  

 undtagelser herfra.
 Stk. 3.  Nævnet kan beslutte, at antallet af stillinger  

 i nærmere angivne personalegrupper, der i øvrigt er omfattet af nævnets  

 godkendelsesbeføjelse, skal forelægges nævnet til godkendelse.
 Stk. 4.  En afdeling kan beslutte at henskyde en nærmere  

 angiven sag eller gruppe af sager til beslutning i det samlede nævn.
Stk. 5.  I tilfælde, hvor lønningsnævnet eller et af  

 dettes forretningsudvalg ikke finder at kunne godkende en mellem en af de i  

 nævnet repræsenterede kommunale sammenslutninger eller kommunalbestyrelser og  

 en forhandlingsberettiget personaleorganisation indgået overenskomst eller  

 aftale, kan en fælles repræsentation for det kommunalt ansatte personale  

 kræve adgang til at fremlægge personaleorganisationernes synspunkter på den  

 pågældende sag, hvilket efter den nævnte repræsentations ønske kan ske såvel  

 skriftligt som derved, at der gives personalerepræsentationen adgang til  

 foretræde for nævnet.
Skriftlig henvendelse - eventuel foreløbig - må ske  

 inden 2 uger, efter at der er givet underretning om den påtænkte beslutning,  

 og eventuel endelig redegørelse må fremsendes inden yderligere 4 ugers  

 forløb.
Såfremt mundtlig forelæggelse ønskes, hvorom begæring må fremsættes  

 inden 2 uger, efter at der er givet underretning om den påtænkte beslutning,  

 indkaldes den nævnte fællesrepræsentation til et af lønningsnævnets eller  

 forretningsudvalgets ordinære møder med mindst 2 ugers varsel.
§ 6.  Sager forelægges af vedkommende i nævnet  

 repræsenterede kommunalbestyrelse eller kommunale sammenslutning for den  

 pågældende afdeling af nævnet.
Sager vedrørende hovedstadsrådet forelægges af  

 Amtsrådsforeningen i Danmark og behandles af det samlede nævn, henholdvis af  

 de i § 7 nævnte forretningsudvalg under et.
 § 7.  For hver af nævnets afdelinger nedsættes et  

 forretningsudvalg bestående af en af den pågældende afdeling valgt formand og  

 indtil 3 af afdelingen valgte medlemmer.
Stk. 2.  Lønningsnævnets formand sammenkalder  

 forretningsudvalgene så ofte det findes påkrævet.
Møderne afholdes i  

 fællesskab.
Stk. 3.  Hvert udvalgs afgørelser træffes ved  

 stemmeflerhed i det pågældende udvalg, jfr. dog § 6, 2. pkt.
I tilfælde af  

 stemmelighed henskydes afgørelsen til lønningsnævnet (pågældende afdeling).  

 Det samme gælder, hvis et forretningsudvalgsmedlem begærer sagen udskudt til  

 nævnets (afdelingens) afgørelse.
Referat af forretningsudvalgenes møder  

 tilstilles samtlige medlemmer af nævnet.
 Stk. 4.  De nærmere regler for forretningsudvalgenes  

 virksomhed fastsættes i en af forretningsudvalgene vedtaget og af det samlede  

 nævn godkendt forretningsorden.
 Stk. 5.  Hvert forretningsudvalgs formand kan indkalde  

 de øvrige medlemmer af den pågældende afdeling til orienterende drøftelser,  

 under hvilke der dog ikke kan træffes nogen endelig beslutning i sager, der  

 henhører under nævnsafdelingen.
 § 8.  Forretningsudvalgene forbereder sager til  

 forelæggelse i lønningsnævnet (afdelingen).
 Stk. 2.  Såfremt det af hensyn til tilrettelæggelsen af  

 forhandlinger eller af andre grunde er ønskeligt for en kommune eller  

 kommunal sammenslutning at opnå en forhåndsudtalelse, kan vedkommende  

 forretningsudvalg afgive en sådan udtalelse under forbehold af sagens  

 endelige behandling i lønningsnævnet (afdelingen).
 Stk. 3.  Vedkommende forretningsudvalg træffer endvidere  

 afgørelse i sådanne sager, som af afdelingen måtte være henskudt til  

 udvalgets afgørelse.
 § 9.  Om lønningsnævnets, afdelingernes og  

 forretningsudvalgenes beslutninger i henhold til bestemmelserne i § 5 gives  

 der underretning til de i lønningsnævnet repræsenterede kommunale  

 sammenslutninger og kommuner, finansministeriet (lønnings- og  

 pensionsdepartementet) samt til de pågældende kommunale revisionsmyndigheder.
 § 10.  Lønningsnævnet ansætter den for gennemførelse  

 af nævnets virksomhed fornødne medhjælp og fastsætter løn- og  

 ansættelsesvilkår for denne medhjælp.
 § 11.  Nævnet kan fastsætte vederlag til nævnets  

 formand og næstformand samt til forretningsudvalgenes formænd og medlemmer.
 § 12.  Til nævnets medlemmer samt den ansatte medhjælp  

 udbetales befordringsgodtgørelse og møde- og rejsediæter efter regler fastsat  

 af nævnet.
§ 13.  Udgifterne ved nævnets virksomhed afholdes af  

 de i nævnet repræsenterede kommuner og kommunale sammenslutninger i forhold  

 til antallet af medlemmer, der er beskikket efter indstilling af den  

 pågældende kommunalbestyrelse eller kommunale sammenslutning.
Fra den 1.  

 april 1974 at regne refunderes udgifterne ved nævnets virksomhed af fondet  

 til forvaltning og tilbagebetaling af kommunal momsafgift.
 Stk. 2.  Lønningsnævnets regnskabsår følger kommunernes.  

 Nævnets regnskab revideres af en af nævnet antagen revisor.
 § 14.  De den 1. juli 1969 gældende af kommuner og  

 kommunale sammenslutninger vedtagne og - for så vidt angår tjenestemandsansat  

 personale - af den hidtidige tilsynsmyndighed godkendte bestemmelser og  

 retningslinjer betragtes i relation til bestemmelserne i § 5 som godkendt af  

 lønningsnævnet.
 § 15.  Bekendtgørelsen træder i kraft den 1. oktober  

 1978. Samtidig ophæves bekendtgørelse nr. 513 af 3. oktober 1974 om  

 Kommunernes Lønningsnævn.
 Indenrigsministeriet, den 12. september  

 1978.
