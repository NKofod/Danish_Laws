Nr BSF 37 Forslag til folketingsbeslutning om indførelse af grønne afgifter for  

 erhverv Fremsat af Jes Lunde (SF) Margrete Auken (SF) Steen Gade (SF) Holger K.  

 Nielsen (SF) Anni Svanholt (SF) den 10. januar 1995 Folketinget opfordrer regeringen til at fremsætte lovforslag, der indebærer, at erhvervslivet i løbet af en kortere årrække kommer til at betale grønne afgifter i det omfang, det er nødvendigt for at få omstillet produktionen til at være økologisk bæredygtig.
Afgifterne skal udformes, så de i forhold til deres omkostningsvirkning  

 får den størst mulige effekt inden for bekæmpelse af - drivhuseffekten (CO2-udslip) - forsuring og skovdød (svovl) - udvaskning af næringssalte (gødning) - forurening af grundvandet (sprøjtemidler og gødning) - hjerneskader (opløsningsmidler) - fiskedød (klor m.v.).
Provenuet af afgifterne føres fuldt ud tilbage til erhvervslivet, så  

 virksomhederne samlet set ikke får forringet deres konkurrenceevne.
Pengene  

 fra afgifterne føres primært tilbage som lettelse i virksomhedernes udgifter  

 pr. beskæftiget og til direkte støtte for løsning af miljøproblemer.
 Folketinget opfordrer derudover regeringen til at fremlægge en strategi  

 for hurtig udfasning af tungmetaller og andre stærkt miljøskadelige stoffer  

 med henblik på et egentlig forbud mod anvendelse efter en kort årrække.
Bemærkninger til forslaget Et flertal i Folketinget vedtog i juni 1993 som et led i skattereformen at  

 indføre en række grønne afgifter for at tilskynde til en miljømæssigt mere  

 hensigtsmæssig adfærd.
Formålet var samtidig at vedtage en øget beskatning af  

 begrænsede ressourcer og forurening og en mindre beskatning af arbejdsløn.
 Dette princip støttede SF, men SF gav samtidig udtryk for, at partiet  

 fandt det helt uholdbart, at erhvervslivet, der foretager dispositioner over  

 en meget væsentlig del af det samlede ressourceforbrug, helt blev friholdt  

 for de grønne afgifter.
 Regeringen gav principielt SF medhold, og det resulterede i nedsættelsen  

 af et embedsmandsudvalg, det såkaldte Dithmer-udvalg, der skulle kulegrave  

 perspektivet for grønne afgifter i forhold til erhvervslivet.
Dithmer-udvalgets rapport udkom i april 1994, og den viste sig at udgøre  

 et godt udgangspunkt for forhandlingerne om grønne afgifter for  

 erhvervslivet, fordi den dokumenterede - at grønne afgifter kan tilrettelægges, så de gavner beskæftigelsen, og - at grønne afgifter er helt nødvendige, for at Danmark kan leve op til de  

 vedtagne handlingsplaner for nedbringelse af miljøbelastningen.
 Derfor finder SF det også særdeles kritisabelt, at der stadig halvandet år  

 efter vedtagelsen af skattereformen ikke er lagt et eneste lovforslag om  

 grønne afgifter for erhvervslivet på bordet fra regeringens side.
 SF har al mulig forståelse for, at det er godt at forhandle lovstoffet med  

 erhvervslivet, hvis det vil være med til konstruktivt at udforme  

 lovgivningen, så det får den bedst mulige miljømæssige virkning.
 Men nu er det i allerhøjeste grad på tide at sende et klart signal til  

 erhvervslivet om, at beslutningsfasen nærmer sig.
 SF finder derfor, at regeringen og SF snarest bør indgå en aftale om  

 indførelse af afgifterne, om det niveau de skal indføres på, om en plan for  

 gradvis stigning i dem og om den metode, der skal lægges til grund for  

 tilbageføring af provenuet til erhvervslivet.
 SF forventer, at afgifterne senest træder i kraft pr. 1. januar 1996, det  

 tidspunkt, hvor regeringen igen er fri af den handlingslammelse, den har  

 pålagt sig selv i finanslovforliget med Venstre og Det Konservative  

 Folkeparti.
 SF vil pege på følgende emner, som en aftale bør indeholde:
CO2 og drivhuseffekten CO2-afgiften på erhvervslivet bør som beskrevet i Dithmer-udvalgets  

 rapport sikre, at den CO2-målsætning, Folketinget har vedtaget, kan opfyldes.  

 Ud fra de seneste tal om afstanden mellem prognoser og handlingsplan synes et  

 niveau omkring 300 kr. pr. t at være nødvendigt.
 Derudover er der brug for at planlægge en langsigtet stigningstakt  

 samtidig med, at CO2-målsætningen i et længere forløb må strammes.
 SF minder i den forbindelse om, at forbrugerne i dag betaler CO2-afgift og  

 energiafgift på tilsammen omkring 600 kr. pr. t.
 SF er indstillet på, at det er nødvendigt at operere med særlige regler i  

 visse konkurrenceudsatte brancher, i alt fald indtil flere lande indser  

 nødvendigheden af substantielle CO2-afgifter.
 Meningen er ikke at lukke arbejdspladser, men at tvinge virksomhederne til  

 at producere med det mindst tænkelige energiforbrug.
Der kan blive tale om procesafhængige undtagelser koblet med energisyn som  

 anbefalet i Dithmer-rapporten eller en model med marginalafgifter i forhold  

 til en gennemsnitlig branchemæssig energiintensitet som anbefalet af  

 Arbejderbevægelens Erhvervsråd.
Andre muligheder kan også tænkes, men med  

 fastholdelse af den miljømæssige effekt.
 Hvis energisyn indgår i regelsættet, må det bygge på gradvist stigende  

 krav, i form af et stigende åremål på pay-back-tiden.
Trafikkens bidrag SF betragter det som en alvorlig mangel ved rapporten, at arbejdsgruppen  

 har fået besked på at lade trafiksektoren ude af betragtning.
 SF ved fra andre rapporter, at trafikken netop ikke kan opfylde sin del af  

 reduktionen i CO2-udslippene uden yderligere tiltag.
SF er af den opfattelse, at der er brug for en umiddelbar forhøjelse af  

 priserne på benzin og diesel, så de i stedet for at ligge i underkanten af  

 vore nabolandes, Tyskland og Sverige, kommer til at ligge over.
Prisafstanden  

 må afgøres af, hvad der kan lade sig gøre uden at skabe nye problemer med  

 grænsehandel.
For erhvervslivets vedkommende må SF derudover pege på, at vægtafgifterne  

 på lastbiler i Danmark ligger alt for lavt i en international sammenligning  

 (rapportens side 213). Efter aftalen om indførelse af en vejbenyttelsesafgift  

 er der sket forskydninger, men det samlede billede er formentlig uændret.
Der  

 er brug for at gøre transport dyrere på alle de områder, hvor man kan gøre  

 det, uden at omgåelsesmulighederne er for store.
Derfor bør regeringen med  

 det samme undersøge, hvor meget vægtafgiften kan sættes op.
Hensigten er også  

 at få en større del af godset flyttet til skinner, hvor energiomkostningen  

 pr. flyttet t/km er lavere.
 Danmark må selvsagt internationalt arbejde for højere afgiftsniveauer på  

 fossile brændstoffer af enhver art og en udligningsafgift på a-kraft, så der  

 ikke bliver nogen tilskyndelse til at skifte til denne energiform.
 SF vil gerne særskilt pege på flybrændstof som et område, hvor  

 internationale aftaler er af største vigtighed, fordi man formentlig ikke på  

 dette felt kan gøre ret meget nationalt (flyene vil blot tanke i et andet  

 land). SF vil dog i den forbindelse gerne have undersøgt, hvilke virkemidler  

 der kan bruges for at styrke DSB i konkurrencen med indenrigsflyene.
 Endelig bør det undersøges, om der generelt er en tilstrækkelig  

 afgiftsdifferentiering til fordel for de mindst forurenende brændstoftyper  

 for forskellige transportmidler, f.eks. skibes forbrug af forskellige typer  

 fuelolie.
Svovl og forsuring SF støtter som udgangspunkt Dithmer-rapportens forslag om en afgift på 15  

 kr. pr. kg svolvdioxid, kombineret med en model, hvor tærskelværdierne  

 gradvis sænkes.
 Men samtidig bør der allerede nu vedtages en strategi for en reduktion af  

 svovludslippet ud over de planlagte 80 pct. i forhold til 1980-niveauet, jf.  

 Dithmer-udvalgets bemærkninger i materialet til mødet med  

 erhvervsorganisationerne den 14. december 1994 om naturens tålegrænse.
Pesticider og vandmiljøet Der er et klart behov for hurtig handling på dette område, og SF opfordrer  

 regeringen til et øjeblikkeligt initiativ.
Det er SF's fornemmelse, at regeringen reelt er langt fremme med  

 forberedelsen af et forslag til forbud mod en række stoffer og afgift på  

 andre.
SF opfordrer til, at det vedtages hurtigst muligt, så yderligere  

 forurening af grundvandet undgås.
 Når pengene skal føres tilbage til jordbruget, er det SF's holdning, at en  

 del af provenuet skal bruges til at støtte udvikling af alternative  

 bekæmpelsesmetoder og økologisk landbrug og resten tilbageføres som areal-  

 eller persontilskud, så der gives den maksimale påvirkning i retning af at  

 nedbringe pesticidforbruget.
Kunstgødning SF vurderer, at der er behov for et betydeligt indgreb for at mindske  

 nitratforureningen, og SF mener ikke, at de hidtidige erfaringer giver  

 grundlag for at vente sig en løsning gennem gødningsplanerne.
SF foreslår en markant afgift på det marginale forbrug ud over 80 pct. af  

 den anbefalede tilførsel.
SF er åbne over for at diskutere andre modeller,  

 men målsætningen om en betydelig nedsættelse af nitratnedsivningen skal  

 ubetinget nås.
Tilbageføring må ske ved støtte til økologisk landbrug og som areal- eller  

 persontilskud.
Derudover kan man overveje støtte til miljøvenlig teknologi  

 som f.eks. gyllespredere med slæbeslanger m.v., der giver en mere effektiv  

 gødningsanvendelse.
Fosfor Der er efter SF's opfattelse brug for en undersøgelse af behovet for en  

 afgift på fosfor, der er en medvirkende faktor ved stærk algevækst.
Opløsningsmidler SF støtter en afgift på klorerede opløsningsmidler og vil gerne have  

 gennemført en vurdering af effekten af en afgift på 5 kr. pr. kg.
 SF støtter tilsvarende en afgift på VOC (flygtige organiske  

 opløsningsmidler) og vil gerne have en nøjere belysning af det afgiftsniveau,  

 der skal til for at nå den tidligere radikale miljøministers målsætning om en  

 halvering af forbruget af VOC.
 SF vil derudover gerne have belyst, hvordan man undgår en substitution med  

 benzin til f.eks. affedtning.
Tungmetaller SF foreslår, at regeringen hurtigst muligt kulegraver mulighederne for at  

 forbyde en række stoffer, eventuelt i specifikke anvendelsesformer.
For kviksølv og cadmium er der fastlagt udfasningsstrategier.
SF finder,  

 at der umiddelbart er behov for en tilsvarende strategi for bly.
 Hvis stoffer ikke kan fjernes helt, er den rigtige løsning formentlig  

 skrappe panteordninger.
 Når panteordninger introduceres, vil SF pege på muligheden for, at  

 indlevering af tungmetaller, der ikke er betalt pant for, bør honoreres,  

 f.eks. ved at man kan slippe for at betale pant på et nyanskaffet  

 NiCd-batteri ved at aflevere et gammelt.
Vand Regeringen argumenterer for, at en vandafgift for erhvervslivet ikke  

 generelt er nødvendig, fordi der er stor forskel på, hvor der er mangel på  

 vand.
SF er for så vidt miljømæssigt enig i denne betragtning.
 Til gengæld må afgiften så indføres efter regionale kriterier, fordi der  

 vitterligt er store problemer med en for kraftig vandindvinding i mange  

 områder.
 Afgiften bør derfor gælde i alle de områder, hvor vandindvindingen ikke er  

 bæredygtig, dvs. der, hvor der sker en gradvis sænkning af grundvandsspejlet,  

 og der, hvor en del af vandforsyningen allerede nu kommer fra overfladevand.  

 Beslutningsgrundlaget for dette er bragt i orden, idet Vandrådets rapport fra  

 1992 allerede har foretaget en udpegning af de relevante områder.
På den måde kan vandafgiften gøres miljømæssigt konsekvent.
Det er  

 samfundsøkonomisk spild at give kraftige incitamenter til vandbesparelser på  

 steder med rigeligt vand - og at undlade incitamenter på steder med mangel på  

 vand.
Spildevand SF støtter skattereformens planer om en spildevandsafgift.
SF vil  

 derudover pege på en afgift på direkte udledninger, så det undgås, at  

 spildevandet »søger den vej« uden om de afgifter, der knytter sig  

 til de kommunale rensningsanlæg.
Udledningsformerne bør sidestilles.
Kræftfremkaldende stoffer Dithmer-rapporten beskæftiger sig ikke med de kræftfremkaldende stoffer,  

 men henviser til et arbejde i Arbejdsministeriets regi.
 SF lægger vægt på, at der i dette regi aftales en strategi for den  

 hurtigst mulige udfasning af alle kræftfremkaldende stoffer.
Affald og emballage Danmark har i EU-sammenhæng de højeste emballageaffaldsmængder pr.  

 indbygger, bl.a. fordi Danmarks handlingsplaner på området har for lavt et  

 ambitionsniveau.
Målet om 50 pct. genanvendelse var reelt næsten nået, inden  

 det blev fastlagt som målsætning.
Skattereformen øger affaldsafgiften betydeligt fra 1997, men denne kan  

 ikke stå alene.
Der er også brug for en afgift, der målrettet kan begrænse de  

 lette affaldstyper, der nødvendigvis slipper billigt fra en ensrettet afgift  

 pr. t affald.
 SF vil dermed pege på en emballageafgift og efterlyser et udspil fra  

 regeringen på dette område.
Fortidens synder Regeringens målsætning om en finanslovbevilling på 350 mio. kr. årligt vil  

 gøre oprydningen efter fortidens synder til et projekt, der varer ca. 100 år  

 med den nu kendte viden.
 Især i en arbejdsløshedstid taler alt for at øge aktiviteten, specielt da  

 en række affaldsdepoter ellers med tiden kan true grundvandet.
 SF foreslår, at der som et led i en aftale om de grønne afgifter for  

 erhverv træffes aftale om en stigning i aktiviteten på dette område.
Tilbageføring af midler SF tilslutter sig, som det fremgår af beslutningsforslagets tekst, det  

 grundprincip, at provenuet af afgifter skal føres tilbage til erhvervslivet.  

 Formålet er at sikre afgifterne den størst mulige miljøeffekt uden at skade  

 beskæftigelse og konkurrenceevne.
SF tror på, at denne strategi er en nødvendig forudsætning for, at  

 miljøafgifterne på lidt længere sigt kan få en tilstrækkelig størrelse til,  

 at miljøbelastningen bliver nedbragt.
SF vil henvise skeptikere til at læse  

 professor Ernst von Weizsackers bog »Ecological Tax Reform«, der  

 efter SF's opfattelse indeholder en helt overbevisende argumentation på  

 miljøets vegne.
Tilbageføringen af provenuet kan dels ske til målrettet støtte for løsning  

 af miljøopgaver, herunder oprydning efter fortidens synder, men der vil først  

 og fremmest blive tale om en meget direkte tilbageføring.
SF har tidligere  

 nævnt de forskellige muligheder i jordbruget.
For industri, håndværk og  

 service er det SF's opfattelse, at der må arbejdes med en model, der bedst  

 muligt kan bidrage til at styrke beskæftigelsen.
Der må derfor blive tale om  

 en direkte reduktion i virksomhedernes beskæftigelsesafhængige udgifter under  

 den form, der administrativt og i forhold til EU er mest hensigtsmæssig.
Afslutning SF's mål med beslutningsforslaget er at fremskynde den politiske proces  

 til gavn for miljøet.
 Når økonomiske problemer trænger sig på, er politikere ofte hurtige til at  

 vedtage kriseløsninger.
Med miljøet er det desværre ofte anderledes.
Her nøjes mange med at holde  

 uforpligtende festtaler, mens der er alt for langt imellem viljen til konkret  

 handling.
 Beslutningsforslaget viser, at der på en lang række centrale områder er  

 brug for, at Folketinget tager fat og vedtager den lovgivning, der alt for  

 længe har været brug for.
