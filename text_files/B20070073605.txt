Kapitel 1   Fælles regler Kapitel 2   Egne genstande Kapitel 3   De indsattes adgang til leje m.v. af visse genstande, der er omfattet af kapitel 2 Kapitel 4   Adgangen til at medtage, besidde og råde over egne penge Kapitel 5   Vejledning, gennemgang af genstande og registrering m.v.
Kapitel 6   Forskellige bestemmelser Kapitel 7   Ikrafttræden, overgangsbestemmelser m.v.
Bekendtgørelse om indsattes adgang til at medtage, besidde og råde over egne genstande m.v. og penge i kriminalforsorgens institutioner (genstandsbekendtgørelsen) I medfør af § 36, stk. 2, 3 og 4, § 67, nr. 7 og 8, § 105, stk. 2, og § 111, stk. 4, i lov om fuldbyrdelse af straf m.v., jf. lovbekendtgørelse nr. 207 af 18. marts 2005 om fuldbyrdelse af straf m.v., som senest ændret ved lov nr. 527 af 6. juni 2007, og § 776, 1. pkt., i lov om rettens pleje, jf. lovbekendtgørelse nr. 1001 af 5. oktober 2006, fastsættes:
Kapitel 1 Fælles regler § 1. Indsatte i kriminalforsorgens institutioner har ret til at medtage, besidde og råde over egne genstande i institutionen, medmindre dette er uforeneligt med ordens- eller sikkerhedsmæssige hensyn, jf. straffuldbyrdelseslovens § 36, stk. 1. En indsat har ikke ret til at medtage, besidde og råde over mobiltelefon og lignende kommunikationsudstyr i institutionen, medmindre dette er foreneligt med ordens- og sikkerhedsmæssige hensyn, jf. straffuldbyrdelseslovens § 36, stk. 4.
Stk. 2. Reglerne i straffuldbyrdelseslovens § 36 og i denne bekendtgørelse finder tilsvarende anvendelse for varetægtsarrestanter.
Politiet og retten kan af hensyn til varetægtsfængslingens øjemed fastsætte andre begrænsninger med hensyn til varetægtsarrestanters adgang til at medtage, besidde og råde over genstande og penge i institutionen, jf. retsplejelovens § 773, samt træffe bestemmelse om ophør af sådanne begrænsninger.
 Stk. 3. § 2, stk. 1, nr. 4-8, nr. 10-11 og nr. 15,§§ 22-28, § 30 og § 35,stk. 2 og 3, finder ikke anvendelse i kriminalforsorgens pensioner.
Kapitel 2 Egne genstande Generelle begrænsninger i de indsattes adgangtil at medtage, besidde og råde over egne genstande § 2. Indsatte må ikke medtage, besidde eller råde over følgende genstande:
 1) Genstande, som besiddes i strid med den almindelige lovgivning, herunder lovgivningen om euforiserende stoffer og lovgivningen om våben og eksplosivstoffer.
 2) Genstande, som kan benyttes i forbindelse med misbrug af euforiserende stoffer og andre stoffer, der er forbudt efter den almindelige lovgivning.
 3) Alkohol.
 4) Genstande, som kan benyttes som våben, og andre personfarlige genstande.
 5) Genstande, som kan benyttes i forbindelse med flugt, herunder værktøj, tovværk og lignende.
 6) Genstande, som kan frembyde eller medføre risiko for sundhedsfare i institutionen.
 7) Genstande, som kan frembyde eller medføre risiko for brandfare i institutionen.
 8) Genstande, hvor det på grund af genstandens beskaffenhed ikke vil være muligt at foretage nødvendige undersøgelser af genstanden.
 9) Medicin, medmindre særlige omstændigheder taler for, at medicinen udleveres til den indsatte.
 10) Fotoudstyr, videokameraer og lignende samt kikkerter og lignende.
 11) Mobiltelefon og lignende kommunikationsudstyr, herunder visse spillekonsoller samt tilbehør mv. hertil.
 12) Tøj og andre genstande, der kan virke som en magtdemonstration over for andre.
 13) Tøj og lignende genstande med racistiske eller andre stærkt krænkende symboler eller slogans, som indsatte har mulighed for at bære på sig i institutionen.
 14) Proteinpulvere og lignende, der må antages at have som særligt formål at virke muskelopbyggende, medmindre der er tale om et produkt, som er indkøbt i institutionens butik eller ved institutionens foranstaltning.
 15) Computer, telefax og modem, jf. dog stk. 3.
 Stk. 2. Af ordens- og sikkerhedsmæssige hensyn gælder følgende med hensyn til udlevering af genstande, der opbevares af institutionen, og som er omfattet af stk. 1:
 1) Genstande, der er omfattet af stk. 1, nr. 12, herunder genstande, der kan virke som en magtdemonstration over for personalet, kan ikke udleveres af personalet til den indsatte i forbindelse med, at den indsatte skal på udgang og lignende.
 2) Genstande, der er omfattet af stk. 1, nr. 13, kan ikke udleveres til den indsatte til brug under udgang og lignende, hvor den indsatte ledsages af personalet.
3) Andre genstande, der er omfattet af stk. 1, kan udleveres til den indsatte til brug under udgang og lignende, hvis dette i det enkelte tilfælde er foreneligt med ordens- og sikkerhedsmæssige hensyn.
Tilsvarende gælder med hensyn til udlevering af genstande, som er omfattet af stk. 1, nr. 13, i forbindelse med uledsaget udgang.
Stk. 3. I de åbne fængsler kan institutionens leder eller den, der bemyndiges dertil, tillade udlevering af spillekonsoller, der er omfattet af stk. 2, nr. 11, og tillade installering af egen telefon på eget opholdsrum, medmindre ordens- og sikkerhedshensyn eller hensynet til beskyttelsen af den forurettede ved lovovertrædelsen i det enkelte tilfælde taler herimod, jf. telefonbekendtgørelsens § 6, stk. 1. I de åbne fængsler kan institutionens leder eller den, der bemyndiges dertil, endvidere tillade, at indsatte får udleveret computer til opstilling i eget opholdsrum, hvis uddannelses- eller arbejdsmæssige hensyn i det enkelte tilfælde taler derfor.
Der kan kun tillades udlevering af telefax og modem, når særlige grunde taler derfor, og det er foreneligt med ordens- og sikkerhedsmæssige hensyn.
Justitsministeriet, Direktoratet for Kriminalforsorgen, kan i ganske særlige tilfælde, og når det er foreneligt med ordens- og sikkerhedsmæssige hensyn, tillade udlevering af computer til indsatte i lukkede fængsler og arresthuse (Københavns Fængsler).
Særlige begrænsninger for indsatte i de lukkede fængsler § 3.  Udover de i § 2, stk. 1, nævnte egne genstande må indsatte i lukkede fængsler ikke medtage, besidde eller råde over:
 1) Fjernsyn, dvd- og cd-afspillere, alle typer spillekonsoller, radioer og lignende.
 2) Andre genstande, der kræver tilslutning til el-net eller batterier, jf. dog stk. 2, og § 2, stk. 3, 3. pkt.
 3) Tilbehør til genstande omfattet af nr. 1 og 2, jf. dog § 4, stk. 1.
 4) Pas.
 5) Genstande, som kan benyttes i stedet for penge, f.eks. checks, betalingskort og lignende.
Stk. 2. Institutionens leder eller den, der bemyndiges dertil, kan tillade, at en indsat får udleveret genstande, som er omfattet af stk. 1, nr. 2, hvis udlevering er begrundet i ganske særlige omstændigheder, herunder den indsattes sygdom, handicap eller lignende.
Institutionens leder eller den, der bemyndiges dertil, kan ligeledes tillade, at en indsat får udleveret eget armbåndsur, uanset at dette måtte være batteridrevet.
 Stk. 3. Genstande, som er omfattet af stk. 1, kan udleveres til brug under udgang, hvis dette i det enkelte tilfælde er foreneligt med ordens- og sikkerhedsmæssige hensyn.
 § 4. Uanset § 3, stk. 1, nr. 3, kan tilbehør til dvd- og cd-afspillere, spillekonsoller og lignende, som en indsat efter reglerne i kapitel 3 har fået stillet til rådighed af institutionen, udleveres i et sådant omfang, at den indsatte maksimalt er i besiddelse af i alt 30 originale dvd-film, cder, spil til spillekonsoller og lignende.
Stk. 2. I institutioner, hvor der som følge af klientellets karakter er ganske særlige sikkerhedsmæssige risici forbundet med udlevering af bestemte typer af dvd-film og lignende, kan institutionens leder bestemme, 1) at sådanne typer dvd-film og lignende ikke kan udleveres i institutionen, og 2) at kun dvd-film og lignende i ubrudt originalemballage kan medbringes i institutionen.
Særlige begrænsninger for indsatte i arresthusene, herunder Københavns Fængsler § 5. Udover de i § 2, stk. 1, nævnte egne genstande må indsatte i arresthusene ikke medtage, besidde eller råde over:
 1) Fjernsyn.
 2) Pas.
 3) Genstande, som kan benyttes i stedet for penge, f.eks. checks, betalingskort og lignende.
 Stk. 2. Genstande, som er omfattet af stk. 1, kan udleveres til brug under udgang, hvis dette i det enkelte tilfælde er foreneligt med ordens- og sikkerhedsmæssige hensyn.
 Overdragelse, udsendelse og plombering af genstande m.v.
§ 6. Det kan gøres til et vilkår for udlevering af genstande, der kræver tilslutning til el-net eller batterier, at genstanden 1) mærkes med henblik på at kunne identificere genstandens ejer, og 2) plomberes.
 § 7. Institutionens leder kan fastsætte regler om, at genstande, der kræver tilslutning til el-net eller batterier, i tilfælde hvor institutionen ikke selv kan foretage en tilstrækkelig undersøgelse af apparatet, kun kan udleveres på betingelse af, at den indsatte betaler for undersøgelsen.
 § 8.  Indsatte må ikke overdrage (sælge, bytte, udleje, pantsætte eller bortgive) eller udsende genstande, der er registrerede, jf. § 31.
 Stk. 2. Hvis ganske særlige omstændigheder taler for det, kan institutionens leder eller den, der bemyndiges dertil, give tilladelse til, at en registreret genstand overdrages eller sendes ud af institutionen.
§ 9. Institutionens leder fastsætter nærmere regler om udlevering af indsattes egne genstande.
Institutionens leder kan i denne forbindelse under hensyn til forholdene i den enkelte institution fastsætte yderligere begrænsninger i de indsattes ret til at medtage, besidde og råde over egne genstande i institutionen, herunder med hensyn til genstandenes størrelse, antal og art m.v.
 § 10. Institutionens leder kan fastsætte nærmere regler om benyttelsen af udleverede genstande.
 § 11. Institutionens leder eller den, der bemyndiges dertil, kan bestemme, at bestemte genstande ikke kan udleveres til en indsat, hvis udlevering konkret er uforenelig med ordens- og sikkerhedsmæssige hensyn.
Kapitel 3 De indsattes adgang til leje m.v. af visse genstande, der er omfattet af kapitel 2 Lukkede fængsler § 12. Indsatte i lukkede fængsler har, i det omfang det er praktisk muligt, jf. § 17, til brug i eget opholdsrum ret til at leje 1) fjernsyn, 2) radio, 3) dvd-afspiller og 4) cd-afspiller.
 Stk. 2. Indsattes ret til at leje genstande som nævnt i stk. 1 kan betinges af, at den indsatte accepterer at leje en enhed, der indeholder flere eller alle de genstande, der er nævnt i stk. 1.
 Stk. 3. Fjernsyn, som udlejes til indsatte, jf. stk. 1, nr. 1, må ikke kunne anvendes til at vise tekst-tv.
 § 13. Indsatte i lukkede fængsler kan få tilladelse til at leje en spillekonsol til brug i eget opholdsrum.
 Stk. 2. Spillekonsoller, der udlejes til indsatte skal være af en type, der er godkendt af direktoratet.
§ 14.  Indsatte i lukkede fængsler har, i det omfang det er praktisk muligt, jf. § 17, ret til gennem institutionen at købe 1) hårtørrer, 2) hår- og skægtrimmer, 3) barbermaskine, og 4) bordventilator.
§ 15.  Såfremt særlige uddannelses- eller arbejdsmæssige hensyn i det enkelte tilfælde taler derfor, kan indsatte i lukkede fængsler låne computere indkøbt af institutionen og opstillet i skolens regi.
Indsatte, der ikke har mulighed for at udarbejde skriftlige opgaver m.v. inden for det tidsrum, hvor disse lokaler er tilgængelige, kan undtagelsesvis få tilladelse til at få udleveret en computer til opstilling på egen celle.
Arresthuse, herunder Københavns Fængsler § 16. Indsatte i arresthusene, herunder Københavns Fængsler, har, i det omfang det er praktisk muligt, jf. § 17, ret til at leje fjernsyn til brug i eget opholdsrum.
 Stk. 2. Fjernsyn, som udlejes til indsatte jf. stk. 1, må ikke kunne anvendes til at vise tekst-tv.
Fælles bestemmelser § 17.  Til opfyldelse af de indsattes adgang til at leje og købe bestemte genstande efter reglerne i § 12, § 14 og § 16 påhviler det de lukkede fængsler og arresthusene, herunder Københavns Fængsler, at etablere lejeordninger m.v. for de nævnte genstande i et omfang, der i forhold til antallet af indsatte og forholdene i den enkelte institution i øvrigt, generelt må anses for dækkende i forhold til de indsattes behov for leje m.v.
 Stk. 2. Indsatte, hvis ønske om leje af fjernsyn og radio ikke umiddelbart kan imødekommes, skal ved adgang til fjernsyn og radio i fællesskabsrum eller lignende, have mulighed for at holde sig orienteret gennem radio- og fjernsynsudsendelser.
 § 18.  Priser for leje og køb af genstande efter reglerne i dette kapitel fastsættes svarende til de direkte omkostninger ved anskaffelse, reparation, vedligeholdelse, visse licensudgifter m.v.
 § 19. Direktoratet kan fastsætte maksimumspriser for udlejning og salg af genstande efter reglerne i dette kapitel.
 § 20.  Genstande, der ved leje eller køb stilles til rådighed for de indsatte efter reglerne i dette kapitel, skal, inden de udleveres til indsatte, plomberes med særlige markerings-stripes, så det kan kontrolleres, at genstanden ikke anvendes til gemmested for euforiserende stoffer eller lignende.
§ 21.  Ved udlejning af genstande efter reglerne i dette kapitel skal den indsatte efter vejledning herom ved sin underskrift erklære sig indforstået med, at 1) den pågældende er erstatningsansvarlig for genstanden efter dansk rets almindelige erstatningsregler, 2) hvis den pågældende forvolder skade på genstanden ved en erstatningspådragende adfærd, kan erstatningsbeløbet modregnes i den pågældendes vederlag for beskæftigelse, jf. straffuldbyrdelseslovens § 74 og varetægtsbekendtgørelsens § 95, 3) hvis den pågældende foretager indgreb i genstanden, herunder bryder plomberingen, vil genstanden blive udtaget af opholdsrummet, og 4) hvis den indsatte ved grovere gentagen erstatningspådragende adfærd forvolder skade på genstanden, vil adgangen til leje af genstanden efter dette kapitel til brug i eget opholdsrum kunne nægtes den pågældende.
Stk. 2. Ved salg af genstande efter reglerne i dette kapitel, skal den indsatte vejledes om, 1) at genstandene ikke må overdrages (sælges, byttes, udlejes, pantsættes eller bortgives) eller udsendes af institutionen, og 2) at genstandene alene kan medtages ved overførsel til anden institution, hvis den indsatte ved overførslen kan fremvise kvittering for køb af genstandene.
Kapitel 4 Adgangen til at medtage, besidde og råde over egne penge § 22. Penge, der er medtaget ved indsættelsen i institutionen, tilsendt under opholdet, modtaget ved besøg eller medtaget efter udgang, kan udleveres til indsatte i åbne fængsler og arresthuse.
 Stk. 2. I de lukkede fængsler og i Københavns Fængsler indsættes penge, der er medtaget ved indsættelsen i institutionen, tilsendt under opholdet, modtaget ved besøg eller medtaget efter udgang, på en konto i fængslet.
§ 23. Indsatte i åbent fængsel og arresthus (Københavns Fængsler) må højst være i besiddelse af 3.000 kr.
I lukkede fængsler, hvor de indsatte har tilladelse til at besidde kontante penge, må en indsat højst være i besiddelse af 1.500 kr.
Disse begrænsninger gælder ikke i institutioner for asylansøgere.
Stk. 2. Hvis det er påkrævet af ordens- eller sikkerhedsmæssige hensyn, kan institutionens leder under hensyn til forholdene i den enkelte institution fastsætte en lavere beløbsgrænse end den i stk. 1 anførte.
Institutionens leder kan ligeledes fastsætte begrænsninger med hensyn til hvilke betalingsenheder, de indsatte må være i besiddelse af.
§ 24. En indsat må kun anvende penge til formål, der er forenelige med hensynet til orden og sikkerhed i institutionen.
Institutionen kan forlange fornøden dokumentation for beløbets anvendelse.
 § 25. Institutionen skal i rimeligt omfang medvirke til, at indsatte kan købe daglige fornødenheder og købe eller leje andre ting enten i institutionens butik eller ved bestilling hos institutionens leverandører.
 Stk. 2. Bestilte genstande kan kun udleveres til en indsat, hvis den pågældende har betalt eller straks betaler for genstandene, jf. dog § 26, stk. 2.
 § 26. Institutionen kan nægte at medvirke til køb på afbetaling eller lignende.
 Stk. 2. Institutionen kan dog tillade udlevering af genstande, der er købt på afbetaling, hvis omstændighederne taler for det.
§ 27. Indsatte i lukkede fængsler og i Københavns Fængsler må ikke sende penge ud af institutionen, medmindre der er tale om udsendelse af arbejdspenge til nærstående, og ordens- eller sikkerhedsmæssige hensyn i det enkelte tilfælde ikke taler imod.
Institutionens leder eller den, der bemyndiges dertil, kan dog give tilladelse til udsendelse af andre penge end arbejdspenge, hvis ganske særlige omstændigheder i det enkelte tilfælde taler for det.
Stk. 2. I arresthusene kan institutionens leder eller den, der bemyndiges dertil, forbyde udsendelse af penge, såfremt ordens- eller sikkerhedshensyn i det enkelte tilfælde taler derfor.
Justitsministeriet, Direktoratet for Kriminalforsorgen, kan, hvis særlige omstændigheder taler derfor, godkende gennemførelse af ordninger som nævnt i stk. 1. Eventuel godkendelse gives for en tidsbegrænset periode.
§ 28. Institutionens leder fastsætter under hensyn til forholdene i den enkelte institution nærmere regler om anvendelse af penge i institutionen, herunder om medtagelse af penge til brug under udgang og i forbindelse med besøg.
I lukkede fængsler kan institutionens leder i denne forbindelse fastsætte regler om begrænsninger for indsattes anvendelse af penge, der er medtaget ved indsættelsen i institutionen, tilsendt under opholdet, modtaget ved besøg eller medtaget efter udgang, herunder regler om, at sådanne penge ikke må bruges til at købe bestemte ting, herunder f.eks. nydelsesmidler.
Kapitel 5 Vejledning, gennemgang af genstande og registrering m.v.
§ 29. Ved modtagelsen skal den indsatte vejledes om de begrænsninger, der er for at medtage, besidde og råde over egne genstande og penge.
Den pågældende skal i denne forbindelse have mulighed for at sende medbragte genstande og penge til en adresse uden for institutionen.
 Stk. 2. Den indsatte skal endvidere i relevant omfang vejledes om de begrænsninger, der efter § 2, stk. 2, § 3, stk. 3, og § 5, stk. 2, gælder med hensyn til udlevering af visse genstande i forbindelse med udgang og lignende.
§ 30. Institutionen skal gennemgå alle genstande og penge, som den indsatte ønsker at medtage i institutionen.
Ved gennemgangen skal genstandene og pengene desuden undersøges for at forhindre indsmugling af genstande og penge, som det er ulovligt at besidde i institutionen.
Stk. 2. I forbindelse med gennemgangen tages der stilling til, hvilke genstande og penge der udleveres til den pågældende.
Den indsatte skal underskrive en erklæring om, at udlevering af genstande og penge sker på den pågældendes eget ansvar, medmindre institutionen er ansvarlig efter dansk rets almindelige erstatningsregler.
Stk. 3. Hvis der er genstande eller penge, som ikke kan udleveres, skal institutionen endvidere mundtligt orientere den indsatte herom.
Der skal udfærdiges notat om, at den indsatte er vejledt om muligheden for at påklage afgørelsen til justitsministeren og om fristen for at indgive klage, jf. straffuldbyrdelseslovens § 111, stk. 2.
 § 31. Institutionens leder kan fastsætte regler om, at bestemte genstande altid skal registreres.
 Stk. 2. I lukkede fængsler og Københavns Fængsler skal genstande af større værdi, der udleveres til indsatte, registreres.
Stk. 3. Genstandene registreres på en særskilt liste for hver enkelt indsat.
Institutionens leder kan fastsætte regler om, at udlevering af de pågældende genstande betinges af, at listen underskrives af den indsatte.
 § 32. Genstande eller penge, som ikke udleveres til den indsatte eller sendes til en adresse uden for institutionen, skal opbevares og registreres af institutionen.
Stk. 2. Genstandene registreres på en særskilt liste for hver enkelt indsat.
Institutionens leder kan fastsætte regler om, at opbevaring af de pågældende genstande betinges af, at listen underskrives af den indsatte.
Stk. 3. Institutionen kan nægte at opbevare genstande under henvisning til genstandenes størrelse, antal og art.
Hvis opbevaring nægtes, skal institutionen hjælpe den indsatte med at finde passende opbevaring.
Opbevaringen skal ske uden udgifter for institutionen.
 Stk. 4. Institutionen kan undlade at registrere genstande og penge, der opbevares i en registreret kuffert, kasse eller lignende uden mulighed for sammenblanding med andres genstande.
 § 33. Reglerne i §§ 29-32 anvendes tilsvarende med hensyn til genstande og penge, der tilsendes under opholdet, modtages ved besøg eller medtages efter udgang.
§ 34. Hvis en indsat er væk fra institutionen i længere tid, skal institutionen sørge for, at den pågældendes genstande opbevares på depot.
Dette gælder også ved fravær, der skyldes undvigelse eller udeblivelse.
Aflåsning af indsattes opholdsrum kan midlertidigt anvendes i stedet for opbevaring på depot.
 Stk. 2. Når genstandene pakkes ned, skal det ved registrering eller plombering sikres, at de holdes adskilt fra andres genstande.
Stk. 3. Ved fravær, der skyldes undvigelse eller udeblivelse, skal institutionen opbevare de pågældende genstande i mindst 1 år.
Efter udløbet af denne frist kan genstandene afleveres til politiet.
Er det åbenbart, at genstandene er værdiløse, kan disse i stedet destrueres.
Kapitel 6 Forskellige bestemmelser Inddragelse og disciplinærstraf m.v.
 § 35. Hvis indsatte er i besiddelse af eller råder over genstande eller penge i strid med reglerne i denne bekendtgørelse eller regler udstedt af institutionens leder i medfør af denne bekendtgørelse, kan institutionen bestemme, at genstandene eller pengene skal inddrages med henblik på udlevering ved løsladelsen, medmindre institutionen træffer bestemmelse om konfiskation, jf. straffuldbyrdelseslovens § 73.
 Stk. 2. En indsat kan ikendes disciplinærstraf ved overtrædelse af § 2, § 3, stk.1, § 4, stk. 1, § 5, stk. 1, § 8, stk. 1, påbud efter § 11, § 21, stk. 2, nr. 1, § 23, stk. 1, § 24 og § 27, stk. 1, 1. pkt.
 Stk. 3. Institutionens leder kan fastsætte regler om disciplinærstraf for overtrædelse af regler fastsat i medfør af § 4, stk. 2, § 9, § 10, § 23, stk. 2, § 28, og § 31, stk. 1.
Opbevaring efter løsladelsen § 36. Genstande, som en indsat ikke medtager ved løsladelsen, skal opbevares af institutionen i mindst 3 måneder.
Efter udløbet af denne frist kan genstandene inddrages til nyttiggørelse i institutionen, sælges på offentlig auktion eller destrueres.
Kapitel 7 Ikrafttræden, overgangsbestemmelser m.v.
 § 37. Bekendtgørelsen træder i kraft den 1. juli 2007.
Stk. 2. Uanset bestemmelserne i § 3, stk. 1, nr. 1 og 2, bevarer indsatte, der, før disse bestemmelsers ikrafttræden henholdsvis den 15. april og 15. maj 2005, havde fået tilladelse til udlevering af egne genstande, som er nævnt i disse bestemmelser, under den fortsatte indsættelse 1) tilladelsen hertil, og 2) muligheden for at medbringe genstandene ved overførsel til andet lukket fængsel, hvor sådanne genstande var tilladt indtil ikrafttræden af henholdsvis § 3, stk. 1 nr. 1 og 2.
 Stk. 3. Uanset bestemmelsen i § 2, stk. 1, nr. 11 bevarer indsatte i åbent fængsel og arresthus, der har fået tilladelse til udlevering af spillekonsoller, som er omfattet af denne bestemmelse, under den fortsatte indsættelse i det pågældende åbne fængsel eller arresthus, tilladelsen hertil.
 Stk. 4. Bekendtgørelse nr. 208 af 18. marts 2005 om indsattes adgang til at medtage, besidde og råde over egne genstande og penge i kriminalforsorgens institutioner ophæves.
