Arbejdsformidlingskontorerne De statsanerkendte Arbejdsløshedskasser På given foranledning skal man meddele, at et medlem, der har arbejdsfrie  

 perioder som et tilbagevendende element i sit beskæftigelsesforhold  

 (sæsonbeskæftigelse), ikke kan anses for at være ledig eller til rådighed for  

 arbejdsmarkedet, hvis det på baggrund af en konkret vurdering må antages, at  

 medlemmet har begrænset sin rådighed ved at forbeholde sin arbejdskraft for  

 sæsonbeskæftigelse.
 Når et medlem tilmelder sig arbejdsformidlingen efter igennem nogle år kun  

 at have haft en form for beskæftigelse, hvor der har været længere  

 sæsonbestemte ledighedsperioder, skal kassen foretage en rådighedsvurdering.
Ved vurderingen skal kassen bl.a. lægge vægt på - om der er indgået aftale om genansættelse for den kommende sæson, - om medlemmet gennem flere sæsoner kun har haft den samme beskæftigelse, - om den faktiske arbejdstid i sæsonen tilnærmelsesvis udgør et helt  

 ansættelsesår, og - om medlemmet har afslået et andet arbejdsforhold på grund af  

 sæsonbeskæftigelsen.
 Hvis der på grundlag af vurderingen er en begrundet formodning om, at  

 medlemmet har forbeholdt sin arbejdskraft for en bestemt form for virksomhed,  

 vil medlemmet ikke kunne anses for at være ledig under sæsonophøret og vil  

 dermed ikke være dagpengeberettiget i denne periode.
 Det forbehold, at et medlem igennem nogle år kun har haft  

 sæsonbeskæftigelse, vil ikke i sig selv kunne medføre, at medlemmet ikke  

 anses for at stå til rådighed, idet en rådighedsvurdering altid er en konkret  

 vurdering, hvori samtlige relevante momenter skal indgå.
 I denne situation har kassen pligt til at undersøge, om der er andre  

 omstændigheder, der rejser tvivl, om medlemmet er til rådighed for  

 arbejdsmarkedet.
 For så vidt angår ledighed fra sæsonbetinget selvstændig virksomhed  

 henvises til reglerne om ophør med udøvelse af selvstændig virksomhed.
 Arbejdsdirektoratets cirkulære af den 1. juni 1983 vedrørende  

 dagpengeretten for ledere af campingpladser (lejrchefer) m.v. er hermed  

 ophævet.
 Det bemærkes, at direktoratet som led i en sanering af reglerne omkring  

 rådighed har udarbejdet udkast til en ny rådighedsbekendtgørelse, hvori der  

 er en bestemmelse om ret til dagpenge for medlemmer, der er/har været  

 beskæftigede ved sæsonbetinget arbejde.
 Dette cirkulære forventes derfor ophævet med den nye  

 rådighedsbekendtgørelse.
 P.D.V.
