Ankestyrelsens principafgørelse D-1-99 om offentlig/privat arbejdsgiver - behandlingsinstitution - fond - dagpenge Resume:
 En socialpædagogisk behandlingsinstitution, der var organiseret som en fond, blev anset for offentlig arbejdsgiver, idet fondens udgifter blev dækket med mere end 50% af offentlige midler.
 Kassation:
Der er kommet nye regler på området Love:
Lov om dagpenge ved sygdom eller fødsel - lovbekendtgørelse nr. 632 af 22. juli 1997 - § 1, stk. 4 Sagsfremstilling:
 En arbejdsgiver var et socialpædagogisk kollektiv, der var organiseret som en fond med det formål at yde praktisk og pædagogisk støtte til socialt truede unge i alderen 15-35 år gennem familiepræget fællesskab omkring dagligt arbejde.
 Fonden drev 3 institutioner, hvortil klienter - fortrinsvis med misbrugsproblemer - blev henvist af amter og kommuner.
 Fondens udgifter blev næsten udelukkende dækket af betaling fra amter og kommuner.
 Kommunen traf afgørelse om, at der ikke kunne ydes refusion for udbetalt løn under sygdom, idet fonden måtte anses for offentlig arbejdsgiver, jf. dagpengelovens § 1, stk. 4.
 Det blev i anken gjort gældende, at der ikke var tale om driftstilskud fra det offentlige, men udelukkende var tale om enkeltaftaler med amter og kommuner med efterfølgende fakturering.
 Afgørelse:
 Fonden havde ikke ret til refusion i forbindelse med en medarbejders fravær den 19. januar 1998, idet fonden måtte anses for offentlig arbejdsgiver i dagpengelovens forstand.
 Offentlige arbejdsgivere efter dagpengeloven er offentlige myndigheder samt private institutioner, hvis udgifter dækkes med mindst 50% af offentlige midler, jf. dagpengelovens § 1, stk. 4.
 Offentlige arbejdsgivere afholder udgifterne til dagpenge i hele fraværsperioden, jf. lovens § 1, stk. 2, nr. 2, § 3, stk. 4 og § 25, stk. 2.
 Dagpengeudvalget lagde ved afgørelsen vægt på, at fondens udgifter blev dækket med mere end 50% af offentlige midler.
 Dagpengeudvalget tiltrådte således kommunens afgørelse.
