 Elafgift - godtgørelse - finansiel  

 virksomhed med kunder uden for EU.
 Meddelelse:
 Der har overfor styrelsen været rejst spørgsmål om  

 godtgørelse af elafgift mv. for virksomheder med forsikrings- og  

 finansielle aktiviteter i relation til udenlandske kunder uden for EU, jf.  

 momslovens § 45, stk.4. På den baggrund har styrelsen fundet anledning  

 til at udsende en meddelelse om styrelsens opfattelse af dette.
Lovgrundlag Reglerne for godtgørelse af elafgift fremgår af  

 elafgiftslovens § 11, hvor elafgiftslovens § 11, stk. 1, 2 og 15 har  

 følgende ordlyd:
"Virksomheder, der er registreret efter merværdiafgiftsloven, kan,  

 bortset fra de i stk. 2 nævnte tilfælde, få tilbagebetalt  

 afgiften efter nærværende lov med undtagelse af 1 øre pr.  

 kWh, 1) af den af virksomheden forbrugte afgiftspligtige elektricitet og 2) af den afgiftspligtige elektricitet, der er medgået til  

 fremstilling af varme, der er forbrugt i virksomheden, og som er leveret  

 særskilt til virksomheden fra et fjernvarmeværk eller anden  

 varmeproducent, der er registreret efter  

 merværdiafgiftsloven.
Stk. 2. Tilbagebetaling kan dog ikke finde sted for  

 så vidt angår afsætning af de i bilaget til  

 nærværende lov nævnte ydelser." Stk 15. Afgiften tilbagebetales efter stk. 1 og stk. 14 i samme  

 omfang, som virksomheden har fradragsret for indgående  

 merværdiafgift for elektricitet og varme.
Til dokumentation af  

 tilbagebetalingsbeløbet skal virksomheden kunne fremlægge  

 fakturaer eller særskilte opgørelser, hvoraf størrelsen  

 af afgiften fremgår, jf.§ 11 a, stk. 8.
 Momslovens § 45, stk. 4 har følgende ordlyd:
 "Der ydes godtgørelse af afgift, som er betalt i forbindelse med  

 transaktioner omfattet af § 13, stk. 1, nr. 10 og 11, litra a-e, når  

 ydelsen leveres til aftagere uden for EU, eller når de  

 pågældende transaktioner er knyttet direkte til varer, som  

 udføres til steder uden for EU".
 Momsbekendtgørelsens § 31 har følgende ordlyd:
"Virksomheder, der efter lovens § 45, stk. 3-5, ønsker  

 godtgørelse af afgiften, skal lade sig anmelde til de statslige told-  

 og skattemyndigheder.
Til grund for beregning af godtgørelsen skal  

 virksomhederne føre et regnskab, idet regnskabet skal føres  

 på en sådan måde, at det kan danne grundlag for  

 opgørelsen af afgiften, som ønskes godtgjort".
Styrelsens opfattelse Det grundlæggende udgangspunkt for adgangen til  

 afgiftsgodtgørelse vedr. energiafgiftslovgivningen - herunder  

 også elafgiftsloven - er, at "energien" forbruges i den  

 momsregistrerede virksomhed i forbindelse med udøvelse af aktiviteter,  

 der er omfattet af afgifts-/momspligten i medfør af momsloven, hvilket  

 ikke i sig selv er tilfældet her, idet der er tale om aktiviteter, der  

 er omfattet af fritagelserne i momslovens § 13, i dette tilfælde stk.  

 1, nr. 10 og nr. 11, a-e.
 Virksomheder, der er anmeldelses- og regnskabspligtige efter  

 momsbekendtgørelsens § 31, er ikke af den grund omfattet af momslovens  

 og momsbekendtgørelsens regler om registreringspligt og kan derfor  

 ikke anses for momsregistrerede virksomheder i momslovens forstand.  

 Virksomheder, der alene er omfattet af anmeldelses- og regnskabspligten i  

 momsbekendtgørelsesn § 31, er ligeledes ikke omfattet af momslovens  

 bestemmelser om fradragsret, jf. endvidere elafgiftslovens § 11, stk. 15, men  

 derimod alene af lovens bestemmelser om momsgodtgørelse.
 Det er derfor styrelsens opfattelse, at virksomheder, der udøver  

 forsikrings- og genforsikringsvirksomhed og finansielle aktiviteter i  

 relation til udenlandske kunder uden for EU, ikke er berettiget til  

 godtgørelse af afgift af elektricitet, der forbruges i forbindelse med  

 den pågældende aktivitet, - uanset at virksomheden kan få  

 godtgørelse af moms i relation til de nævnte aktiviteter, jf.  

  momslovens § 45, stk. 4.
