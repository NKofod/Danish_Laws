Fremsat den 14. april 2016 af Eva Flyvholm (EL), Maria Reumert Gjerding (EL), Peder Hvelplund (EL), Henning Hyllested (EL), Christian Juhl (EL), Søren Egge Rasmussen (EL), Pernille Skipper (EL), Søren Søndergaard (EL), Jakob Sølvhøj (EL), Finn Sørensen (EL) og Nikolaj Villumsen (EL) Forslag til folketingsbeslutning om redegørelse for finansieringen af nye kampfly, før der foretages typevalg Folketinget pålægger regeringen at redegøre for, hvordan anskaffelsen af nye kampfly til det danske forsvar vil blive finansieret, før der træffes beslutning om, hvilken type kampfly der skal anskaffes.
Bemærkninger til forslaget Forsvarsforligspartierne, S, DF, V, LA, RV, SF og KF, har aftalt, at det danske forsvar skal have nye kampfly.
Det er en investering, der forventes at blive på 20-30 mia. kr. i anskaffelsessum og som  ved medregning af vedligeholdelses- og driftsomkostninger  kan blive en udgift på op mod 90 mia. kr. i flyenes levetid.
Det er med andre ord en gigantisk offentlig investering.
 Beslutningen om, hvilken af de kandiderende flytyper der skal anskaffes, er blevet udskudt nogle gange, men forventes nu at skulle tages i foråret 2016.
I den forbindelse er det gode spørgsmål, hvordan denne gigantiske investering skal finansieres.
Forsvarsministerens svar på dette spørgsmål har hidtil været, at flyene skal anskaffes inden for forsvarets ramme.
Men det er ikke et særlig konkret svar, idet rammen endnu ikke er fastlagt.
Det nye forsvarsforlig er forventelig først på plads i 2017, og det er således ikke aftalt, hvor stort forsvarsbudgettet vil være, når flyene skal betales.
 Valget af flytype og antallet af købte fly vil naturligvis have indflydelse på omkostningerne, men under alle omstændigheder er der tale om en betragtelig investering, som vil have konsekvenser enten for forsvarets økonomi eller for andre områder af det offentlige budget.
Der kan i høj grad sættes spørgsmålstegn ved, om det er realistisk, at udgiften kan afholdes inden for det nuværende forsvarsbudget.
Hvis der ikke ændres på den nuværende ramme, må kampflykøbet forventes at få store konsekvenser for det øvrige forsvar, idet det efterlader meget begrænsede muligheder for andre materielanskaffelser.
Hvis forsvarsbudgettet derimod skal hæves for at få de nye kampfly finansieret, må det forventes at få store konsekvenser andre steder i den offentlige sektor og dermed for den allerede hårdt pressede velfærd.
Det ligger forslagsstillerne meget på sinde, hvordan de fælles samfundsinvesteringer bliver prioriteret, og hvad skatteborgernes penge går til.
Derfor er det også vigtigt, at borgerne har mulighed for at gennemskue kampflykøbet og de heraf afledte økonomiske konsekvenser, før forsvarsforligskredsen træffer en endelig beslutning om typevalg.
Forsvarsministeren har i den sammenhæng tilkendegivet, at der skal være en grundig offentlig debat forud for valget af nyt kampfly.
I grundlaget for den debat bør såvel Folketinget som offentligheden have indsigt i, hvordan kampfly-anskaffelsen skal finansieres.
Det bør være klarlagt, hvordan finansieringen af de nye kampfly skal tilvejebringes, og over hvor lang tid flyene skal betales.
Det bør tydeligt fremgå, om kampflyene skal finansieres inden for forsvarets nuværende budgetramme, eller om forsvarsbudgettet skal stige, for at flykøbet kan finansieres.
 Enhedslisten mener derfor, at regeringen bør redegøre for, hvordan anskaffelsen af nye kampfly til det danske forsvar vil blive finansieret, før forsvarsforligskredsen binder sig til at gennemføre en handel med en af kampflyproducenterne.
Skriftlig fremsættelse Eva Flyvholm (EL):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om redegørelse for finansieringen af nye kampfly, før der foretages typevalg.
(Beslutningsforslag nr.
B 187) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
