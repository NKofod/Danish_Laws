 Fordring, betaling af rente eller afdrag.
 A klager for indkomståret 1995 over, at de stedlige  

 skattemyndigheder har anset beløb modtaget fra debitor  

 vedrørende fordring for betaling af rente og ikke afdrag.
 Det fremgår af sagen, at klageren samt B - herefter benævnt  

 klagerne - i 1995 havde en fordring mod debitor.
 Fordringens saldo udviste pr. den 1. juni 1995 227.253 kr., idet  

 mellemværendet er oplyst fortsat ikke at være endeligt afsluttet.
 Klagerens andel af fordringen udgjorde 1/3 og B´s andel 2/3.
Den omhandlede fordring opstod som følge af debitors salg i 1983 af  

 et hus til klagerne, hvilken ejendom senere konstateredes at være  

 mangelfuld.
Herom afsagdes af Retten i X den 10. april 1990 upåanket  

 dom, hvorefter debitor tilpligtedes at betale 152.500 kr. med procesrente og  

 sagsomkostninger til klagerne som i dommen nærmere anført.
 Efter en efterfølgende korrespondance, som ikke førte til  

 fordringens indfrielse, tinglystes den 5. juli 1995 udlæg i en anden  

 ejendom tilhørende debitor på rekvisition af klagerne.
 Som betingelse for udlæggets aflysning blev det på klagernes  

 vegne af klagernes daværende advokat meddelt debitor, at aflysning kun  

 kunne ske mod transport i det debitor tilkommende provenu ved det  

 igangværende salg af ejendommen, hvori udlægget var  

 foretaget.
 Dette vilkår tiltrådtes af debitor, og provenuet, i alt  

 90.689, 51 kr., fremsendtes herefter den 26. maj 1995 til advokaten  fra  

 debitors bank  uden nærmere meddelelse om, hvorledes beløbet  

 skulle afskrives på fordringen tilkommende klagerne.
Endvidere aftaltes i forholdet mellem klagerne og debitor, at debitor,  

 foruden den nævnte betaling, påbegyndte et afdragsforløb,  

 hvorved restfordringen amortiseredes gennem en månedlig betaling stor  

 600 kr. til klagerne.
I 1995 betaltes 12 x 600 kr.
 Der er under sagen fremlagt et brev af 28. februar 1995 fra advokaten til  

 debitor, hvori det for så vidt angår den nævnte  

 amortisationsordning er anført, at:
 "Mine klienter er endvidere indforståede med, at debitor  

 fortsætter med at afdrage restgælden med kr. 600,00 om  

 måneden".
 Det har ikke af debitor været tilkendegivet klagerne, hvorledes de  

 anførte betalinger skulle afskrives på den samlede fordring  

 tilkommende klagerne.
 Endvidere fremgår det ikke, at klagerne har meddelt debitor en  

 specificeret opgørelse eller anden tilkendegivelse om, hvorledes  

 betalingerne er anset afskrevet på fordringen.
 Der er fremlagt kopi af en uadresseret erklæring dateret den 15.  

 september 2000 underskrevet af klagerne, hvoraf fremgår, at de  

 indbetalinger i 1995 på 97.890 kr., som debitor foretog i 1995, var  

 afdrag på hovedstolen, som herefter er nedsat med det  

 pågældende beløb.
 De stedlige skattemyndigheder har ved den påklagede afgørelse  

 forhøjet klagerens indkomst med 32.630 kr. vedrørende den  

 anførte betaling svarende til klagerens andel på 1/3 af den  

 samlede fordring, jf. statsskattelovens § 6 e.
Skattemyndighederne har bl.a. henvist til, at der ikke findes nogen aftale  

 om afdrag på fordringens hovedstol.
Herefter er det modtagne  

 beløb med rette anset for rentebetaling, og skal derfor skal medregnes  

 i indkomstopgørelsen for det indkomstår, i hvilket det er  

 forfaldent til betaling, jf.
Landsskatterettens kendelse af 7. januar 1988,  

 TfS 1988.109, samt jf. fogedrettens kendelse som stadfæstet af  

 landsretten i TfS 1991.459 V.
 Klagerens advokat har over for Landsskatteretten nedlagt påstand om,  

 at klagerens kapitalindkomst vedrørende det påklagede  

 indkomstår nedsættes med 32.630 kr. svarende til den ved den  

 påklagede afgørelse foretagne forhøjelse.
 Til støtte herfor har advokaten bl.a. gjort gældende, at hele  

 det i 1995 fra debitor modtagne beløb medgik til dækning af den  

 i sagen omhandlede fordrings hovedstol, og at der ikke på noget  

 tidspunkt har været indgået nogen aftale mellem klagerne og  

 debitor om, hvad debitors indbetalinger har skullet dække, ligesom  

 debitor ikke i øvrigt har tilkendegivet noget om, hvorvidt  

 indbetalingerne har skullet anses at dække renter eller hovedstol.
Det har herefter været anført at være kreditor som har  

 bestemmelsesretten for så vidt angår beløbets anvendelse,  

 jf. grundlæggende skattemæssige og obligationsretlige principper  

 samt i overensstemmelse hermed bl.a. ligningsvejledningen 1997, side 593 og  

 Henry Ussing, "Obligationsretten - Almindelig del", 4. udgave 1967, side 309  

 - 312. Advokaten har bl.a. med henvisning til sidstnævnte fremstillings  

 side 310 anført, at valgretten, når skyldneren ikke har  

 tilkendegivet nogen bestemmelse, antages at tilkomme fordringshaveren med  

 visse begrænsninger, at ingen af disse begrænsninger konkret er  

 fundet at være relevante, og at det således må anses for  

 uomtvisteligt, at bestemmelsesretten er klagernes.
Herved har advokaten  

 anført, at det ikke - modsat hvad der har været antaget af den  

 stedlige skatteforvaltning - kan kræves, at der skal foreligge en  

 aftale mellem kreditor og debitor om, at betalingen skal anses for at  

 dække hovedstol.
Ved brev til debitor af 28. februar 1995 har det dog  

 under alle omstændigheder været tilkendegivet overfor debitor, at  

 der nu var tale om en "restgæld", således at der var sket en  

 nedskrivning af gælden, det vil sige af hovedstolen.
 Advokaten har endvidere gjort gældende, at TfS 1988.109 LSR, ikke  

 længere kan anses som udtryk for gældende skatteretlig praksis,  

 og at almindelige obligationsretlige regler som anført fører  

 til et andet resultat i denne sag.
For Landsskatteretten har debitor bl.a. tilkendegivet i 1995 at have  

 fratrukket beløbet 97.890 kr. vedrørende opgørelse af  

 kapitalindkomsten for dette år som renter af gæld.
Debitor har  

 endvidere udtalt, at ligningsmyndigheden i D Kommune i forbindelse med  

 behandlingen af debitors selvangivelse for det pågældende  

 år aktivt har taget stilling til spørgsmålet, og har  

 anerkendt, at der har været tale om renter af gæld, hvilket er  

 meddelt debitor den 27. april 1999 samt ved endelig årsopgørelse  

 den 21. juni 1999. Yderligere har debitor udtalt ikke at huske, hvad der har  

 været korresponderet om i den lange periode, hvor sagen mellem klagerne  

 og debitor har verseret, og at debitor ikke personligt har været i  

 kontakt med kreditor siden domsforhandlingen i Retten i X.
 Al kommunikation er senere af debitor anført at være  

 gået igennem klagernes advokat eller gennem debitors  

 ejendomsmægler, idet det under sagen omhandlede beløb blev  

 betalt direkte fra ejendomsmægleren til klagernes advokat.
 Debitor har herved alene anført det som sin andel af aftalen at  

 have accepteret, at overskud fra salget af debitors senere ejendom, som  

 klagerne gjorde udlæg i, blev overdraget til klagerne som betingelse  

 for, at ejendommen kunne sælges til tredjemand.
 Landsskatteretten skal udtale:
Efter det for retten oplyste findes det at måtte lægges til  

 grund, at debitors betaling af beløbet 90.689,51 kr. den 26. maj 1995  

 samt betalingen af de 12 månedlige beløb á 600 kr. i 1995  

 er foretaget uden, at debitor på noget tidspunkt overfor klagerne har  

 tilkendegivet, hvorvidt disse betalinger skulle anses som renter eller afdrag  

 på hovedstolen vedrørende det i sagen omhandlede tilgodehavende.  

 Endvidere findes det ikke godtgjort, at klagerne overfor debitor har  

 tilkendegivet, at betalingerne agtedes afskrevet på tilgodehavendets  

 hovedstol.
Endelig er det overfor retten oplyst, at debitor har fratrukket  

 beløbet som renter.
Det bemærkes herefter, at det i skatteretlig praksis antages, at  

 afdrag på gæld, der består af hovedstol og renter -  

 medmindre andet følger af retsforholdet mellem parterne - forlods  

 dækker påløbne renter, jf.
TfS 1988.109 LSR.
Herefter finder retten, at den omhandlede betaling med rette er anset for  

 betaling af rente.
Det bemærkes, at dette ikke ses at stride imod  

 almindelige obligationsretlige regler, hvorefter valgretten i en situation  

 som den foreliggende må tilkomme kreditor under visse  

 begrænsninger, begrundet i hensynet til debitors interesser, idet det  

 er debitors anerkendelsesværdige interesse at opnå fradrag for  

 den foretagne betaling.
Den påklagede afgørelse vil  

 således være at stadfæste.
