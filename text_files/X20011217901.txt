Teléfonos de México   spaltning  

 til América Móvil Fusionsskattelovens § 15 b, stk. 6, vedrører den  

 situation, hvor et udenlandsk selskab spaltes, og selskaberne, der deltager i  

 spaltningen, ikke omfattes af § 15 b, stk. 1. Reglen finder således  

 anvendelse når et udenlandsk selskab spaltes, og selskabet ikke har  

 aktiver og passiver tilknyttet et fast driftssted eller en fast ejendom i  

 Danmark.
I dette tilfælde vil det alene være relevant at sikre  

 skattemæssig succession for danske aktionærer i det indskydende  

 udenlandske selskab.
 For at opnå tilladelse til succession i den skattemæssige  

 anskaffelsessum på aktierne ved spaltning af et udenlandsk selskab skal  

 den udenlandske spaltning gennemføres på samme måde som en  

 tilsvarende dansk spaltning, eller i hvert fald have så mange  

 lighedspunkter med en dansk spaltning efter fusionsskattelovens regler, at  

 den kan sidestilles hermed.
Spaltning efter fusionsskattelovens regler Ifølge fusionsskattelovens § 15 a, stk. 2,  

 forstås ved en spaltning den transaktion, hvorved et selskab  

 overfører en del af eller samtlige sine aktiver og passiver til et  

 eller flere eksisterende eller nye selskaber ved i henhold til en pro  

 rata-regel at tildele sine selskabsdeltagere aktier eller anparter i det  

 eller de modtagende selskaber og eventuelt en kontant udligningssum på  

 højst 10 pct. af disse værdipapirers pålydende værdi  

 eller, når der ikke eksisterer en pålydende værdi, deres  

 bogførte værdi.
 Når det indskydende selskab ikke ophører i  

 forbindelse med spaltningen, skal de aktiver og passiver, der  

 overføres til det modtagende selskab eller til hvert af de modtagende  

 selskaber, udgøre en gren af en virksomhed, jf. fusionsskattelovens §  

 15 b, stk. 3. Ved en gren af en virksomhed forstås alle aktiver og  

 passiver i en afdeling af et selskab, som ud fra et  

 organisationsmæssigt synspunkt udgør en selvstændig  

 bedrift, d.v.s. en samlet enhed, der kan fungere ved hjælp af egne  

 midler, jf. fusionsskattelovens § 15 c, stk. 2, 2. pkt.
Aktiebesiddelse anses ikke for selvstændig  

 virksomhed.
Overdragelse af aktierne eller anparterne i et datterselskab kan  

 ikke anses som overdragelse af en virksomhed eller en gren af en virksomhed.  

 Anlægsaktier eller -anparter (typisk datterselskabsaktier) anses dog  

 for at udgøre en del af (en gren af) en virksomhed, når  

 overdragelsen sker i forbindelse med overdragelsen af virksomheden eller  

 virksomhedsgrenen, og overdragelsen af aktierne eller anparterne  

 skønnes at være organisatorisk begrundet, jf.
TfS 2000, 238, jf.  

 LV 2000 S.D.3.2.2.
Den foreliggende udenlandske spaltning Ved en ekstraordinær generalforsamling i  

 Teléfonos de México S.A. de C.V. afholdt d. 25. september 2000  

 vedtog selskabets aktionærer at fraspalte selskabets mexicanske  

 mobiltelefonaktiviteter samt hovedparten af selskabets internationale  

 aktiviteter til América Móvil S.A. de C.V.
Spaltningen blev gennemført ved en procedure efter  

 mexicansk selskabsret kaldet escisión eller "split-up", hvorved et  

 bestående selskab opretter et nyt selskab hvortil specificerede aktiver  

 og passiver overføres.
Denne procedure adskiller sig fra den procedure  

 efter hvilken en "spin-off" typisk gennemføres i USA, hvor et  

 moderselskab tildeler sine aktionærer aktier i et datterselskab.
Forud for den omhandlede spaltning gennemførtes en  

 omstrukturering af Telmex-koncernen.
Efter denne omstrukturering besad et  

 datterselskab af Teléfonos de México S.A. de C.V., Sercotel  

 S.A. de C.V., direkte eller indirekte aktierne i Radio Móvil Dipsa  

 S.A. de C.V. (Tercel) samt aktierne i de datterselskaber, der udøver  

 América Móvil's internationale forretningsaktiviteter samt  

 América Móvil's internationale investeringer.
Ved spaltningen af Teléfonos de México S.A.  

 de C.V. blev aktierne i Sercotel S.A. de C.V. overført til  

 América Móvil S.A. de C.V.
Dette fremgår af "Report dated  

 January 12, 2001 - TELMEX - Teléfonos de México, S.A. de C.V."  

 (s. 6).
 For hver aktie aktionærerne besidder i  

 Teléfonos de México S.A. de C.V. bliver aktionærerne  

 tildelt én aktie af samme aktieklasse i América Móvil  

 S.A. de C.V.
Afgørelse Spaltningen af Teléfonos de México S.A. de  

 C.V. har betydelige lighedspunkter med en spaltning efter fusionsskattelovens  

 regler, jf. fusionsskattelovens § 15 a, stk. 2; men idet det indskydende  

 selskab, Teléfonos de México S.A. de C.V., ikke ophører  

 ved spaltningen, skal de aktiver og passiver, der overføres til det  

 modtagende selskab, udgøre en gren af en virksomhed, jf.  

 fusionsskattelovens § 15 a, stk. 3, jf. § 15 c, stk. 2, 2. pkt.
Af ovenstående fremgår, at spaltningen af  

 Teléfonos de México blev gennemført ved at  

 overføre aktierne i Sercotel S.A. de C.V. til América  

 Móvil S.A. de C.V.
Aktiebesiddelse i sig selv anses ikke for  

 selvstændig virksomhed.
Overdragelse af aktierne i datterselskabet  

 Sercotel S.A. de C.V. kan ikke anses som overdragelse af en virksomhed eller  

 en gren af en virksomhed.
 Spaltningen af Teléfonos de México S.A. de  

 C.V. afviger på dette punkt afgørende fra de betingelser, en  

 spaltning skal opfylde for at kunne gennemføres efter  

 fusionsskattelovens regler om skattefri spaltning, jf. fusionsskattelovens §  

 15 a.
Der hersker en vis usikkerhed omkring hvordan spaltningen  

 af Teléfonos de México S.A. de C.V. nøjagtigt er blevet  

 gennemført.
Ansøger er ved Told- og Skattestyrelsens skrivelser  

 af 30. april 2001 samt 7. maj 2001 opfordret til at belyse sagen  

 nøjere.
Ansøger har ved skrivelse af 22. maj 2001 meddelt Told-  

 og Skattestyrelsen, at det ikke har været muligt for ansøger at  

 fremskaffe yderligere relevant dokumentation.
 På det foreliggende grundlag kan Told- og  

 Skattestyrelsen ikke imødekomme ansøgers anmodning om  

 tilladelse til succession på aktionærsiden, jf.  

 fusionsskattelovens § 15 b, stk. 6, ved spaltning af Teléfonos de  

 México S.A. de C.V.
Afgørelsen er bindende for alle danske  

 aktionærer i Teléfonos de México S.A. de C.V., jf.
TfS  

 1999, 449.
