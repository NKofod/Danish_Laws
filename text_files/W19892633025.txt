 En tv-reklame for sportsudstyr, hvori der blev anvendt en  

 freelance-ansat programmedarbejder hos TV 2, der medvirkede i TV 2's  

 udsendelser 2-3 gange om måneden, blev anset for at være i strid med § 2,  

 stk. 2, i bekendtgørelse om indholdet af reklameindslag, der bringes i TV 2,  

 som indeholder et forbud mod, at programmedarbejdere medvirker i reklamer i  

 TV 2.
 I skrivelse af 27. november 1989 har Forbrugerrådet klaget til Radio~ og  

 TV-Reklamenævnet over en reklame for Hummel sportsudstyr, udsendt i TV 2,  

 idet man finder, at reklamen er i strid med § 2, stk. 2, i bekendtgørelse om  

 indholdet af reklamer der bringes i TV 2. Forbrugerrådet henviser til, at der  

 i reklamen anvendes en programmedarbejder ved TV 2.
 TVR er i skrivelse fra sekretariatet af 29. november 1989 blevet bedt om  

 en udtalelse vedrørende klagen.
 I svarskrivelse af 4. december 1989 anfører TVR, at TVR forstår det i § 2,  

 stk. 2, anvendte begreb »programmedarbejdere« som primært  

 omfattende de fastansatte medarbejdere hos TV 2, men med den modifikation, at  

 visse personer, der kun indirekte er tilknyttet TV 2, eksempelvis via en  

 freelance-ansættelse, kan være så markante personer i et tv-program, at de  

 ikke kan optræde i en reklame, der udsendes i TV 2.
Vedrørende Frank Arnesens ansættelse oplyser TVR, at han er  

 freelance-ansat hos TV 2. TVR oplyser desuden at Frank Arnesen har medvirket  

 i TV 2's udsendelser 2-3 gange om måneden.
Han optræder i disse udsendelser  

 stort set ikke på skærmen, idet han kun fungerer som medkommentator ved  

 udenlandske fodboldkampe.
 Radio- og TV-Reklamenævnet har behandlet klagen, og har truffet følgende  

 afgørelse:
 Nævnet finder, at den omhandlede reklame er i strid med § 2, stk. 2, i  

 bekendtgørelse om indholdet af reklamer, der bringes i TV 2, idet nævnet  

 udfra en konkret vurdering af ansættelsesforholdets karakter, herunder hvor  

 ofte Frank Arnesen har optrådt i TV 2's programmer, anser Frank Arnesen for  

 omfattet af forbudet mod anvendelse af programmedarbejdere i § 2, stk. 2.
 Nævnet har herved lagt vægt på, at Frank Arnesens tilknytning til TV 2  

 beror på en skriftligt kontrakt, og at Frank Arnesen medvirker i TV 2's  

 programmer flere gange hver måned.
 Nævnets afgørelse er enstemmig.
