 Bekendtgørelse om udbetaling af supplerende ydelse for udsendt personel m.v.
 I medfør af § 11 b, stk. 2 og 4, i lov om forsvarets personel, jf. lovbekendtgørelse nr. 667 af 20. juni 2006, som ændret ved lov nr. 1539 af 18. december 2018 og lov nr. 2386 af 14. december 2021, fastsættes:
Kapitel 1 Anvendelsesområde og definitioner § 1. Bekendtgørelsen finder anvendelse på sager efter § 11 b i lov om forsvarets personel vedrørende udbetaling af en supplerende skattepligtig løbende ydelse til skadelidte ansatte og tidligere ansatte på Forsvarsministeriets område eller deres efterladte ægtefælle og efterladte børn samt sager om udbetaling af en skattepligtig løbende tillægsydelse til den skadelidtes børn.
 § 2. I denne bekendtgørelse forstås ved:
 1) Børn: Egne biologiske børn, adoptivbørn samt stedbørn, hvor den berettigede til en supplerende skattepligtig løbende ydelse har indgået ægteskab med stedbarnets forælder, og stedbarnet er medtaget til forsørgelse i det fælles hjem.
2) Efterladt ægtefælle: Den, der på dødstidspunktet er gift med en person, der er eller har været ansat på Forsvarsministeriets område, og som afgår ved døden.
Det er en forudsætning, at ægteskabet var indgået, før afdøde var fyldt 65 år, før afdøde blev berettiget til en supplerende skattepligtig løbende ydelse samt mindst tre måneder før dødsfaldet, medmindre dødsfaldet skyldes et ulykkestilfælde eller en akut infektionssygdom indtruffet efter ægteskabets indgåelse.
 3) Skadelidte: Den, der som ansat på Forsvarsministeriets område er blevet pådraget en skade ved tilskadekomst under eller som følge af tjenesten under udsendelse til udlandet.
 4) Tilskadekomst: Hændelse, der har forårsaget, at en ansat på Forsvarsministeriets område har pådraget sig en skade under eller som følge af tjenesten under udsendelse til udlandet.
 5) Udsendelse: Deltagelse i Forsvarets konfliktforebyggende, fredsbevarende, fredsskabende, humanitære og andre lignende opgaver, som ansatte på Forsvarsministeriets område udsendes til udlandet for at løse.
Kapitel 2 Ydelse til skadelidte § 3. En skadelidt er berettiget til en supplerende skattepligtig løbende ydelse, når 1) den skadelidte ikke er omfattet af lov om tjenestemandspension eller lov om pensionering af civilt personel m.v. i forsvaret på tidspunktet for tilskadekomsten, 2) Arbejdsmarkedets Erhvervssikring eller Ankestyrelsen har anerkendt tilskadekomsten som en arbejdsskade, 3) Arbejdsmarkedets Erhvervssikring eller Ankestyrelsen har truffet afgørelse om, at den skadelidte har lidt et tab af erhvervsevnen, herunder eventuelt midlertidigt, på mindst 15 pct., og 4) den skadelidte enten er blevet afskediget som følge af tilskadekomsten, eller den skadelidte efter en hypotetisk vurdering ville være blevet afskediget som følge af tilskadekomsten, jf. §§ 4 og 5.
§ 4. En skadelidt anses for at være blevet afskediget som følge af tilskadekomsten, når 1) tilskadekomsten er anført som afskedigelsesårsagen, eller 2) tilskadekomsten ikke er anført som afskedigelsesårsagen, men der vurderes at være årsagssammenhæng mellem afskedigelsen og tilskadekomsten.
 Stk. 2. Ved vurderingen efter stk. 1, nr. 2, kan der navnlig lægges vægt på oplysninger om begrundelsen for afgørelsen om afskedigelse, den skadelidtes personalemæssige forhold, den skadelidtes helbred, herunder lægefaglige vurderinger m.v. og omfang af sygefravær, kommunale forløb og afgørelser fra Arbejdsmarkedets Erhvervssikring og Ankestyrelsen.
§ 5. En skadelidt anses for efter en hypotetisk vurdering at ville være blevet afskediget som følge af tilskadekomsten, når 1) tilskadekomsten vurderes at have gjort den skadelidte uarbejdsdygtig i et omfang, hvor den pågældende ville være blevet afskediget som følge af tilskadekomsten, såfremt den pågældendes ansættelse på Forsvarsministeriets område ikke var ophørt, og 2) der ikke forud for den skadelidtes hypotetiske afskedigelse vurderes at være konkurrerende forhold, som selvstændigt kunne have medført afskedigelse.
 Stk. 2. Ved vurderingen efter stk. 1, nr. 1, kan der navnlig lægges vægt på oplysninger om den skadelidtes erhvervsforløb efter afgangen fra Forsvarsministeriets område og den beskæftigelse, som den skadelidte er i stand til at varetage, herunder om den skadelidte har beskæftigelse på normale vilkår på arbejdsmarkedet, om skadelidte har beskæftigelse på særlige vilkår, og om skadelidte er tilkendt førtidspension eller lignende.
 Stk. 3. Ved vurderingen efter stk. 1, nr. 2, kan der navnlig lægges vægt på oplysninger om, hvorvidt den skadelidte havde helbredsforringelse af andre årsager end tilskadekomsten, og hvorvidt der forelå forhold, som ville have været uforenelige med den skadelidtes fortsatte ansættelse på Forsvarsministeriets område, herunder om vedkommende var straffet.
 § 6. Den supplerende skattepligtige løbende ydelse beregnes som differencen mellem de øvrige ydelser, som den skadelidte vil få udbetalt, jf. stk. 2, og de ydelser, som den skadelidte ville have fået udbetalt, hvis den skadelidte havde været ansat som tjenestemand, jf. stk. 3.
 Stk. 2. I beregningsgrundlaget for, hvad den skadelidte i øvrigt vil få udbetalt, indgår følgende ydelser:
 1) Erhvervsevnetabserstatning i henhold til lov om arbejdsskadesikring og lov om erstatning og godtgørelse til tidligere udsendte soldater og andre statsansatte med sent diagnosticeret posttraumatisk belastningsreaktion.
 2) Engangsbeløb og løbende udbetalinger som følge af ansættelsesforholdet eller som følge af tilskadekomsten i tjenesten, og som en tjenestemand i en tilsvarende situation ikke ville få udbetalt.
 3) Arbejdsgiverfinansierede pensionsordninger.
 4) Arbejdsmarkedets Tillægspension (ATP).
 5) Pension i henhold til lov om tjenestemandspension.
 Stk. 3. I beregningsgrundlaget for, hvad den skadelidte ville have fået udbetalt, hvis den skadelidte havde været ansat som tjenestemand, indgår følgende ydelser:
 1) Erhvervsevnetabserstatning i henhold til lov om arbejdsskadesikring og lov om erstatning og godtgørelse til tidligere udsendte soldater og andre statsansatte med sent diagnosticeret posttraumatisk belastningsreaktion.
 2) Tilskadekomstpension i henhold til lov om tjenestemandspension.
 3) Arbejdsmarkedets Tillægspension (ATP).
Stk. 4. I beregningsgrundlaget efter stk. 2 og 3 indgår ikke ydelser, der kommer til udbetaling fra privattegnede pensions- og forsikringsordninger og ydelser som følge af ansættelsesforhold på det private arbejdsmarked eller andre statslige arbejdergivere end Forsvarsministeriet og myndigheder på Forsvarsministeriets område.
For så vidt angår stk. 2 gælder dette dog ikke for pension i henhold til lov om tjenestemandspension.
 Stk. 5. Ydelser, der kommer til udbetaling efter § 11 a, § 11 c og § 11 d i lov om forsvarets personel, indgår ikke i beregningsgrundlaget efter stk. 2 og 3.
 Stk. 6. Ved beregning af ydelsen omregnes engangsbeløb, og værdien af arbejdsgiverfinansierede pensionsordninger og Arbejdsmarkedets Tillægspension (ATP) til en løbende månedlig ydelse.
 § 7. Den supplerende skattepligtige løbende ydelse efterreguleres, hvis de ydelser, som ligger til grund for beregningen, ændres.
 § 8. En skadelidt er berettiget til en supplerende skattepligtig løbende ydelse med virkning fra den 1. i måneden efter, at betingelserne for at modtage ydelsen er opfyldt, jf. dog stk. 2.
 Stk. 2. For en ansat eller en tidligere ansat, der er kommet til skade under eller som følge af tjenesten under udsendelse til udlandet før den 14. august 1996, kan udbetaling af en supplerende skattepligtig løbende ydelse tidligst ske med virkning fra den 1. januar 2018.
 § 9. Retten til en supplerende skattepligtig løbende ydelse er livsvarig, såfremt betingelserne for at modtage ydelsen forbliver opfyldt.
 Stk. 2. Hvis Arbejdsmarkedets Erhvervssikring eller Ankestyrelsen, efter at der er truffet afgørelse om, at den skadelidte har lidt et tab af erhvervsevnen på mindst 15 pct., senere træffer afgørelse om et ændret erhvervsevnetab, som indebærer, at den supplerende skattepligtige løbende ydelse nedsættes eller bortfalder, tillægges denne afgørelse kun fremadrettet virkning, og der indtræder ikke en tilbagebetalingspligt for den skadelidte.
Kapitel 3 Ydelse til en efterladt ægtefælle § 10. En efterladt ægtefælle bliver berettiget til en supplerende skattepligtig løbende ydelse, hvis 1) vedkommendes ægtefælle har været berettiget til en supplerende skattepligtig løbende ydelse og senere afgår ved døden, eller 2) vedkommendes ægtefælle, som ikke er omfattet af lov om tjenestemandspension eller lov om pensionering af civilt personel m.v. i forsvaret, omkommer under eller som følge af tjenesten under udsendelse til udlandet, og Arbejdsmarkedets Erhvervssikring eller Ankestyrelsen har anerkendt ægtefællens dødsfald som en arbejdsskade.
 § 11. Den supplerende skattepligtige løbende ydelse beregnes som differencen mellem de øvrige ydelser, som den efterladte ægtefælle vil få udbetalt, jf. stk. 2, og de ydelser, som en efterlevende ægtefælle efter en tjenestemand ville få udbetalt, jf. stk. 3.
 Stk. 2. I beregningsgrundlaget for, hvad den efterladte ægtefælle i øvrigt vil få udbetalt, indgår følgende ydelser:
 1) Forsørgertabserstatning i henhold til lov om arbejdsskadesikring og lov om erstatning og godtgørelse til tidligere udsendte soldater og andre statsansatte med sent diagnosticeret posttraumatisk belastningsreaktion.
 2) Engangsbeløb og løbende udbetalinger som følge af ansættelsesforholdet i tilfælde af dødsfald, og som en efterlevende ægtefælle efter en tjenestemand i en tilsvarende situation ikke ville få udbetalt.
 3) Afdødes arbejdsgiverfinansierede pensionsordninger.
 4) Ægtefællepension i henhold til lov om tjenestemandspension.
 Stk. 3. I beregningsgrundlaget for, hvad en efterlevende ægtefælle efter en tjenestemand ville få udbetalt, indgår følgende ydelser:
 1) Forsørgertabserstatning i henhold til lov om arbejdsskadesikring og lov om erstatning og godtgørelse til tidligere udsendte soldater og andre statsansatte med sent diagnosticeret posttraumatisk belastningsreaktion.
 2) Ægtefællepension i henhold til lov om tjenestemandspension.
Stk. 4. I beregningsgrundlaget efter stk. 2 og 3 indgår ikke ydelser, der kommer til udbetaling fra privattegnede pensions- og forsikringsordninger og ydelser som følge af ansættelsesforhold på det private arbejdsmarked eller andre statslige arbejdergivere end Forsvarsministeriet og myndigheder på Forsvarsministeriets område.
For så vidt angår stk. 2 gælder dette dog ikke for pension i henhold til lov om tjenestemandspension.
 Stk. 5. Ydelser, der kommer til udbetaling efter § 11 a i lov om forsvarets personel, indgår ikke i beregningsgrundlaget efter stk. 2 og 3.
 Stk. 6. Ved beregning af ydelsen omregnes engangsbeløb og værdien af afdødes arbejdsgiverfinansierede pensionsordninger, såfremt dette kommer til udbetaling som et engangsbeløb, til en løbende månedlig ydelse.
 § 12. Den supplerende skattepligtige løbende ydelse til den efterladte ægtefælle efterreguleres, hvis de ydelser, som ligger til grund for beregningen, ændres.
 § 13. En efterladt ægtefælle er berettiget til en supplerende skattepligtig løbende ydelse med virkning fra den 1. i måneden efter den skadelidtes dødstidspunkt, jf. dog stk. 2-4.
 Stk. 2. Er en ansat omkommet under eller som følge af tjenesten under udsendelse til udlandet, bliver den efterladte ægtefælle berettiget til en supplerende skattepligtig løbende ydelse med virkning fra den 1. i måneden efter, at Arbejdsmarkedets Erhvervssikring eller Ankestyrelsen har anerkendt den ansattes dødsfald som en arbejdsskade.
 Stk. 3. For en ansat, der er omkommet under eller som følge af tjenesten under udsendelse til udlandet før den 14. august 1996, kan udbetaling af en supplerende skattepligtig løbende ydelse til en efterladt ægtefælle tidligst ske med virkning fra den 1. januar 2018.
 Stk. 4. Er en ansat omkommet under eller som følge af tjenesten under udsendelse til udlandet, og er den efterladte ægtefælle berettiget til efterindtægt som følge af afdødes ansættelsesforhold på Forsvarsministeriets område, bliver ægtefællen berettiget til en supplerende skattepligtig løbende ydelse med virkning fra den 1. i måneden efter efterindtægtens ophør.
 § 14. Retten til en supplerende skattepligtig løbende ydelse til en efterladt ægtefælle er livsvarig, jf. dog stk. 2.
 Stk. 2. Hvis en efterladt ægtefælle indgår nyt ægteskab og bliver berettiget til mere end én supplerende skattepligtig løbende ydelse, sker der kun udbetaling af den supplerende skattepligtige løbende ydelse, der er størst.
Kapitel 4 Ydelser til børn § 15. Hvis en skadelidt er berettiget til en supplerende skattepligtig løbende ydelse, bliver dennes børn under 21 år hver især berettiget til en skattepligtig løbende tillægsydelse.
 Stk. 2. Hvis en skadelidt, der får udbetalt en supplerende skattepligtig løbende ydelse, senere afgår ved døden, bliver den afdødes børn under 21 år hver især berettiget til en supplerende skattepligtig løbende ydelse.
 Stk. 3. Hvis en ansat, som ikke er omfattet af lov om tjenestemandspension eller lov om pensionering af civilt personel m.v. i forsvaret, omkommer under eller som følge af tjenesten under udsendelse til udlandet, og Arbejdsmarkedets Erhvervssikring eller Ankestyrelsen har anerkendt dødsfaldet som en arbejdsskade, bliver den afdødes børn under 21 år hver især berettiget til en supplerende skattepligtig løbende ydelse.
Stk. 4. For hvert barn kan der kun udbetales én ydelse efter reglerne i stk. 1 og 2 eller 3. Er betingelserne i både stk. 1 og 2 eller 3 opfyldt, finder alene stk. 2 eller 3 anvendelse.
Er betingelserne i både stk. 2 og 3 opfyldt, sker der udbetaling af den ydelse, der er størst.
 § 16. Den skattepligtige løbende tillægsydelse efter § 15, stk. 1, udgør et beløb svarende til det, som en tjenestemands børn modtager i børnepensionstillæg i henhold til lov om tjenestemandspension.
 § 17. Den supplerende skattepligtige løbende ydelse efter § 15, stk. 2 og 3, beregnes som differencen mellem de øvrige ydelser, som de efterladte børn hver især vil få udbetalt, jf. stk. 2, og de ydelser, som efterladte børn efter en tjenestemand hver især ville få udbetalt, jf. stk. 3.
 Stk. 2. I beregningsgrundlaget for, hvad de efterladte børn hver især i øvrigt vil få udbetalt, indgår følgende ydelser:
 1) Engangsbeløb og løbende udbetalinger som følge af ansættelsesforholdet i tilfælde af dødsfald, og som efterladte børn efter en tjenestemand i en tilsvarende situation ikke ville få udbetalt.
 2) Afdødes arbejdsgiverfinansierede pensionsordninger.
 3) Børnepension i henhold til lov om tjenestemandspension.
 Stk. 3. I beregningsgrundlaget for, hvad de efterlevende børn efter en tjenestemand hver især ville få udbetalt, indgår børnepension i henhold til lov om tjenestemandspension.
Stk. 4. I beregningsgrundlaget efter stk. 2 og 3 indgår ikke ydelser, der kommer til udbetaling fra privattegnede pensions- og forsikringsordninger og ydelser som følge af ansættelsesforhold på det private arbejdsmarked eller andre statslige arbejdergivere end Forsvarsministeriet og myndigheder på Forsvarsministeriets område.
For så vidt angår stk. 2 gælder dette dog ikke for pension i henhold til lov om tjenestemandspension.
 Stk. 5. Ydelser, der kommer til udbetaling efter § 11 a i lov om forsvarets personel, indgår ikke i beregningsgrundlaget efter stk. 2 og 3.
 Stk. 6. Ved beregning af ydelsen omregnes engangsbeløb og værdien af afdødes arbejdsgiverfinansierede pensionsordninger, såfremt dette kommer til udbetaling som et engangsbeløb, til en løbende månedlig ydelse.
 § 18. Den supplerende skattepligtige løbende ydelse til efterladte børn efterreguleres, hvis de ydelser, som ligger til grund for beregningen, ændres.
 § 19. Skadelidtes børn er hver især berettiget til en skattepligtig løbende tillægsydelse efter § 15, stk. 1, med virkning fra det tidspunkt, hvor den skadelidte er berettiget til en supplerende skattepligtig løbende ydelse efter § 8, jf. dog stk. 2-4.
 Stk. 2. Børn, der ikke er født på det tidspunkt, der følger af stk. 1, er berettigede til en skattepligtig løbende tillægsydelse med virkning fra fødselstidspunktet.
 Stk. 3. Adoptivbørn er tidligst berettigede til en skattepligtig løbende tillægsydelse med virkning fra adoptionstidspunktet.
 Stk. 4. Stedbørn er tidligst berettigede til en skattepligtig løbende tillægsydelse med virkning fra det tidspunkt, hvor skadelidte har indgået ægteskab med stedbarnets forælder, og stedbarnet er medtaget til forsørgelse i det fælles hjem.
 § 20. Efterladte børn er hver især berettiget til en supplerende skattepligtig løbende ydelse efter § 15, stk. 2 og 3, med virkning fra den 1. i måneden efter den skadelidtes dødstidspunkt, jf. dog stk. 2-4.
 Stk. 2. Er en ansat omkommet under eller som følge af tjenesten under udsendelse til udlandet, bliver efterladte børn berettigede til en supplerende skattepligtig løbende ydelse med virkning fra den 1. i måneden efter, at Arbejdsmarkedets Erhvervssikring eller Ankestyrelsen har anerkendt den ansattes dødsfald som en arbejdsskade.
 Stk. 3. Børn, der ikke er født på det tidspunkt, der følger af stk. 1, er berettigede til en supplerende skattepligtig løbende ydelse med virkning fra fødselstidspunktet.
Stk. 4. Er den efterladte ægtefælle eller de efterladte børn berettigede til efterindtægt som følge af afdødes ansættelsesforhold på Forsvarsministeriets område, bliver børnene berettigede til en supplerende skattepligtig løbende ydelse med virkning fra den 1. i måneden efter efterindtægtens ophør.
Afdødes særbørn påvirkes ikke af, at den efterladte ægtefælle er berettiget til efterindtægt.
 § 21. Retten til en skattepligtig løbende tillægsydelse varer til og med den måned, hvor barnet fylder 21 år, såfremt betingelserne for, at den skadelidte kan modtage en supplerende skattepligtig løbende ydelse, forbliver opfyldt.
 Stk. 2. Et stedbarn, der flytter hjem til sin anden forælder og medtages til forsørgelse i dette hjem, vil med virkning fra den 1. i den følgende måned ikke længere være berettiget til en skattepligtig løbende tillægsydelse.
 § 22. Retten til en supplerende skattepligtig løbende ydelse varer til og med den måned, hvor barnet fylder 21 år.
 Stk. 2. Et stedbarn, der flytter hjem til sin anden forælder og medtages til forsørgelse i dette hjem, vil med virkning fra den 1. i den følgende måned ikke længere være berettiget til en supplerende skattepligtig løbende ydelse.
Kapitel 5 Ikrafttræden m.v.
 § 23. Bekendtgørelsen træder i kraft den 1. januar 2022.
§ 24. Afgørelser i sager truffet før den 1. januar 2022 om en supplerende skattepligtig løbende ydelse til skadelidte og deres efterladte ægtefælle og efterladte børn, som på afgørelsestidspunktet ikke var omfattet af § 11 b i lov om forsvarets personel, opretholdes.
Tilsvarende opretholdes afgørelser i sager truffet før den 1. januar 2022 om en skattepligtig løbende tillægsydelse til børn af skadelidte, som på afgørelsestidspunktet ikke var omfattet af § 11 b i lov om forsvarets personel, jf. dog stk. 2.
Stk. 2. Uanset stk. 1 vil klager over afgørelser truffet før den 1. januar 2022 i sager om en supplerende skattepligtig løbende ydelse og i sager om en skattepligtig løbende tillægsydelse blive behandlet efter de hidtil gældende regler.
Afgørelserne vil dog ikke kunne ændres til ugunst for klageren.
 § 25. Ansøgninger om en supplerende skattepligtig løbende ydelse og ansøgninger om en skattepligtig løbende tillægsydelse, som ikke er færdigbehandlet ved bekendtgørelsens ikrafttrædelse, behandles efter bestemmelserne i denne bekendtgørelse.
