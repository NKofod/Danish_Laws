 Udtalt, at man ikke havde indvendinger imod, at der oprettedes et nyt  

 fælleskommunalt register Det fælleskommunale Kontrol- og Opfølgningsgrundlag  

 (FKO), samt at der i forbindelse hermed foretoges ændringer i Det  

 fælleskommunale Sagshenvisnings- og Advissystem.
 Kommunernes Landsforening anmodede i beretningsåret Registertilsynet om  

 en udtalelse dels vedrørende et udkast til forskrifter for et nyt  

 fælleskommunalt register Det fælleskommunale Kontrol- og Opfølgningsgrundlag  

 (FKO), dels vedrørende forslag til ændringer i Det fælleskommunale  

 Sagshenvisnings- og Advissystem.
 Baggrunden for oprettelsen af Det fælleskommunale Kontrol- og  

 Opfølgningsgrundlag (FKO) var, at der ved lov om ændring af forskellige  

 lovbestemmelser om kontrol med udbetaling af offentlige ydelser m.v. (lov nr.  

 387 af 13. juni 1990) blev tilvejebragt hjemmel til, at de kommunale  

 myndigheder i forbindelse med administration af bl.a. lov om dagpenge ved  

 sygdom og fødsel og lov om social bistand kunne indhente oplysninger i  

 elektronisk form fra andre offentlige myndigheder og A-kasser.
 Tilrettelæggelsen af den påtænkte kontrolordning blev behandlet på et møde  

 i Registerrådet, i beretningsåret 1990, i hvilken anledning Registertilsynet  

 udtalte, at man ikke havde afgørende indvendinger mod den praktiske  

 tilrettelæggelse af den af Kommunernes  Landsforening planlagte ordning.
 Det fremgik af det nu modtagne udkast til forskrifter, at formålet med  

 registeret var at lette kommunernes administrative opgaver i forbindelse med  

 indhentning af oplysninger af økonomisk art til brug for beregning og  

 udbetaling af sociale ydelser samt sagsopfølgning.
 Med hensyn til de foreslåede ændringer i Det fælleskommunale  

 Sagshenvisnings- og Advissystem fremgik det, at disse var udarbejdet under  

 hensyntagen til de i Registertilsynets udtalelse fra 1990 indeholdte  

 bemærkninger.
 Registertilsynet udtalte herefter, at man ikke havde indvendinger imod  

 registerets oprettelse til varetagelse af de formål, der fremgik af sagen,  

 ligesom man ikke havde indvendinger imod de ønskede ændringer af Det  

 fælleskommunale Sagshenvisnings- og Advissystem, således som de fremgik af  

 det fremsendte forslag.
 Registertilsynet fandt imidlertid, at de foreslåede ændringer i Det  

 fælleskommunale Sagshenvisnings- og Advissystem var så væsentlige, at lov om  

 offentlige myndigheders registres procedureregler skulle iagttages, herunder  

 at kommunalbestyrelserne skulle foretage fornyet tilslutning til registeret,  

 jf. lov om offentlige myndigheders registre § 7, stk. 4.
 Registertilsynet udbad sig endelig snarest oplyst, hvilke overvejelser man  

 havde gjort sig i anledning af, at tilsynet i sin udtalelse i 1990  

 forudsatte, at der - inden kontrolordninger blev iværksat - blev truffet  

 foranstaltninger, med henblik på information af modtagere af  

 arbejdsløshedsunderstøttelse eller Statens Uddannelsesstøtte om den  

 fremtidige kontrolordning, herunder ved udformningen af de relevante  

 blanketter.
 Registertilsynet har efterfølgende inden beretningsårets udløb modtaget  

 underretning herom samt eksemplarer af de anvendte blanketter.
 (* 1) Registertilsynets Årsberetning 1991 side 83.
