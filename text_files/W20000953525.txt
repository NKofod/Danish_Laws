Landsskatteretskendelse Repo-forretning - bank/fagforbund - provisioner Bindende forhåndsbesked Reference:
FBL § 8, stk. 2 A bank klagede til Landsskatteretten over  

 Ligningsrådets afgørelse af 23. februar 1999 i henhold til  

 skattestyrelseslovens kapitel 2 A om bindende forhåndsbesked.
Ved denne  

 afgørelse var det fastslået, at fagforbund ikke havde  

 fradragsret for løbende provisioner vedrørende indgåelse  

 af rammeaftaler om adgang til at indgå repo-forretninger.
 Spørgsmålene til Ligningsrådet var  

 følgende:
 "1.
Vil en repo-forretning mellem en bank og et fagforbund som  

 beskrevet nedenfor (variant 1) være at anse for lån med  

 sikkerhedsstillelse i værdipapirer ? 2.
Vil en repo-forretning mellem en bank og et fagforbund som  

 beskrevet nedenfor (variant 2) være lån med sikkerhedsstillelse i  

 værdipapirer ? 3.
Vil fagforbundet have fradragsret for løbende  

 provisioner vedrørende indgåelse af rammeaftaler om adgang til  

 at indgå repo-forretninger ?" Ligningsrådet havde besvaret de stillede  

 spørgsmål således:
 " Svar:
 1.
 Ja, for så vidt angår den oprindelige handel,  

 men ikke for den efterfølgende handel til udligning af  

 udtrækningen.
 2.
 Ja, for så vidt angår den del der faktisk  

 tilbageleveres.
 3.
Nej." Det var alene spørgsmål 3, der var  

 påklaget til Landsskatteretten.
Det fremgik af sagens oplysninger, at banken havde  

 forespurgt Ligningsrådet på vegne af fagforbund, der var bankens  

 kunder.
De omhandlede fagforbund var fagforeninger, som var omfattet af  

 fondslovens § 2, stk. 1, nr. 1, og som var skattepligtige efter reglerne om  

 arbejdsmarkedssammenslutninger, jf. fondsbeskatningslovens § 1, stk. 1, nr.  

 3, og som derfor skulle opgøre skattepligtige indtægter og  

 udgifter efter fondsbeskatningslovens § 8 og § 9.
 Om baggrunden for anmodningen havde banken blandt andet  

 oplyst, at der som følge af den ændrede frekvens i forbindelse  

 med overenskomstforhandlingerne på arbejdsmarkedet fra to-årige  

 til for mange fagforbund et-årige overenskomstperioder stilledes  

 øgede krav til de enkelte fagforbunds evne til at være likvide i  

 forbindelse med disse forhandlinger.
 Forpligtigelsen til at være likvid i forbindelse med  

 overenskomstforhandlinger begrænsede fagforbundenes muligheder for at  

 placere deres midler bedst muligt, idet løbetiden for de valgte  

 perioder ofte ville være afstemt med overenskomstperiodens  

 udløb.
Dette havde ført til, at A bank - for papirer som  

 lå i depot i banken - ville tilbyde fagforbundene adgang til at rejse  

 likviditet via deres obligationsbeholdninger ved indgåelse af  

 repo-forretninger.
Fagforbundene ville få mulighed for frit at kunne  

 placere deres midler uden hensyn til tidspunktet for  

 overenskomstforhandlinger.
 Alternativet til brug af repo-forretninger kunne  

 være enten afvikling af fagforbundenes fondsbeholdninger eller  

 belåning af værdipapirerne.
Fagforbundene fremskaffede likviditet ved som kunde  

 på en given dato (f.eks. den 1. juli) at sælge en post  

 obligationer til banken til en aftalt kurs (typisk markedskursen på  

 handelsdagen). Samtidig aftaltes det, at kunden (tilbage)købte en  

 identisk post obligationer til levering på en fremtidig dato (f.eks.  

 den 1. oktober) til en aftalt terminskurs.
Både salg og genkøb  

 registreredes i Værdipapircentralen.
En sådan låneforretning havde i de senere  

 år været en af de væsentligste finansieringsinstrumenter  

 på penge- og kapitalmarkedet og kunne sidestilles med lån mod  

 sikkerhed i værdipapirer, hvor lånets udbetaling modsvaredes af  

 det kontante salg, og hvor hovedstol og renter tilbagebetaltes i form af det  

 aftalte terminskøb.
Den udbredte brug af repo-forretninger skyldtes,  

 at långiver - i modsætning til en mere traditionel belåning  

 af værdipapirer - kunne disponere over de pågældende  

 værdipapirer i låneperioden.
 Det var oplyst, at der mellem banken og fagforbundet blev  

 indgået en aftale vedrørende uigenkaldeligt tilsagn om ramme for  

 repo-forretninger.
 Der var fremlagt følgende aftaledokument:
"AFTALE  

 vedrørende  

 uigenkaldeligt tilsagn  

 om ramme for  

 REPO-FORRETNINGER Undertegnede fagforbund/-forening og A BANK indgår herved aftale om  

 en ramme til at indgå repo-forretninger.
Rammen for repo-forretninger udgør kr.
 Ovennævnte uigenkaldelige tilsagn om ramme for repo-forretninger  

 vil være gældende i 364 dage fra den 1. februar 1998 at  

 regne.
 Omkostningerne ved ovennævnte ramme er 0,5 0/00 i provision pr.  

 år, som betales kvartårligt forud.
 Provisionsbeløbet kan debiteres konto nr.:
, den Forpligtende underskrifter A BANK" Udover omkostninger for at indgå en rammeaftale betalte  

 fagforbundene blandt andet renter til banken, når der blev  

 indgået en repo-forretning.
Renter var inkluderet i den aftalte  

 terminskurs.
Den aftalte terminskurs fastsattes således, at den  

 fastlagte forretning afspejlede markedsvilkårene for lån med en  

 løbetid svarende til længden af terminshandlen.
Repo-forretningerne, der var uigenkaldelige fra bankens side blev  

 indgået med det formål, at give de faglige organisationer  

 mulighed for i tilfælde af konflikt på arbejdsmarkedet at  

 fremskaffe likviditet inden for en periode på 364 dage.
Det var oplyst,  

 at perioden skyldtes banktekniske forhold, men at forhandling om  

 indgåelse af ny rammeaftale ville kunne foregå efter  

 udløbet af en periode.
Ligningsrådet havde besvaret det stillede spørgsmål nr.  

 3 om fradragsret for de løbende provisioner benægtende.
Det var  

 i den forbindelse anført, at da den omhandlede udgift havde relation  

 til placering af fagforbundenes formue, måte den omhandlede udgift  

 behandles på lige fod med andre udgifter til formueadministration.
Ligningsrådet havde erklæret sig enig i Told- og  

 Skattestyrelsens bemærkning om, at den omhandlede omkostning ikke var  

 en rente i skattemæssig forstand.
Renter adskilte sig fra  

 provisionsydelser, låneafgifter, præmier og andre omkostninger  

 ved låneformidling.
Sådanne udgifter kunne ganske vist være  

 fradragsberettiget, når de opfyldte betingelserne i ligningslovens § 8,  

 stk. 3, men der var ikke tale om renter, selvom navnlig provisioner ofte  

 beregnedes løbende på samme måde som renter.
Der  

 fremhævedes i den forbindelse, at formålet med  

 provisionsydelserne var et andet, idet de var erlagt som arbejdsvederlag for  

 at formidle lånearrangementerne, mens renterne var godtgørelse  

 for, at selve kapitalen var stillet til rådighed.
Der henvistes til  

 "Skat personer" af Isi Foighel og Kjeld Hemmingsen, 1996-97, side 135.
 Det fremgik af fondsbeskatningslovens § 8, stk. 1, at fagforbundene ved  

 opgørelsen af den skattepligtige indkomst skulle medregne indkomst ved  

 erhvervsmæssig virksomhed samt blandt andet renteindtægter.  

 Gaver, løbende ydelser og kontingenter medregnedes derimod ikke til  

 arbejdsmarkedssammenslutningers skattepligtige indkomst.
Ifølge § 8, stk. 2, kunne fagforbundene ved opgørelsen af  

 den skattepligtige indkomst efter § 8, stk. 1, alene fradrage de udgifter,  

 der vedrørte de indtægter, som var skattepligtige.
Dog kunne  

 fradrag for renteudgifter og fradrag efter ligningslovens § 6 (visse  

 kurstabsfradrag) foretages, uanset om udgifterne eller tabene ikke  

 vedrørte erhvervelsen af de skattepligtige indtægter.
 Da provisionen, fagforbundene skulle betale til banken, ikke var en rente,  

 var der efter fondsbeskatningslovens § 8, stk. 2, kun fradrag for udgiften  

 til provisionen, såfremt den vedrørte de indtægter, som  

 var skattepligtige.
Der henvistes til Ligningsvejledningens afsnit S.H.18.2, hvoraf det  

 fremgik, at det ved afgørelsen af, om en driftsomkostning  

 vedrører indkomstkilder, hvis indtægter var skattepligtige, er  

 princippet bag selskabsskattelovens § 9, stk. 1, der var vejledende.
I  

 selskabsskattelovens § 9, stk. 1, var anført, at "De i § 1, stk. 1,  

 nr. 6, og § 2, stk. 1, litra a, b og f, nævnte selskaber og foreninger  

 m.v. kan ved opgørelsen af den skattepligtige indkomst kun  

 fratrække udgifter, som vedrører de indkomstkilder, hvis  

 indtægter er skattepligtige." Det fremgik af selskabsskattelovens § 1, stk. 4, at "Som indtægt ved  

 erhvervsmæssig virksomhed for de i stk. 1, nr. 6, omhandlede foreninger  

 m.v. betragtes indtægt ved næringsvirksomhed eller anden  

 forretningsvirksomhed, herunder indtægt ved drift, udlejning eller  

 bortforpagtning af fast ejendom." Fagforbundenes formue og virke måtte antages i alt overvejende grad  

 at være baseret på skattefrie kontingentindtægter.  

 Udgifter, der alene afholdtes med henblik på ikke-erhvervsmæssig  

 kontingentopkrævning m.v. kunne for arbejdsmarkedssammenslutninger ikke  

 fradrages ved indkomstopgørelsen, mens udgifter, der både  

 vedrørte erhvervelsen af skattefri og skattepligtige indtægter,  

 skulle - såfremt der ikke var andre holdepunkter -fordeles efter  

 forholdet mellem den skattefrie og skattepligtige indtægt.
Med hensyn til klagerens henvisning til Departementets udtalelse i TfS  

 1995.124 vedrørende det udvidede driftsomkostningsbegreb  

 anførte Ligningsrådet, at det var en betingelse for anvendelse  

 heraf, at udgiften afholdtes inden for den skattemæssige relevante del  

 af foreningens virksomhed.
Dermed havde afgørelsen ikke relevans i  

 denne sammenhæng.
 Klageren havde nedlagt påstand om, at svaret på  

 spørgsmål 3 blev ændret til "ja".
Klageren havde over for Landsskatteretten blandt andet anført, at  

 der var en markant forskel på renteafkastet på lange og korte  

 obligationer, og at muligheden for indgåelse af repo-forretninger  

 medførte, at fagforbundene kunne investere i lange obligationer, fordi  

 der nu kunne ses væk fra behovet for pludseligt salg i forbindelse med  

 en konfliktrisikos opståen.
Fagforbundene opnåede herved en bedre  

 forrentning af deres kapital.
 Klageren havde derfor udviklet et produkt, hvor der var indgået en  

 aftale, der sikrede, at fagforbund kunne indgå de nødvendige  

 repo-forretninger, f.eks. i forbindelse med en konfliktsituation.
Klageren kunne selvfølgelig ikke selv bære risikoen ved at  

 skulle indgå en større mængde repo-forretninger på  

 samme tid, og klageren måtte derfor afdække risikoen til anden  

 side.
Klageren krævede derfor en løbende provision for at stille  

 den pågældende facilitet til rådighed for  

 fagforbundene.
Det var klagerens opfattelse, at de pågældende fagforbund  

 havde skattemæssigt fradragsret for de pågældende  

 provisioner.
Selv om de pågældende provisioner fremtrådte  

 som løbende provision for at have en kreditfacilitet i form af  

 repo-forretninger til rådighed, var der reelt tale om udgifter, der  

 vedrørte formueplejen.
 Udgifterne vedrørte derfor udelukkende den del af fagforbundets  

 ikke erhvervsmæssige virksomhed, der var skattepligtigt - nemlig  

 formueafkastet, idet såvel renteindtægter som kursgevinster  

 på obligationer var skattepligtige efter fondsbeskatningslovens § 8, og  

 udgiften var således fradragsberettiget ifølge § 8, stk. 2,  

 hvorefter: "Ved opgørelse af indkomst efter stk. 1 kan alene fradrages  

 udgifter, der vedrører indtægter, som er  

 skattepligtige....".
 Klageren påstod ikke, at de pågældende provisioner var  

 renter, men at der var tale om fradragsberettigede omkostninger.
 Fradragsretten skulle efter klagerens opfattelse afgøres efter  

 reglerne i fondsbeskatningsloven, og ikke efter reglerne i  

 selskabsskattelovens § 9, idet fagforbundene var skattepligtige af  

 renteindtægter o.l. efter selskabsskatteloven.
 Klageren havde i den forbindelse anført, at Skatteministeriet,  

 departementet i TfS 1995.124 , havde udtalt, at det såkaldte udvidede  

 driftsomkostningsbegreb, der gjaldt for skattepligtige fonde, også var  

 gældende for skattepligtige arbejdsmarkedssammenslutninger.
I udtalelsen anførte departementet ganske vist, at dette begreb kun  

 havde meget begrænset betydning, da arbejdsmarkedssammenslutninger i  

 alt overvejende grad var baseret på skattefri kontingenter.
Imidlertid  

 var der i spørgsmålet om provisioner vedrørende  

 repo-forretninger klart tale om tilknytning til skattepligtige  

 indtægter (afkast af obligationer), men ingen relation til  

 fagforbundets almindelige kontingentbaserede virksomhed.
Der var  

 således tale om en omkostning, der klart og entydigt kunne  

 henføres til den skattepligtige del af arbejdsmarkedssammenslutningens  

 virke, nemlig formueforvaltningen.
Den rent faglige side af fagforbundenes  

 virke havde selvsagt ikke brug for mulighederne for at indgå  

 repo-forretninger, hverken af hensyn til sin service overfor medlemmer eller  

 øvrig virksomhed.
Klageren anførte over for Landsskatteretten, at det  

 selvfølgelig var et spørgsmål, hvad der skulle  

 forstås ved "tæt tilknytning". Man burde her huske på  

 fundamentet om inddelingen i de tre indkomstgrupper, nemlig 1)  

 erhvervsmæssige indtægter, 2) renteindtægter og 3)  

 øvrige driftsindtægter (der var skattefrie), herunder  

 kontingenter.
Udgiften til provision i f.m. indgåelse af ramme vedr.  

 repo-forretninger havde ikke direkte tilknytning til køb/salg af  

 værdipapirer, men meningen var, at fagforbundene var fri for at  

 købe og sælge sine værdipapirer, og i stedet kunne  

 indgå repo-forretningen.
Hvis ikke fagforbundene havde muligheden for  

 at indgå repo-forretninger, var fagforbundene nødsaget til at  

 placere formuen til en lavere rente for hele tiden at være likvide.
Nu  

 kunne man i stedet placere formuen til en højere rente og opnå  

 en større skattepligtig indkomst.
Der var derfor tale om en defensiv  

 foranstaltning, med samme tilknytning, som hvis der var tale om  

 køb/salg af værdipapirerne.
Der var tale om en udgift, der  

 subsidierede en anden udgift, og der måtte derfor ses på den  

 økonomiske sammenhæng.
 Det var klagerens opfattelse, at man efter en negativ afvejning kunne  

 konkludere, at de omhandlede provisioner ikke havde med fagforbundenes  

 erhvervsmæssige virksomhed eller faglige formål at gøre,  

 hvorfor de måtte knytte sig de skattepligtige renteindtægter.  

 Uanset at den omhandlede provision ikke direkte havde tilknytning til et  

 bestemt værdipapir, havde provisionen sammenhæng med afkastet af  

 formuen, der var skattepligtigt, og de omhandlede provisioner måtte  

 derfor være fradragsberettigede.
Told- og Skattestyrelsen indstillede under sagens behandling for  

 Landsskatteretten Ligningsrådets svar på spørgsmålet  

 om fradragsret for de omhandlede provisioner stadfæstet, idet der alene  

 i henhold til fondsbeskatningslovens § 8, stk. 2, var fradrag for udgifter,  

 der vedrørte indkomstkilder, hvis indtægter var skattepligtige.  

 Der skulle således være en nær sammenhæng til de  

 skattepligtige indtægter.
I forbindelse med hvorledes denne  

 sammenhæng skulle fortolkes, henvistes bl.a. til selskabsskattelovens §  

 9, stk. 1, LV 1998, afsnit 6.1.7 om fradragsberettigede udgifter, samt det nu  

 ophævede cirkulære til fondsbeskatningsloven, nr. 49 af 19. marts  

 1996.
Styrelsen gjorde bl.a. gældende, at provisionen var en præmie,  

 som fagforbundene betalte for at have mulighed for ikke at skulle realisere  

 sine værdipapirer på et kursmæssigt dårligt  

 tidspunkt, f.eks. i forbindelse med en konfliktstøtte.
Der var  

 således alene tale om en udgift ved at få stillet en  

 kreditfacilitet til rådighed, der evt. kunne udnyttes, hvis  

 fagforbundene ikke ønskede at afhænde sine værdipapirer.  

 Det blev videre anført, at provisionen havde tilknytning til  

 selve placeringen af formuen, at provisionen betaltes kvartalsvis  

 forud, uanset om rammen for repo-forretninger aktualiseredes, samt at  

 der ikke var sammenhæng med indtægterne vedrørende de  

 bagvedliggende obligationer.
 Der var således ikke en direkte sammenhæng med de  

 opnåede skattepligtige indtægter, og fradrag burde derfor ikke  

 godkendes.
 Landsskatteretten udtalte:
 I henhold til fondsbeskatningslovens § 8, stk. 2, kunne de omhandlede  

 fagforbund ved opgørelsen af den skattepligtige indkomst alene  

 fradrage de udgifter, der vedrørte de indtægter, der var  

 skattepligtige.
Landsskatteretten lagde til grund, at den  

 omhandlede provision var en udgift, som fagforbundene betalte for at have  

 mulighed for ikke at skulle realisere sine obligationer på et  

 kursmæssigt dårligt tidspunkt, at fagforbundene oppebar  

 skattepligtige renteindtægter af afkastet af den del af formuen, der  

 lå i obligationer, og at det var i den forbindelse, at udgiften  

 afholdtes.
Da repo-forretningerne kunne medføre, at fagforbundene  

 opnåede højere skattepligtigt afkast af obligationerne, fandt  

 Landsskatteretten, at de omhandlede provisioner havde en så direkte og  

 nær tilknytning til de skattepligtige indtægter, at der var  

 fradrag for de omhandlede udgifter.
 Landsskatteretten havde alene taget stilling til det  

 påklagede spørgsmål.
