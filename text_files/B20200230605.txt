Bekendtgørelse om tilskud til projekter vedrørende udrulning af fjernvarmedistributionsnet I medfør af tekstanmærkning nr. 129 ad 29.24.32 § 29 på finansloven for finansåret 2021 fastsættes:
Formål og anvendelsesområde § 1. Energistyrelsen kan efter ansøgning fra fjernvarmevirksomheder yde tilskud til projekter vedrørende udrulning af fjernvarmedistributionsnet med henblik på at konvertere varmeforbrugere til fjernvarmeforsyning.
Stk. 2. Tilskud kan ydes inden for den bevillingsmæssige ramme afsat på finansloven.
Energistyrelsen offentliggør den årlige beløbsmæssige ramme.
Stk. 3. Tilskud til projekter vedrørende udrulning af fjernvarmedistributionsnet udgør statsstøtte i medfør af artikel 107, stk. 1, i Traktaten om Den Europæiske Unions funktionsmåde.
Støtteordningen er anmeldt til Europa-Kommissionen i henhold til Kommissionens forordning nr. 651/2014/EU af 17. juni 2014 om visse kategorier af støttes forenelighed med det indre marked i henhold til traktatens artikel 107 og 108 (den generelle gruppefritagelsesforordning), EU-Tidende 2014, nr.
L 187, s. 1, og administreres i overensstemmelse hermed.
Definitioner § 2. I denne bekendtgørelse forstås ved:
 1) Arbejdets påbegyndelse: Enten påbegyndelsen af etablerings- eller anlægsarbejdet i forbindelse med investeringsprojektet eller det første retligt bindende tilsagn om køb af udstyr eller indgåelse af andre forpligtelser, som gør investeringen irreversibel, alt efter hvad der indtræffer først, jf. den generelle gruppefritagelsesforordnings artikel 2, nr. 23.
2) Driftsoverskud: Forskellen mellem de diskonterede indtægter og de diskonterede driftsudgifter i investeringens relevante levetid, hvis denne forskel er positiv.
Driftsomkostningerne omfatter udgifter til personale, materialer, udliciterede tjenester, kommunikation, energi, vedligeholdelse, husleje og administration, men ikke afskrivninger og finansieringsomkostninger, hvis disse dækkes af investeringsstøtte.
Ved diskontering af indtægter og driftsudgifter med en passende diskonteringssats åbnes der mulighed for et rimeligt overskud, jf. den generelle gruppefritagelsesforordnings artikel 2, nr. 39.
 3) Energieffektiv fjernvarme: Fjernvarmesystemer, som anvender mindst 50 % vedvarende energi, 50 % spildvarme, 75 % kraftvarme eller 50 % af en kombination af sådan energi og varme, jf. direktiv 2012/27/EU, artikel 2, nr. 41. Definitionen omfatter varmeproduktionsanlæg og det net med tilknyttede faciliteter, der er nødvendigt for at distribuere varme fra produktionsenhederne til kundens lokaler.
 4) Fjernvarmevirksomhed: Virksomhed, der driver et kollektivt varmeforsyningsanlæg omfattet af § 2, stk. 1, nr. 2, i lov om varmeforsyning, og som leverer varme til varmeforbrugere.
 5) Investeringens relevante levetid: Defineret som den maksimale afskrivningsperiode på 30 år, jf. § 4, stk. 2, i BEK nr. 941 af 4. juli 2017 om indregning af driftsmæssige afskrivninger, henlæggelser til nyinvesteringer og med Energitilsynets tiltræden, forrentning af indskudskapital.
 6) Konvertering: Etableringen af en ny stikledning hos en varmeforbruger, der overgår til fjernvarmeforsyning.
 7) Krav om tilbagebetaling af støtte: Støtte, som Europa-Kommissionen ved en tidligere afgørelse eller beslutning har erklæret ulovlig og uforenelig med det indre marked, og som derfor skal tilbagebetales.
 8) Kriseramt: Som defineret i artikel 2, nr. 18 i den generelle gruppefritagelsesforordning.
 9) Minimumstilslutning: Antal konverteringer i projektområdet, der inklusiv tilskud fra fjernvarmepuljen, medfører balance i de tilbagediskonterede selskabsøkonomiske indtægter og udgifter over levetiden på konverteringsprojektets investeringer.
10) Modtagergruppe: Hvilken type tilskudsmodtager fjernvarmevirksomheden er.
Som defineret i vejledning om effektiv tilskudsforvaltning.
Fjernvarmevirksomheden kan være én af følgende:
 a) Modtagergruppe 1: Stat.
b) Modtagergruppe 2: Kommune og regioner.
Omfatter alle kommuner og regioner samt alle kommunale henholdsvis regionale organisationer og selskaber m.v., herunder kommunale fællesskaber oprettet i henhold til lov om kommunernes styrelse.
c) Modtagergruppe 3: Store og mellemstore fjernvarmevirksomheder, der falder uden for modtagergruppe 1 og 2, og som beskæftiger 50 eller flere årsværk, og hvis årlige omsætning og/eller årlige samlede balance overstiger 10 mio.
EUR.
 d) Modtagergruppe 4: Alle fjernvarmevirksomheder, der falder uden for modtagergruppe 1, 2 og 3.
 11) Revisionsinstruks: Energistyrelsens revisionsinstruks, der fremsendes til tilsagnsmodtager på tilsagnstidspunktet.
 12) Varmeforbruger: Alle, der anvender olie- eller naturgasfyr til rumopvarmning.
Støtteberettigede omkostninger og støtteintensitet § 3. Energistyrelsen kan yde tilskud til projekter for udrulning af fjernvarmedistributionsnet, jf. § 1, med op til 20.000 kr. pr. konverteret varmeforbruger, dog maksimalt svarende til projektets støtteberettigede omkostninger, jf. stk. 5.
 Stk. 2. Der kan ydes tilskud op til det antal konverteringer af varmeforbrugere i projektområdet, der svarer til minimumstilslutningen på ansøgningstidspunktet.
 Stk. 3. Ved beregningen af de støtteberettigede omkostninger skal et driftsoverskud, jf. § 6, stk. 2, nr. 3, fratrækkes.
Stk. 4. Den samlede støtte pr. fjernvarmevirksomhed pr. projekt kan ikke udgøre mere end 20 mio.
EUR, jf. den generelle gruppefritagelsesforordning.
Stk. 5. De støtteberettigede omkostninger er de investeringsomkostninger, der er direkte nødvendige for projekter vedrørende udrulning af et fjernvarmedistributionsnet, og kan bl.a. omfatte 1) transmissions-, distributions- og stikledninger, 2) veksler- og pumpestationer, 3) gravearbejde, 4) styrings-, regulerings- og overvågningsanlæg (SRO-anlæg), 5) øvrige anlægskomponenter til fjernvarmedistributionsnettet og 6) entreprenørydelser.
Stk. 6. Omkostningerne opgøres eksklusiv merværdiafgifter (moms), som ikke bæres endeligt af tilskudsmodtager.
Ved opgørelse af de støtteberettigede omkostninger modregnes opnåede eller forventede tilbagekrediteringer, rabatter eller lignende.
 Stk. 7. De støtteberettigede omkostninger kan ikke omfatte bl.a.
1) arbejde, som udføres af indehavere eller ansatte i den fjernvarmevirksomhed, der modtager tilskud, med mindre særlige forhold taler herfor, eller 2) omkostninger, som er afholdt, inden Energistyrelsen har givet tilsagn om tilskud, jf. § 2, nr. 1. Dette inkluderer nødvendige forarbejder og omkostninger relateret til udarbejdelse af ansøgningen.
 Stk. 8. Vedrører et projekt både støtteberettigede og ikke-støtteberettigede omkostninger, kan Energistyrelsen kun yde tilskud i forhold til den forholdsmæssige del af de samlede omkostninger, der udgør de støtteberettigede omkostninger.
 Stk. 9. Det er ikke muligt at kombinere tilskuddet med anden støtte til de samme støtteberettigede omkostninger.
Tilsagn om tilskud § 4. Energistyrelsen kan efter ansøgning meddele tilsagn om tilskud.
Tilskudsgrundlaget opgøres på baggrund af de støtteberettigede omkostninger, jf. § 3.
 § 5. Der er følgende betingelser for at få tilsagn om tilskud:
 1) Der sker ved projektet vedrørende udrulningen konvertering af varmeforbrugere til fjernvarme i Danmark.
 2) Det fjernvarmesystem, som projektet vedrører, udgør energieffektiv fjernvarme.
 3) Projektet finansieres ikke af indskudskapital.
4) Der er opnået en kommunal godkendelse af et projekt for udrulning af fjernvarmedistributionsnet i henhold til den til enhver tid gældende bekendtgørelse om godkendelse af projekter for kollektive varmeforsyningsanlæg.
Projektforslaget skal indeholde en beregning af minimumstilslutningen.
Den kommunale projektgodkendelse skal være a) betinget af tilsagn om tilskud, jf. § 4. Ved betinget tilsagn forstås, at der ikke er givet en endelig godkendelse, og at der ikke er indtrådt forsyningspligt, eller b) med vilkår om, at godkendelsen bortfalder, hvis der ikke opnås tilsagn om tilskud, jf. § 4, og med angivelse af, at der ikke er indtrådt forsyningspligt, før der opnås tilsagn om tilskud.
 5) Projektet for udrulning ville ikke blive gennemført uden tilskud, jf. § 4.
 6) Projektet har en forventet gennemførselstid på maksimalt 5 år fra modtagelsen af tilsagn.
 7) Arbejdet er ikke påbegyndt, jf. § 2, nr. 1, inden opnåelse af tilsagn om tilskud.
 8) Fjernvarmevirksomheden er ikke forpligtet til at gennemføre projektet efter anden lovgivning, herunder projekter, der sikrer, at fjernvarmevirksomheden efterkommer EU-standarder, der allerede er vedtaget, selv hvis de ikke er trådt i kraft.
 9) Fjernvarmevirksomheden var ikke kriseramt den 31. december 2019, jf. § 2, nr. 8, og har afgivet tro- og loveerklæring herom.
 10) Fjernvarmevirksomheden har efterkommet ethvert eventuelt krav om tilbagebetaling af støtte, jf. § 2, nr. 7, og har afgivet tro- og loveerklæring herom.
 Stk. 2. Energistyrelsen kan fastsætte yderligere vilkår for tilsagn om tilskud.
Ansøgning om tilsagn § 6. Ansøgningen om tilsagn om tilskud indsendes via ansøgningsportal på Energistyrelsens hjemmeside.
Ansøgningen skal indeholde 1) et ansøgningsskema, som er udfyldt fyldestgørende, 2) dokumentation for ansøgers tegningsret, 3) fjernvarmevirksomhedens navn og angivelse af modtagergruppe, jf. § 2, nr. 10, 4) en varmeproduktionsopgørelse for projektområdet, 5) projektforslaget for fjernvarmeudrulningen, herunder en beregning af minimumstilslutningen, 6) dokumentation for, at den kommunale godkendelse af projektforslaget er i overensstemmelse med § 5, stk. 1, nr. 4, 7) dokumentation for projektets områdeafgrænsning, 8) dokumentation for tilstedeværelsen af varmeforbrugere, jf. § 2, nr. 12, inden for projektets områdeafgrænsning, 9) et projektbudget vedlagt indhentede tilbud eller lignende dokumentation for omkostningerne, herunder en opgørelse af de støtteberettigede omkostninger og oplysninger om eventuelle forventede tilbagekrediteringer, rabatter og lignende, 10) en redegørelse for projektets planlægningsstadium og en tidsplan for projektets gennemførelse, herunder start- og slutdato, og 11) eventuelt andre oplysninger, som kan have betydning for Energistyrelsens vurdering af ansøgningen.
Stk. 2. Ansøger er forpligtet til, så snart det er indtruffet eller fra det tidspunkt, hvor støttemodtageren bliver bekendt med det, at underrette Energistyrelsen om ethvert forhold, 1) der har betydning for retten til at opnå tilsagn om tilskud, jf. § 5, 2) der har betydning for retten til at modtage tilskud samt for fastsættelsen af størrelsen og varigheden af tilskuddet, herunder såfremt fjernvarmevirksomheden opnår anden støtte til dækning af de samme støtteberettigede omkostninger, eller 3) hvor fjernvarmevirksomheden, efter en ændring af prisbestemmelserne i varmeforsyningslovens kapitel 4, måtte udnytte en mulighed for at generere et driftsoverskud, i investeringens relevante levetid.
 Stk. 3. Energistyrelsen kan anmode om yderligere oplysninger til brug for sagsbehandlingen.
§ 7. Energistyrelsen behandler ansøgninger i den rækkefølge, som Energistyrelsen modtager dem.
Energistyrelsen reserverer tilskudsmidler til tilsagn i den rækkefølge ansøgninger modtages.
Energistyrelsen kan meddele tilsagn om tilskud inden for de midler, der er til rådighed for hvert af årene i tilskudsperioden, jf. § 1, stk. 2.
Stk. 2. Energistyrelsen kan meddele afslag på tilsagn, bl.a. hvis 1) betingelserne ikke er opfyldt, jf. § 5, 2) der ikke er midler til rådighed, jf. § 1, stk. 2, eller 3) det indsendte ansøgningsmateriale er åbenlyst mangelfuldt.
 § 8. Energistyrelsen vurderer tilskudsgrundlaget på baggrund af de i ansøgningen opgjorte støtteberettigede omkostninger samt på baggrund af det beregnede antal konverteringer, der udgør minimumstilslutningen og antallet af varmeforbrugere i projektområdet, jf. § 3.
Stk. 2. Energistyrelsen kan nedsætte tilskudsgrundlaget, bl.a. hvis Energistyrelsen vurderer, at 1) de oplyste omkostninger vurderes at være sat for højt, 2) der er medtaget omkostninger af et urimeligt omfang, 3) der er medtaget omkostninger, som skønnes at omfatte aktiviteter uden betydning for projektet, eller 4) der ikke er sket modregning af forventede tilbagekrediteringer, rabatter eller lignende, jf. § 3, stk. 6.
Udbetaling af tilskud § 9. Anmodning om udbetaling af tilskud skal indsendes til Energistyrelsen senest 60 dage efter projektets afslutning, jf. dog § 12, stk. 1.
 Stk. 2. Anmodningen skal indsendes via en ansøgningsportal på Energistyrelsens hjemmeside.
 Stk. 3. Følgende skal indsendes til Energistyrelsen for udbetaling af tilskud:
 1) Dokumentation for, at projektet er gennemført som godkendt i tilsagnet, jf. § 4.
 2) Dokumentation for, at varmeforbrugerne er konverteret til fjernvarme.
 3) Slutrapport og projektregnskab.
4) For fjernvarmevirksomheder i modtagergruppe 2 eller 3, jf. § 2, nr. 10, litra b eller c, en a) ledelseserklæring ledsaget af en liste over regnskabsbilagene, såfremt tilsagnet er på 1 mio. kr. og derunder, eller b) revisorerklæring og et revisionsprotokollat, jf.
Energistyrelsens revisionsinstruks, såfremt tilsagnet er over 1 mio. kr.
5) For fjernvarmevirksomheder i modtagergruppe 4, jf. § 2, nr. 10, litra d, en a) ledelseserklæring ledsaget af en liste over regnskabsbilagene, såfremt tilsagnet er på 250.000 kr. og derunder, eller b) revisorerklæring og et revisionsprotokollat, jf.
Energistyrelsens revisionsinstruks, såfremt tilsagnet er over 250.000 kr.
 6) Dokumentation for, at betingelser for tilsagnet og øvrige fastsatte vilkår er opfyldt.
 7) Fyldestgørende udbetalingsanmodning, opgørelse over betalte støtteberettigede omkostninger og dokumentation herfor.
 8) Dokumentation for, at tilskudsberettigede aktiviteter kun udføres eller leveres af momsregistrerede virksomheder, jf. dog stk. 4.
 9) Dokumentation for, at de nødvendige tilladelser fra offentlige myndigheder til det tilskudsberettigede projekt er indhentet.
 10) Dokumentation for, at fjernvarmevirksomheden har efterkommet ethvert eventuelt krav om tilbagebetaling af støtte, jf. § 2, nr. 7.
 11) Dokumentation for, at fjernvarmevirksomheden årligt har fremsendt statusrapport.
 Stk. 4. Energistyrelsen kan fravige betingelsen i stk. 3, nr. 8, når de tilskudsberettigede aktiviteter er momsfritaget i henhold til lov om merværdiafgift (momsloven).
 Stk. 5. Tilskuddet udbetales, når Energistyrelsen har vurderet, om det færdige projekt opfylder det i tilsagnet anførte, herunder eventuelle tilknyttede vilkår, jf. § 5, stk. 2.
 § 10. Tilskudsmodtager skal påføre regnskabsbilagene følgende oplysninger:
 1) Fjernvarmevirksomhed, hvilket CVR-nummer, og hvilke adresser eller geografisk område arbejdet vedrører.
 2) Hvilken aktivitet, der er udført i det støtteberettigede projekt.
 3) Fakturadato.
 4) Start- og slutdato for aktiviteten.
 5) Den udførende virksomheds CVR-nummer.
 Stk. 2. Dækker et regnskabsbilag både over tilskudsberettigede og ikke-tilskudsberettigede aktiviteter, skal det fremgå hvilke dele af regnskabsbilaget, der vedrører henholdsvis de tilskudsberettigede og de ikke-tilskudsberettigede aktiviteter.
 Stk. 3. Energistyrelsen kan altid forlange at få originale regnskabsbilag forevist.
 § 11. Det endelige tilskud beregnes på baggrund af de faktisk afholdte støtteberettigede omkostninger.
 Stk. 2. Er de faktisk afholdte støtteberettigede omkostninger lavere end det i tilsagnet opgjorte tilskudsgrundlag, jf. § 8, nedjusteres tilskuddet således, at støtteintensiteten svarer til de faktiske afholdte støtteberettigede omkostninger.
 Stk. 3. Er de faktisk afholdte støtteberettigede omkostninger højere end det i tilsagnet opgjorte tilskudsgrundlag, jf. § 8, fastholdes tilskuddet således, at støttebeløbet svarer til det i tilsagnet angivne.
 § 12. Energistyrelsen kan efter begrundet skriftlig ansøgning forlænge fristen for anmodning om udbetaling af tilskud, jf. § 9, stk. 1.
Stk. 2. Energistyrelsen kan efter begrundet skriftlig ansøgning tillade, at tilskud vedrørende omkostninger til udførte aktiviteter udbetales helt eller delvist, selv om fjernvarmevirksomheden ikke har gennemført projektet, som forudsat i tilsagnet.
Ved vurderingen af anmodningen lægges vægt på, at projektet i det væsentlige er indeholdt i den oprindelige projektansøgning, at væsentlige dele af projektet er gennemført, eller at en fuldstændig gennemførelse ville være forbundet med betydelige vanskeligheder.
Stk. 3. Energistyrelsen kan efter begrundet skriftlig anmodning tillade, at en ny tilskudsberettiget ejer eller driftsansvarlig indtræder i et allerede meddelt tilsagn i stedet for den oprindelige tilsagnsmodtager, også selvom projektet er påbegyndt.
Anmodningen skal være underskrevet af såvel overdrager og erhverver af fjernvarmevirksomheden, som projektet tilhører.
 § 13. Tilskuddet udbetales til tilskudsmodtagers NemKonto.
Bortfald, annullering og tilbagebetaling af tilskud § 14. Energistyrelsen kan træffe afgørelse om helt eller delvist bortfald eller annullering af tilsagn om tilskud og hel eller delvis tilbagebetaling af tilskud, hvis 1) fjernvarmevirksomheden har afgivet urigtige eller vildledende oplysninger eller har fortiet oplysninger af betydning for sagens afgørelse, 2) betingelserne for tilsagn eller udbetaling ikke er opfyldt, 3) projektet ikke er gennemført som forudsat i tilsagnet om tilskud, eller det i tilsagnet forventede gennemførselstidspunkt er overskredet, jf. dog § 12, 4) fristen for indsendelse af udbetalingsanmodning overskrides, 5) arbejdet er påbegyndt inden opnåelse af tilsagn om tilskud, jf. § 2, nr. 1, 6) fjernvarmevirksomheden ikke opfylder de i tilsagnet og bekendtgørelsen fastsatte vilkår og betingelser, 7) fjernvarmevirksomheden på anmodning fra Energistyrelsen undlader at afgive oplysninger, der har betydning for udbetaling af tilskuddet, eller 8) tildeling og/eller udbetaling af tilskud er i strid med den generelle gruppefritagelsesforordning.
Stk. 2. Tilbagebetaling af tilskud skal ske senest 14 dage efter påkrav.
Tilbagebetales det skyldige beløb ikke, tillægges renter efter forfaldsdagen svarende til den rente, der er fastsat i § 5 i lov om renter og andre forhold ved forsinket betaling.
Den tillagte rente udgør dog mindst 50 kr.
Kontrol § 15. Energistyrelsen kan foretage regnskabsmæssig stikprøvekontrol af ansøgninger om udbetalinger og afsluttede sager om tilskud.
 Stk. 2. Enhver, der modtager tilskud efter denne bekendtgørelse, er forpligtet til efter anmodning fra Energistyrelsen at afgive enhver oplysning, der har betydning for Energistyrelsens kontrol med, at de fastsatte vilkår overholdes.
Dispensation § 16. Energistyrelsen kan i særlige tilfælde dispensere fra reglerne i bekendtgørelsen.
Klage § 17. Energistyrelsens afgørelser efter denne bekendtgørelse kan påklages til klima-, energi- og forsyningsministeren inden 4 uger fra meddelelse om afgørelsen.
 Stk. 2. Afgørelser truffet af klima-, energi- og forsyningsministeren i henhold til denne bekendtgørelse kan ikke indbringes for anden administrativ myndighed.
Ikrafttræden § 18. Bekendtgørelsen træder i kraft den 10. januar 2021.
