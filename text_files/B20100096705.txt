Bekendtgørelse om tilskud til fremme af ordninger og projekter, der øger antallet af buspassagerer I medfør af tekstanmærkning nr. 120 ad § 28, jf.
Aktstykke nr. 4 af 22. oktober 2009, fastsættes:
Anvendelsesområde § 1. Transportministeren kan inden for de afsatte rammer, jf.
Administrationsgrundlaget for pulje til fremme af ordninger og projekter, der øger antallet af buspassagerer (2009-2011) give tilsagn om tilskud til fremme af ordninger og projekter, der øger antallet af buspassagerer.
Administrationsgrundlaget vedlægges i øvrigt som bilag 1.
 Stk. 2. Puljen er ikke rettet imod etablering af større fysiske anlæg.
Ansøgning om tilsagn om tilskud § 2. Ansøgning om tilsagn om tilskud kan indgives til Trafikstyrelsen af 1) offentlige myndigheder, herunder trafikselskaber, 2) offentligt ejede selskaber.
Stk. 2. Offentlige myndigheder, herunder trafikselskaber, og offentligt ejede selskaber, kan indgå i et samarbejde mellem flere ansøgningsberettigede og med andre parter, f.eks. busoperatører, om et projekt.
Dog kan kun én ansøgningsberettiget part være ansvarlig for anvendelsen af tildelte puljemidler.
Ansøgninger fra kommuner og regioner vil normalt være udarbejdet sammen med relevant trafikselskab.
Indgivelse af ansøgning og frister § 3. Ansøgning om tilskud skal indgives ved at anvende det til enhver tid gældende ansøgningsskema med projektbeskrivelse og projektbudget, der ligger på Trafikstyrelsens hjemmeside.
 Stk. 2. En ansøgning om tilskud skal være modtaget i Trafikstyrelsen senest d. 1. september 2010. I 2011 skal ansøgning om tilskud være modtaget i Trafikstyrelsen senest d. 1. juli.
Betingelser for tilskud § 4. Der er ikke krav om en bestemt grad af medfinansiering af projektet fra ansøgerens side, men medfinansieringsgraden vil have betydning for udvælgelsen af, hvilke projekter der ydes tilskud.
 Stk. 2. Trafikstyrelsen kan stille vilkår eller betingelser for tilskud eller tilsagn om tilskud.
 Stk. 3. Det er en betingelse for tilskud, at der er midler til rådighed indenfor den afsatte ramme jf. § 1.
 Stk. 4. Hvis der søges om tilskud til indkøb af udstyr, der kan videresælges, skal det angives i ansøgningen, for hvilken periode udstyret vil blive anvendt i projektet, som der søges tilskud til.
 Stk. 5. Trafikstyrelsen kan til enhver tid anmode om yderligere dokumentation i forbindelse med behandlingen af ansøgningen.
 § 5. Tilskudsmodtagers egenfinansiering, jf. § 4 kan ikke dækkes af andre statslige puljer inden for Transportministeriets område.
Ændring af projekt § 6. Ændring af projekt kan godkendes af Trafikstyrelsen på betingelse af, at ændringen efter Trafikstyrelsens vurdering er i overensstemmelse med projektets formål.
Ansøgning om ændring af et projekt skal godkendes af Trafikstyrelsen, inden ændringen iværksættes.
Afrapportering § 7. Der skal foretages afrapportering af det endelige projekt og en årlig afrapportering af status for projektet.
De årlige afrapporteringer skal foreligge senest i løbet af januar og skal omfatte det foregående år.
Tilsyn og underretningspligt § 8. Trafikstyrelsen fører tilsyn med, at reglerne i denne bekendtgørelse overholdes, og kan i denne forbindelse anmode om enhver oplysning til brug herfor fra ansøgeren.
 Stk. 2. I det omfang ansøgeren anvender samarbejdsparter, er ansøgeren forpligtet til i nødvendigt omfang at fremskaffe de udbedte oplysninger fra den pågældende samarbejdspart.
Bortfald af tilskud § 9. Tilsagn om tilskud bortfalder, hvis 1) tilsagnshaver har givet urigtige eller vildledende oplysninger, 2) tilsagnshaver tilsidesætter sin underretningspligt efter § 7, 3) projektet ikke gennemføres i overensstemmelse med den godkendte ansøgning eller 4) betingelserne for tilskud, herunder den til enhver tid gældende instruks for regnskab og den til enhver tid gældende revisionsinstruks, ikke opfyldes.
Regnskab og revision § 10. Den til enhver tid gældende instruks for regnskab og den til enhver tid gældende revisionsinstruks skal overholdes.
Stk. 2. På Trafikstyrelsens hjemmeside vil den gældende udgave af instruks for regnskab og den gældende revisionsinstruks kunne ses.
Det omhandlede gældende materiale vil ligeledes kunne rekvireres ved henvendelse til Trafikstyrelsen.
Ikrafttræden og ophævelse § 11. Bekendtgørelsen træder i kraft den 15. august 2010.
 Stk. 2. Bekendtgørelse nr. 1061 af 12. november 2009 om tilskud til fremme af ordninger og projekter, der øger antallet af buspassagerer ophæves.
Trafikstyrelsen, den 12. august 2010 Carsten Falk Hansen / Jan Albrecht Bilag 1 Administrationsgrundlag for pulje til fremme af ordninger og projekter, der øger antallet af buspassagerer (2009-2011) 1. Grundlag for puljen Som led i Aftale om en grøn transportpolitik mellem regeringen, Socialdemokraterne, Dansk Folkeparti, Socialistisk Folkeparti, Det Radikale Venstre og Liberal Alliance, er der afsat en pulje på 300 mio. kr.
Puljen udmøntes fra 2009-2011.
 Af aftalen fremgår følgende:
 Puljetekst:
 Pulje til fremme af ordninger og projekter, der øger antallet af buspassagerer (2009-2011).
 Aftaletekst:
 Parterne er enige om at afsætte 100 mio. kr. om året i 3 år, dvs. i alt 300 mio. kr. til en ny pulje til fremme af ordninger og projekter, der øger antallet af buspassagerer.
2. Udmøntning Ansøgninger kan være enten til forsøg, som kan afdække nye ideer, eller til projekter/ordninger der giver en generel forbedring af tilbuddet til passagerer og derigennem tiltrækker flere passagerer.
Det er intentionen at yde tilskud til at udvikle nye ordninger og services, som efterfølgende i driftssituationen finansieres af sektoren.
 Det vil være muligt at udforme ansøgninger, således at projektet er en del af et samlet projekt eller strategi, der samtidigt søger midler fra andre af de statslige puljer relateret til En grøn transportpolitik.
 Tiltag kan omfatte al trafik indenfor et trafikselskabs område herunder privatbaner, metro og tog.
Projekterne, der ansøges om midler til, skal i relevant omfang integreres med de informationstjenester m.v., som Rejseplanen A/S stiller til rådighed på internettet m.v.
Dette skal gøres med henblik på at forbedre adgangen mv. til de leverancer, faciliteter m.v. projektet bidrager med.
 Der prioriteres mellem ansøgninger på baggrund af følgende kriterier:
 1) At projektet giver flest mulige nye passagerer i den kollektive trafik.
 2) At projektet skaber et varigt løft i antallet af passagerer i den kollektive bustrafik.
 3) At projektet er fælles for den kollektive bustrafik, eller mellem bustrafik og skinnebåret trafik.
 4) At projektet bidrager til forbedringer, som kan anvendes i hele den kollektive trafik.
5) At projektet er innovativt og nyskabende 6) At projektet skaber forbedringer for flest mulige passagerer i den kollektive trafik.
 7) At de relevante myndigheders engagement og bidrag til processen indgår som et vigtigt element i ansøgningen.
 8) At det kan sandsynliggøres, at projektet er udover, hvad trafikselskabet i forvejen ville have foretaget.
 Der vil være krav om afrapportering af alle projekter/ordninger, som der ydes støtte til.
 Der vil eksempelvis kunne ydes støtte til projekter inden for:
  Incitamentskontrakter og udvikling heraf.
  Takstforsøg mod specifikke kundegrupper eller på særlige tidspunkter.
  Bedre sammenhæng og skift mellem transportmidler herunder terminaler.
  Forbedring af stoppesteder.
  Bedre service og kvalitet i busserne, eksempelvis internet i busser.
  Bedre kundeinformation herunder realtidsinformation både ved stoppesteder og i elektroniske medier.
  Forsøg med og udvikling af rejse- og korrespondancegarantier.
  Udvikling af plan- og informationsværktøjer.
  Trafikale forsøgsordninger  eksempelvis direkte buslinjer eller ekspresbusser.
  Forprojekter til ovenstående punkter.
3. Økonomiske rammer Der er ikke en fast ramme for medfinansiering af projekterne, men medfinansieringsgraden vil have betydning for udvælgelse af, hvilke projekter der ydes støtte til.
Det bemærkes, at puljen har overførelsesadgang.
Ubrugte midler fra 2009 vil således kunne anvendes i 2010 etc.
Hvis puljemidlerne ikke opbruges i det første år, vil midlerne blive overført til det næste år.
4. Procedure 4.1 Ansøgerkredsen Ansøgerkredsen er offentlige myndigheder, trafikselskaber eller offentligt ejede selskaber, evt. i samarbejde med busoperatører.
Ansøgninger fra kommuner og regioner vil normalt være udarbejdet sammen med pågældende trafikselskab.
Ansøgerkredsen må gerne bestå af flere ansøgerberettigede, og også gerne ansøgerberettigede i samarbejde med andre parter der udfører offentlig servicetrafik.
4.2 Ansøgningsfrister Ansøgningsfrist i 2010 er d. 1. marts og d. 1. september, og ansøgningsfrist i 2011 er d. 1. juli.
4.3 Ansøgningens indhold Det må generelt forlanges, at ansøgningerne er gennemarbejdede og konkrete.
 Ansøgningsberettigede kan ansøge Trafikstyrelsen med en ansøgning med følgende indhold:
Beskrivelse af det konkrete projekt, herunder  Projektets løbetid.
  Beskrivelse af betydningen for passagerne.
  Omfanget af passagerer der påvirkes af projektet.
  Forventede tilgang af passager i projektperioden og eventuelt efterfølgende.
  Det ansøgte beløb og samlede omkostninger ved projektet fordelt på eventuelle forundersøgelser og selve projektet.
  Ansøgerens økonomiske omkostninger/risici ved projektet.
  Beskrivelse af forventningerne til projektets økonomiske og passagermæssige levedygtighed efter projektperiodens ophør.
4.4 Behandling af indkomne ansøgninger Trafikstyrelsen modtager, koordinerer og behandler ansøgningerne.
 Trafikstyrelsen udmelder tilsagn og afslag indenfor 4 måneder efter ansøgningsfristen.
4.5 Afrapportering Det er en forudsætning for tildeling af midler, at projektet indeholder en afrapportering af det endelige projekt samt en årlig afrapportering af status for længerevarende projekter.
Afrapporteringerne skal følge op på punkterne i ansøgningen.
De årlige afrapporteringer skal foreligge senest i løbet af januar.
 På den baggrund udarbejder Trafikstyrelsen en årlig status for projekterne, tilsagn om og anvendelse af støttemidler.
 Ved puljeperiodens ophør udarbejdes en evalueringsrapport, der beskriver status for midlernes anvendelse og den kort- og langsigtede effekt heraf.
