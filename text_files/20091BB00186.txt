Fremsat den 26. marts 2010 af Niels Helveg Petersen (RV), Jørgen Poulsen (RV), Margrethe Vestager (RV) og Morten Østergaard (RV) Forslag til folketingsbeslutning om multimedieskatten Folketinget pålægger regeringen i indeværende folketingssamling at fremsætte de nødvendige lovforslag og foretage fornødne administrative ændringer, der sikrer, at multimediebeskatning afskaffes med virkning for indkomståret 2010.
Bemærkninger til forslaget Det har vist sig i flere tilfælde, at it-udstyr/computeren/mobiltelefonen er et nødvendigt arbejdsredskab for store dele af de danske lønmodtagere.
Mange medarbejdere er blevet bedt om at udføre flere opgaver på it.
Desuden er det ikke altid hensigtsmæssigt at arbejde fra kontoret.
Det kan være nødvendigt at arbejde hjemmefra.
Denne mulighed er med den nye lovgivning om multimedieskat blevet væsentligt forringet.
Det gælder bl.a. for lærere og andre funktionærer.
Skolerne bruger i stigende grad it i undervisningen, og de baserer flere og flere opgaver på computere.
Bl.a. foregår en del af kommunikationen mellem lærere, elever og forældre via computeren, hvor lærerne besvarer mails om aftenen.
Ud over at hjemmearbejdspladser gavner lønmodtagere og arbejdsgivere, er der en lang række positive samfundsøkonomiske sidegevinster forbundet med udbredelsen af it-teknologier.
Multimedieskatten har en skadelig virkning i forhold hertil.
Bl.a. kan nævnes:
  Multimedieskatten vil begrænse udbredelsen af hjemmearbejdspladser, som giver stor fleksibilitet og værdi.
  Multimedieskatten kan potentielt føre til mere transport, da flere vil frabede sig ordningen og vælge at køre på arbejde.
 Internetforbindelse, der betyder at medarbejderen hurtigt og på alle tider af døgnet kan komme på virksomhedens netværk, er en forudsætning for, at mange danske lønmodtagere kan passe deres job på en fornuftig måde.
En del af disse oplever desuden, at deres arbejdsgiver af sikkerhedsmæssige grunde kræver, at de anvender en »fast linje«, som ikke må bruges til andet end arbejdsformål.
Konkrete eksempler på uheldige konsekvenser af multimediebeskatning Det gælder f.eks. skolerne, hvor mange lærere vælger at aflevere deres arbejds-pc for at slippe for multimedieskatten.
Og det gælder it-medarbejdere som er tvunget til at bruge mobiltelefonen for at udføre deres opgaver, og kommunale kontaktpersoner, som slukker for deres telefon efter kl. 17.00.
Desuden er ordningen behæftet med stort kontrolarbejde.
ATP, hvor omkring 500 medarbejdere må betale multimedieskat, har tilkendegivet, at det er umuligt at kontrollere, om medarbejdere kun anvender udstyret til arbejde og ikke privat.
Hos it-fagforbundet HK/Samdata lyder vurderingen, at mange andre end ATP gør på samme måde, dvs. nægter it-folk muligheden for at slippe for multimedieskatten. »Jeg er forundret over, at man kan gennemføre en lov med kontrolforanstaltninger, der er så bøvlede, at arbejdsgivere ikke mener, de kan lade sig gøre,« siger formanden for HK/Samdata, Pia Brade, jf. »Ansatte fanget i multimedieskatten«, 22. januar 2010, www.comon.dk . Hun er bekymret over, at mange andre end ATPs medarbejdere er i samme situation.
Det tyder meget på, efter der i pressen er gengivet en foreløbig anbefaling fra Skatterådet, der slår fast, at arbejdsgivere ikke kan tvinges til at udføre den kontrol, som muliggør fritagelse for multimedieskat.
Ifølge en undersøgelse foretaget af Greens Analyseinstitut har omkring 130.000 lønmodtagere afleveret deres arbejdsgiverbetalte multimedia for at undgå beskatning, jf.
Finansforbundets magasin nr. 3, 2010.
Mindre provenu som følge af beslutningsforslaget Forslaget om at afskaffe multimediebeskatningen vil indebære et mindre provenu på omkring 400 mio. kr., som vil mangle til finansiering af forårspakke 2.0.
 Det Radikale Venstre foreslår beslutningsforslaget finansieret ved bedre ligning og mere effektiv inddrivelse af skat, der forventes at medføre et provenu på 575 mio. kr., jf.Det Radikale Venstres forslag til finanslov 2010.
Skriftlig fremsættelse Niels Helveg Petersen (RV):
 Forslag til folketingsbeslutning om multimedieskatten.
(Beslutningsforslag nr.
B 186).
