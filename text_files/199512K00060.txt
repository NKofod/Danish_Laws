Nr LSF 60 Forslag til Lov om ændring af lov om beskatning til kommunerne af faste  

 ejendomme (Ophævelse af ejendomsskattefritagelsen for visse fredede  

 ejendomme) Fremsat af indenrigsministeren (Birte Weiss) den 8. november 1995 Vedtaget ved tredjebehandling den 15. december 1995 Lov nr. 1077 af 20/12/1995 § 1 I lov om beskatning til kommunerne af faste ejendomme, jf.  

 lovbekendtgørelse nr. 808 af 4. december 1990, som senest ændret ved lov nr.  

 381 af 14. juni 1995, foretages følgende ændring:
 1. I § 7 indsættes efter stk. 1 som nyt stykke:
»Stk. 2. Fritagelsen efter stk. 1, litra d, omfatter ikke  

 ejendomme, der tilhører 1) stat, kommuner, amtskommuner, kirker eller præsteembeder, 2) en ejer, hvis budgetterede driftsudgifter for mere end 50 procents  

 vedkommende dækkes af tilskud fra staten, kommunerne og amtskommunerne.« Stk. 2-7 bliver herefter stk. 3-8.
§ 2 Loven har virkning fra og med skatteåret 1996.
Oprindeligt fremsat forslag § 1 I lov beskatning til kommunerne af faste ejendomme, jf. lovbekendtgørelse  

 nr. 808 af 4. december 1990, som senest ændret ved lov nr. 381 af 14. juni  

 1995, foretages følgende ændring:
 1. I § 7 indsættes efter stk. 1 som nyt stykke:
 » Stk. 2. Fritagelsen efter stk. 1, litra d, omfatter ikke  

 ejendomme, der tilhører:
 1) Stat, kommuner, amtskommuner, kirker eller præsteembeder.
2) En ejer, hvis budgetterede driftsudgifter for mere end 50 procents  

 vedkommende dækkes af tilskud fra staten, kommunerne og amtskommunerne.« Stk. 2-7 bliver herefter stk. 3-8.
§ 2 Loven har virkning fra og med skatteåret 1996.
Bemærkninger til lovforslaget Almindelige bemærkninger 1. Formål Lovforslaget går ud på at indskrænke den gældende ejendomsskattefritagelse  

 for fredede ejendomme, således at denne fritagelse ikke skal omfatte fredede  

 ejendomme, som tilhører det offentlige og visse lignende ejere.
 I forhandlingsresultaterne af 13. juni 1995 mellem regeringen og hhv.  

 Københavns og Frederiksberg Kommuner om de to kommuners økonomi i 1996 er der  

 optaget et punkt om, at regeringen vil fremsætte et lovforslag med det nævnte  

 indhold.
2. De gældende regler I § 7 i lov om beskatning til kommunerne af faste ejendomme  

 (lovbekendtgørelse nr. 808 af 4. december 1990) opregnes visse grupper af  

 ejendomme, som er undtaget fra den almindelige regel i lovens § 1 om pligten  

 til at svare kommunal og amtskommunal grundskyld af faste ejendomme.
 Ifølge lovens § 7, stk. 1, litra d, er en af de fritagne grupper: fredede  

 ejendomme, hvorpå der er tinglyst en særlig bevaringsdeklaration i henhold  

 til lovgivningen om bygningsfredning.
 Fritagelse af en ejendom efter denne bestemmelse indebærer tillige, at  

 ejendommen ikke vil være omfattet af reglerne om pligt til at svare  

 dækningsafgift af offentlige ejendomme (lovens § 23) eller af reglerne om  

 dækningsafgift af kontor-, forretnings- m.fl. ejendomme (lovens § 23 A).
 Fritagelsesreglen blev indført ved lov nr. 281 af 10. juni 1981 med  

 virkning fra og med skatteåret 1982.
3. Fortolkningen af fritagelsesreglen vedrørende fredede ejendomme Ved den praktiske kommunale administration af reglen, der har relativt  

 størst betydning for Københavns Kommune med de mange statsejendomme, er den  

 blevet fortolket indskrænkende i forhold til ejendomme, der tilhører bl.a.  

 staten.
Denne fortolkning hænger sammen med, at fritagelsen som nævnt er betinget  

 af, at der på ejendommen »er tinglyst en særlig bevaringsdeklaration i  

 henhold til lovgivningen om bygningsfredning.« I bemærkningerne til bestemmelsen siges om denne deklaration »at  

 hovedindholdet i en bevaringsdeklaration sædvanligvis er, at ejeren  

 fraskriver sig adgangen til at kræve statsovertagelse af ejendommen, såfremt  

 der gives afslag på en ansøgning om tilladelse til nedrivning af  

 bygningen« (standardbevaringsdeklarationen).
 Denne bemærkning skal ses på baggrund af bygningsfredningslovens § 12,  

 stk. 1, som hjemler en ejer af en fredet ejendom ret til, såfremt der nægtes  

 tilladelse til nedrivning af den fredede bygning, da at forlange ejendommen  

 overtaget af staten.
 Men i henhold til bygningsfredningslovens § 13, stk. 2, gælder lovens §  

 12, stk. 1, ikke for fredede bygninger, der tilhører bl.a. staten.
Der er således ikke noget reelt indhold i standardbevaringsdeklarationen  

 med hensyn til offentligt ejede bygninger, så længe de er i en offentlig  

 myndigheds eje.
På den baggrund har det været lagt til grund, at  

 fritagelsesbestemmelsen ikke omfatter ejendomme, der tilhører de ejere, der  

 er nævnt i § 13, stk. 2, i bygningsfredningsloven.
 Spørgsmålet har af Københavns Kommune været forelagt Indenrigsministeriet,  

 som i vejledende udtalelser har erklæret sig enig i denne fortolkning.
4. Østre Landsrets domme om spørgsmålet Den nævnte fortolkning er imidlertid blevet underkendt ved to Østre  

 Landsrets domme af 27. november 1992 med henvisning til, at der ikke i  

 forarbejderne til fritagelsesbestemmelsen var grundlag for en sådan  

 indskrænkende fortolkning, som Københavns Kommune havde anlagt.
 Der var tale om sager, som var anlagt mod Københavns Kommune af  

 henholdsvis Københavns Havnevæsen og Det Danske Kunstindustrimuseum.
5. Lovforslaget Ejendomsskattefritagelsen for fredede ejendomme, der tilhører det  

 offentlige og lignende ejere, forekommer dog ikke så velmotiveret som for  

 ejendomme i privat eje.
Ejendomsskattefritagelsen for fredede ejendomme  

 indebærer en indirekte kommunal støtte til ejeren.
Der kan imidlertid sættes  

 spørgsmålstegn ved det rimelige i en sådan indirekte støtte i tilfælde, hvor  

 den fredede ejendom tilhører det offentlige og lignende ejere.
Det gælder  

 også i de tilfælde, hvor det offentlige ikke direkte ejer den fredede  

 ejendom, men dog finansierer driften helt eller delvist.
 Hertil kommer endelig for så vidt angår de offentligt ejede bygninger, at  

 hovedindholdet i en bevaringsdeklaration, jf. det foregående, reelt er uden  

 indhold i denne situation, idet ejeren ikke ville kunne kræve  

 statsovertagelse ved afslag på ansøgning om nedrivning af bygningen.
 Det foreslås derfor at ophæve ejendomsskattefritagelsen for fredede  

 ejendomme i tilfælde, hvor ejeren er staten, kommunerne, amtskommunerne,  

 kirker eller præsteembeder, eller hvor ejeren får dækket mere end 50 pct. af  

 sine udgifter ved tilskud fra staten, kommunerne og amtskommunerne.
6. Økonomiske konsekvenser Der foreligger ikke nogen samlet aktuel opgørelse over omfanget af  

 ejendomsskattefritagelserne for fredede ejendomme.
Størstedelen af fritagelserne vedrører ejendomme i Københavns Kommune.
I  

 en betænkning fra Miljøministeriet er den samlede fritagelse af fredede  

 ejendomme for 1989 opgjort til ca. 50 mio. kr., hvoraf ca. 40 mio. kr.  

 vedrører ejendomme i Københavns Kommune (Bygningsbevaring, betænkning nr.  

 1198/juni 1990).
 Københavns Kommune har opgjort, at den i 1993 har fritaget for 65 mio. kr.  

 i ejendomsskatter for fredede ejendomme.
Hvis der tinglyses bevaringsdeklaration på alle fredede, statslige  

 ejendomme, skønner kommunen, at det vil medføre et yderligere årligt  

 provenutab på ca. 20 mio. kr.
Da de enkelte statslige ejendomme af økonomiske  

 årsager efter Østre Landsrets domme vil have en betydelig interesse i at få  

 lyst en sådan bevaringsdeklaration, må der under alle omstændigheder  

 forventes ikke ubetydelige kommunale provenutab, dog primært for Københavns  

 Kommune.
 Der foreligger ikke tal, der kan belyse ejendomsskattefritagelsen for  

 fredede ejendomme, der tilhører institutioner med over 50 pct. tilskud fra  

 det offentlige.
 De ejendomme, der er omfattet af lovforslaget, vil efter forslaget blive  

 ejendomsskattepligtige svarende til, hvad der var tilfældet efter Københavns  

 Kommunes tidligere praksis - den praksis der blev underkendt ved Østre  

 Landsrets domme af 27. november 1992, jf. afsnit 3 og 4 ovenfor.
 Set i forhold til den tidligere praksis er der således ikke økonomiske  

 konsekvenser forbundet med lovforslaget - hverken for stat eller kommune.
7. EU-retlige aspekter Lovforslaget indeholder ingen EU-retlige aspekter.
Bemærkninger til forslagets enkelte bestemmelser Til § 1 Med bestemmelsen foreslås det, at den gældende fritagelse for grundskyld  

 af fredede ejendomme, hvorpå der er tinglyst en særlig bevaringsdeklaration,  

 ikke skal gælde for ejendomme, der tilhører nogle nærmere angivne ejere.
 Der er for det første tale om ejendomme, der tilhører staten, kommunerne,  

 amtskommunerne, kirker eller præsteembeder (det foreslåede § 7, stk. 2, nr.  

 1, i den kommunale ejendomsskattelov). For det andet drejer det sig om  

 ejendomme, der tilhører en ejer, hvis budgetterede driftsudgifter for mere  

 end 50 procents vedkommende dækkes af tilskud fra staten, kommunerne og  

 amtskommunerne (det foreslåede § 7, stk. 2, nr. 2, i den kommunale  

 ejendomsskattelov).
Fredede ejendomme, der tilhører staten, kommunerne og amtskommunerne, vil  

 altså efter forslaget ikke længere kunne falde ind under bestemmelsen i den  

 kommunale ejendomsskattelovs § 7, stk. 1, litra d, om fritagelse for  

 grundskyld.
Men disse ejendomme vil stadig kunne falde ind under bestemmelsen  

 om fritagelse for grundskyld i ejendomsskattelovens § 7, stk. 1, litra b,  

 hvorefter ejendomme, der tilhører staten og kommunerne, normalt er fritaget  

 for grundskyld.
Det skal præciseres, at forslaget alene indebærer, at de omhandlede  

 ejendomme ikke i kraft af en tinglyst bevaringsdeklaration kan opnå  

 fritagelse for grundskyld.
Men det udelukker ikke, at disse ejendomme kan  

 være fritaget af andre grunde.
Kirker er således fritaget for vurdering, jf.  

 vurderingslovens § 7, og dermed også for ejendomsbeskatning.
Det ændres der  

 ikke i med nærværende lovforslag.
I relation til kirker vil lovforslaget  

 således kun få betydning i tilfælde, hvor kirker måtte være ejer af fredede  

 ejendomme, som ikke er kirker.
 Lovforslaget går som nævnt ud på, at visse ejendomme ikke skal være  

 omfattet af fritagelsen efter § 7, stk. 1, litra d, i ejendomsskatteloven.
 I relation til grundskylden er det uden betydning, om en ejendom er  

 fritaget efter den ene eller den anden bestemmelse i ejendomsskattelovens §  

 7.
Men det har betydning andetsteds i ejendomsskattesystemet, nemlig i  

 relation til bestemmelserne i lovens § 23 om dækningsafgift af offentligt  

 ejede ejendomme.
Efter denne bestemmelsen kan der opkræves dækningsafgift af  

 offentligt ejede ejendomme, der er fritaget for grundskyld efter lovens § 7,  

 stk. 1, litra b, mens der ikke findes en tilsvarende hjemmel til at opkræve  

 dækningsafgift af ejendomme, der er fritaget efter § 7, stk. 1, litra d  

 (fredede ejendomme).
 For statslige og kommunale bygninger med tinglyst bevaringsdeklaration  

 betyder forslaget således, at de i modsætning til i dag vil kunne pålignes  

 dækningsafgift efter § 23.
For institutioner, der budgetterer med over 50 pct. i tilskud fra det  

 offentlige, betyder lovforslaget, at fredede ejendomme, der tilhører disse  

 institutioner, ikke er fritaget for grundskyld efter den kommunale  

 ejendomsskattelovs § 7, stk. 1, litra d.
Den manglende fritagelse har efter  

 sammenhængen virkning for den eller de budgetperioder, for hvilke der er  

 budgetteret med over 50 pct. i tilskud fra det offentlige.
 Tilskudsmodtagende institutioner, hvis tilskud fra det offentlige er på  

 under 50 pct. af de budgetterede driftsudgifter, må som forudsætning for at  

 opnå ejendomsskattefritagelse efter anmodning kunne dokumentere  

 tilskudsandelen over for vedkommende kommune.
 Hvis tilskudsandelen er på over 50 pct. betyder lovforslaget, at  

 institutionen ikke har krav på fritagelse.
Efter lovens § 8 er der imidlertid mulighed for, at den enkelte  

 kommunalbestyrelse eller det enkelte amtsråd kan meddele hel eller delvis  

 fritagelse for grundskyld i en række nærmere opregnede tilfælde.
Det gælder  

 bl.a. for så vidt angår ejendomme, der ejes af institutioner med almennyttigt  

 formål, og som anvendes til institutionens formål (§ 8, stk. 1, litra c).
 Efter denne bestemmelse vil de tilskudsmodtagende institutioner efter  

 ansøgning have mulighed for at opnå fritagelse for grundskyld af ejendomme,  

 der tilhører institutionen (hvad enten ejendommen er fredet eller ej). Men  

 ved fritagelse efter ejendomsskattelovens § 8 beror det som nævnt på den  

 enkelte kommunalbestyrelse eller det enkelte amtsråd, om der skal meddeles  

 fritagelse.
Bilag I dette bilag er (med mindre skrift) indsat den gældende formulering af de bestemmelser der berøres af lovforslaget § 1 I lov beskatning til kommunerne af faste ejendomme, jf. lovbekendtgørelse  

 nr. 808 af 4. december 1990, som senest ændret ved lov nr. 381 af 14. juni  

 1995, foretages følgende ændring:
 1. I § 7 indsættes efter stk. 1 som nyt stykke:
 » Stk. 2. Fritagelsen efter stk. 1, litra d, omfatter ikke  

 ejendomme, der tilhører:
 1) Stat, kommuner, amtskommuner, kirker eller præsteembeder.
2) En ejer, hvis budgetterede driftsudgifter for mere end 50 procents  

 vedkommende dækkes af tilskud fra staten, kommunerne og amtskommunerne.« Stk. 2-7 bliver herefter stk. 3-8.
 § 7. Fritaget for kommunal grundskyld er:
 a) De staten tilhørende kongelige slotte og palæer med tilliggende.
b) Andre staten, kommunerne eller statens åndssvageforsorg tilhørende  

 ejendomme med undtagelse af ejendomme, der af ejeren anvendes erhvervsmæssigt  

 til landbrug, havebrug skovdrift eller udleje, eller som henligger  

 ubenyttede.
Fritagelsen gælder ikke for ejendomme, der tilhører Post Danmark.  

 Såfremt kun en del af en ejendom opfylder betingelserne for fritagelse for  

 kommunal grundskyld, omfatter fritagelsen alene den del af grundværdien, der  

 falder på denne del.
c) Fremmede staters gesandtskabs- og konsulatsejendomme på betingelse af,  

 at den danske stats gesandtskabs- og konsulatsejendomme i vedkommende land  

 nyder tilsvarende fritagelse.
I det omfang, Danmark ved mellemfolkelige  

 overenskomster har forpligtet sig dertil, fritages endvidere ejendomme, der  

 ejes af fremmede stater til brug for disses diplomatiske eller konsulære  

 repræsentationer, af internationale organisationer eller af sådanne  

 repræsentationers og organisationers personale samt dette dettes  

 familiemedlemmer.
 d) Fredede ejendomme, hvorpå der er tinglyst en særlig  

 bevaringsdeklaration i henhold til lovgivningen om bygningsfredning.  

 Fritagelsen omfatter alene den bebyggede grund, gårdsplads og have.
e) Den bebyggede grund, gårdsplads og have til forsamlingshuse, der ikke  

 drives erhvervsmæssigt.
Ved forsamlingshuse skal forstås en bygning, der er  

 bestemt til og hovedsagelig benyttes til afholdelse af møder af politisk,  

 religiøs og oplysende karakter, og hvortil der er offentlig adgang.
En  

 sammenhængende have, der hører til et forsamlingshus, er omfattet af  

 fritagelse, selv om en del af haven i matrikulær henseende udgør en eller  

 flere selvstændige faste ejendomme, der er særskilt vurderet.
f) Ejendomme, der ligger i områder, der efter § 3 i lov om planlægning er  

 udpeget som særlige erhvervszoner.
Det er en betingelse for fritagelsen, at  

 ejendommen tilhører en virksomhed, der har erhvervet ejendommen, jf. § 29,  

 stk. 1, efter erhvervszonens oprettelse og før den 1. januar 1995. Såfremt  

 kun en del af en ejendom ligger i en erhvervszone, omfatter fritagelsen alene  

 den del af grundværdien, der falder på denne del.
Stk. 2. Fritagelsen efter stk. 1, litra f, omfatter ikke  

 ejendomme, der hører til bedrifter i landbruget, eller ejendomme inden for  

 forædlingsindustrien vedrørende landbrugsvarer, hvor betingelserne for støtte  

 i forordning nr. 2328/91 om forbedring af landbrugsstrukturernes effektivitet  

 og forordning nr. 866/90 om forbedring af vilkårene for forarbejdning og  

 afsætning af landbrugsprodukter ikke er opfyldt.
Skatteministeren bemyndiges  

 til at fastsætte en fortegnelse over de EF-retsakter med tilhørende  

 gennemførelsesregler, som måtte udfylde, ændre, afløse eller supplere de  

 forordninger, der er nævnt i 1. pkt.
Fritagelsen efter stk. 1, litra f,  

 gælder ikke for ejendomme, hvor betingelserne for støtte i medfør af de i  

 fortegnelsen nævnte forskrifter ikke er opfyldt.
 Stk. 3. Fritagelsen efter stk. 1, litra f, omfatter heller ikke  

 ejendomme, der anvendes til formål inden for følgende industri- og  

 erhvervsgrene:
 1) Skibsbygningsindustrien.
 2) Kunstfiberindustrien.
 3) Motorkøretøjsindustrien for så vidt angår projekter over 90 mio. kr.
 4) Kul- og stålindustrien.
 Stk. 4-6 . . .
 Stk. 7. Såfremt en ejendom ophører med eller overgår til at skulle  

 svare kommunal grundskyld efter nærværende paragraf, sker det ved udgangen af  

 det kvartal, hvori de omstændigheder, der begrunder fritagelsen henholdsvis  

 pligten til at svare grundskyld, er indtrådt.
