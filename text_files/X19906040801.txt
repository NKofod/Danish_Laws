På baggrund af en klage fra to kølerreparationsværksteder har  

 Konkurrencerådet behandlet en sag om samordnet praksis mellem  

 Kølerreparatørforeningen for Danmark og de tre leverandører på markedet for  

 autokølere.
Sagen sluttede med, at Konkurrencerådet optog forhandling med to  

 af leverandørerne om at levere til klagerne og har senere måttet udstede  

 leveringspålæg til leverandørerne.
To kølerreparationsværksteder havde forgæves forsøgt at opnå leverancer  

 fra leverandørerne på markedet for autokølere, Nissens Kølerfabrik A/S,  

 Horsens Kølerfabrik A/S og NRF Services A/S, på samme vilkår, som medlemmerne  

 af Kølerreparatørforeningen for Danmark (KFD). Samtidig var klagerne blevet  

 nægtet optagelse i KFD.
Den ene klager kunne ikke få en begrundelse for  

 afslaget, medens den anden fik afslag med den begrundelse, at området, hvor  

 virksomheden opererer, i forvejen var dækket ind af foreningens medlemmer.
 Markedet:
Klagerne vedrører markedet for reparation og udskiftning af kølere på det  

 såkaldte eftermarked, dvs. efter at fabriksgarantien på biler og andre  

 maskiner med kølere er udløbet.
Der er altså tale om specialiserede  

 værksteder, der ligesom f.eks. koblings- og bremseværksteder navnlig er  

 baseret på underleverancer til almindelige autoværksteder samt i en vis  

 udstrækning reparation til private kunder.
Markedet domineres af medlemmerne af KFD, med ca. 60 mindre værksteder  

 spredt ud over landet.
Derudover er de tre væsentlige leverandører på  

 markedet alle medlemmer af foreningen.
Medlemmerne af KFD har tradition for et udbredt samarbejde.
Foreningen har  

 således haft særlige indkøbsaftaler med leverandørerne, ligesom der udsendes  

 fælles vejledende udsalgspiser og foretages fælles markedsføring.
Der foreligger fra 1985 en kendelse fra Monopol-ankenævnet om foreningens  

 fremfærd.
Dengang blev der grebet ind med påbud til foreningen om at fjerne  

 en bestemmelse i foreningens vedtægter om at: »Videresalg af elementer,  

 komplette kølere til kølerværksteder, der ikke er medlemmer af KFD, er ikke  

 tilladt« (Monopoltilsynet: Kendelser og domme 1985, s. 46-50).
 Andre leveringsmuligheder ikke tilfredsstillende for klagerne:
I den foreliggende sag er klagerne af leverandørerne blevet henvist til at  

 handle gennem lokale KFD-medlemmer.
Klagerne fandt imidlertid ikke denne  

 løsning tilfredsstillende.
Først og fremmest fordi ekspeditionstiden derved  

 forlænges med hensyn til bestillinger og levering, og fordi indkøb gennem en  

 forhandler, som samtidig er en konkurrent, vil være dyrere end indkøb direkte  

 fra fabrik.
Efter det til Konkurrencerådet oplyste, er hurtig ekspedition et  

 afgørende konkurrenceparameter inden for autokølerreparationsbranchen.
 Der er mulighed for import, men det er ikke altid et konkurrencedygtigt  

 alternativ, bl.a. fordi leveringstiden for de individuelt afpassede kølere  

 bliver for lang.
 KFD's praksis fastlåser strukturen og skaber ulighed:
Konkurrencerådet fandt, at det konkurrencebegrænsende samarbejde inden for  

 kølerbranchen mindede om de forhold, der var grebet ind over for i 1985 med  

 påbud.
Ved deres adfærd cementerede de etablerede kølerværksteder sammen med  

 leverandørerne branchestrukturen, og klagerne blev udsat for en urimelig  

 forskelsbehandling i deres indkøbsforhold og indskrænkning i deres  

 erhvervsfrihed i forhold til KFD-værkstederne, der kan få leverancer direkte  

 fra producenterne.
 På den baggrund besluttede rådet på sit møde den 7. november l990 at  

 optage forhandling med KFD med henblik på at ændre foreningens praksis  

 omkring optagelse af nye medlemmer.
På en ekstraordinær generalforsamling den 18. november 1990 ændrede KFD  

 imidlertid sine vedtægter således, at foreningen fremover ikke skulle  

 beskæftige sig med forretningsmæssige forhold.
I forbindelse hermed ophævede  

 foreningen sine aftaler med leverandørerne.
 Forhandling og påbud om at levere til klagerne:
 De ændrede bestemmelser, foreningen henviste til i den forbindelse, var  

 imidlertid så vage, at de ikke kunne ses at betyde, at den urimelige  

 diskrimination af klagerne ophørte.
 Rådet besluttede derfor at indkalde de to største kølerfabrikanter til en  

 forhandling om leveringsproblemerne i henhold til konkurrencelovens § 11.
 Horsens Kølerfabrik A/S udeblev fra den berammede § 11-forhandling, og  

 rådet besluttede derfor at benytte konkurrencelovens § 12, stk. 2, og udstede  

 påbud til Horsens Kølerfabrik A/S om at levere på normale vilkår til  

 klagerne.
 Nissens Kølerfabrik A/S tilkendegav, at selskabet indtil videre var  

 indstillet på at levere til klagerne på almindelige vilkår.
 Da dette løfte imidlertid ikke blev indfriet, har Konkurrencerådet i  

 henhold til konkurrencelovens § 12, stk.2, efterfølgende udstedt  

 leveringspålæg til Nissens Kølerfabrik A/S.
Selskabet har i øvrigt over for rådet oplyst, at man var ved at udarbejde  

 eneforhandleraftaler.
Når disse aftaler foreligger, vil rådet tage stilling  

 til spørgsmålet om disses overensstemmelse med konkurrencelovens principper.
