Skriftlig fremsættelse (20. marts 2013) Miljøministeren (Ida Auken):
 Herved tillader jeg mig for Folketinget at fremsætte:
Forslag til Lov om ændring af miljømålsloven (Forenkling af planprocessen for Natura 2000-planer og styrkelse af interessentinddragelse m.v.) (Lovforslag nr.
L 193) Hovedformålet med lovforslaget er at styrke interessentinddragelsen og forenkle regler for udarbejdelse af de statslige Natura 2000-planer og den opfølgende kommunale indsats.
Forslaget hviler på Miljøministeriets erfaringer med de første statslige og kommunale planer og drøftelser med en række interessenter i relevante fora, herunder Grønt Fremdriftsforum, som løbende følger Natura 2000-planlægningen.
I Grønt Fremdriftsforum har såvel Kommunernes Landsforening, Fødevareministeriet, erhvervsorganisationer som natur- og friluftsorganisationer sæde.
Lovforslaget ændrer ikke ved den overordnede opgavefordeling mellem stat og kommune.
Der vil fremover i Natura 2000-planlægningen blive lagt større vægt på at fremme og understøtte øget dialog og inddragelse på nationalt, regionalt og lokal niveau med interessenterne, herunder private lodsejere.
Det foreslås således, at idéfasen forud for udarbejdelsen af de statslige Natura 2000-planer erstattes med en målrettet dialog med statslige og kommunale myndigheder, nationalparkbestyrelser, foreninger, organisationer, statslige og private lodsejere, som har en væsentlig interesse i de statslige Natura 2000-planer, hvad enten interessen er knyttet til erhvervsudøvelse, beskyttelse af natur og miljø eller væsentlige rekreative interesser.
 Endvidere foreslås reglerne om indholdet af de opfølgende kommunale handleplaner ændret, således at der bliver længere tid til kommunernes dialog med organisationer og lodsejere, idet dialogen kan strækkes over hele planperioden.
Lovforslaget indebærer en række forenklinger af den nuværende Natura 2000-planlægning.
Der foreslås således en kortere planproces, idet idéfasen afskaffes, og høringsperioden over den statslige plan forkortes.
Det foreslås endvidere, at de kommunale handleplaner fremover skal angive behovet for konkrete forvaltningstiltag og prioriteringen (tidsfølgen) af indsatsen, forventede initiativer, herunder en plan for interessentinddragelse, og opgavefordelingen mellem myndigheder/offentlige lodsejere.
Endvidere foreslås smidigere regler for den kommunale planlægning, idet ændringer i handleplaner kan gennemføres også i løbet af planperioden.
Herudover foreslås det, at basisanalysen er grundlaget for målfastsættelse og indsatsprogram i de enkelte Natura 2000-planer, men ikke en del af den bindende Natura 2000-plan.
Reglerne om supplerende høringer over forslag til statslige planer og kommunale handleplaner foreslås justeret og suppleret med en lovfæstet høringsperiode.
Endelig foreslås det, at regionsrådene ikke længere skal have en mæglende rolle i tilfælde af uenighed mellem kommunalbestyrelser om handleplanen for et Natura 2000-område.
 Lovforslaget indebærer effektivisering af ressourceanvendelsen i stat og kommuner og administrative lettelser for interesseorganisationer.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til Folketingets velvillige behandling.
