 Pressenævnet fandt, at ingen personer eller persongrupper var omtalt  

 i artiklen på en sådan måde, at klageren havde den  

 nødvendige retlige interesse i at klage til nævnet, og klagen  

 afvistes derfor.
Kendelse fra Pressenævnet i sag nr.  

 103/2001 Pressegruppen i Brøndby Strand har ved  Kim  

  Tverskov klaget til Pressenævnet over en artikel bragt i B.T. den 9.  

 september 2001, idet man mener, at god presseskik er tilsidesat.
Af artiklen med overskriften "Danmarks sociale  

 lossepladser" fremgik det, at "Ville du flytte frivilligt til Vollsmose? Nej,  

 vel! Belastede områder som Odenses berygtede  

 indvandrer-ghetto Vollsmose, Gjellerupparken i Århus og  

 Mjølnerparken på Nørrebro i København er  

 nærmest blevet synonym med gruppevoldtægt, knivoverfald, angreb  

 på politi og sociale problemer.
 Ikke den allerbedste reklame, når familien Danmark  

 skal se sig om efter drømmeboligen.
"Det er en ond spiral.
Der er ingen social prestige  

 ved at sige, at man bor i Vollsmose eller Gjellerup   tværtimod.
Det er  

 en nedbrydningsproces, som i England har ført til, at man lægger  

 dynamit under flotte bygninger og sprænger dem i luften, fordi de er  

 blevet så socialt belastede, at man ikke kan få området op  

 at stå igen," advarer forskningsleder  Jan  Hjarnø, Center  

 for Migration og Etniske Studier, Syddansk Universitet.
"Danskere ønsker ikke at bo i områder,  

 der er brændemærket som slum.
Det image er svært at vaske  

 af, og vi må erkende, at boligpolitikken har slået fejl, for vi  

 har slum og fattigdom i de områder, " siger  Jan  Hjarnø,  

 der peger på, at der er udpræget fattigdomsproblemer blandt  

 indvandrerne i de belastede områder, fordi mange af dem ikke har  

 arbejde og mange at forsørge.
 Omkring en trediedel af de mennesker, som bor i de udsatte  

 områder, er etniske minoriteter fra 3. verdenslande   et tal, som er  

 blevet tredoblet fra 1984 til 1993. Den høje koncentration af  

 udlændinge spiller ind, når der skal argumenteres for og imod at  

 bosætte sig i de udsatte områder.
"Vores undersøgelser viser, at danskerne har  

 en del fordomme mod indvandrere.
Danskerne søger ikke hen, hvor der er  

 mange indvandrere," fortæller forsker  Hans  Skifter  Andersen fra  

 Statens Byggeforskningsinstitut (SBI).
 Også en undersøgelse fra Amternes og  

 Kommunernes Forskningsinstitut (AKF) viser, at flere etniske minoriteter  

 får danskerne til at flytte.
Nye beboere hele tiden Samme undersøgelse fra AKF konkluderer også,  

 at det først og fremmest er de sociale problemer, der skræmmer  

 danskerne væk, selv om det er indvandrerne, som ofte stjæler  

 mediebilledet.
Ni ud af ti af de såkaldte "ressourcestærke  

 beboere" flytter væk fra de socialt belastede områder i  

 løbet af et år, hvis andelen af mennesker med sociale problemer  

 stiger til en femtedel af beboerne.
"Danskerne vil ikke bo, hvor der er sociale  

 problemer.
Hvis der er kriminalitet, og de er utrygge ved områderne,  

 så vælger de et andet sted at bo," forklarer forskningsleder  

  Hans  Hummelgaard fra AKF.
Det er ikke kun et problem at lokke veluddannede og  

 pengestærke danskere til de belastede områder.
Samtidig flytter  

 de velfungerende og økonomisk godt kørende beboere så  

 hurtigt, at de belastede områder næsten får status af  

 transithaller.
"Der er en utrolig udskiftning i disse bebyggelser.
I  

 nogen af dem flytter op mod 30 procent af beboerne om året," siger  

  Hans  Skifter  Andersen fra SBI.
 Tilbage i de belastede områder bliver så de  

 mennesker, som ikke har råd til at flytte væk.
 Tal fra AKF viser, at i de mest belastede områder er  

 kun 23 procent tilknyttet arbejdsmarkedet, 60 procent har ingen ordentlig  

 uddannelse og ni ud af 10 i den erhvervsaktive alder modtager  

 indkomstoverførsler i en kortere eller længere periode.
"Hvis folk ikke kender områderne, kan de  

 hurtigt få skrækvisioner.
Vi har stoppet den negative spiral, men  

 når først områderne har fået et dårligt  

 omdømme, tager det meget lang tid at vende det," siger  Hans  

  Skifter  Andersen.
 De senere år er der brugt voldsomt mange penge  

 på at bekæmpe ghettodannelser i socialt belastede  

 områder.
 Senest gav Boligministeriet i efteråret 2000 i alt  

 585 millioner til projekter i fem belastede områder i Danmark. 450  

 millioner kroner skal bruges til forbedringer af eksisterende bygninger, mens  

 de sidste 135 millioner bruges på de sociale problemer i  

 områderne.
"Der er blevet brugt en stor pose penge, og det er  

 vejen frem.
Men det hjælper ikke stort at sætte huslejen ned for  

 at lokke folk til at bo i lejlighederne.
Man skal vel nærmest have  

 penge for at bo et sted som Vollsmose.
Jeg skulle i hvert fald," siger  

  Hans  Hummelgaard, der endnu engang understreger, at de sociale problemer  

 skal løses først.
De danske skatteydere kan godt indstille sig på, at  

 der også fremover skal bruges mange penge på de belastede  

 områder.
For alle er stort set enige om at lader man være,  

 så ender det i engelsk/amerikanske tilstande med tomme lejligheder,  

 smadrede vinduer med brædder sømmet hen over og masser problemer  

 med kriminalitet.
Medejer-boligen "Det er ikke ideer, der mangler.
Det er penge.
Det er  

 afsindig vigtigt, at vi fortsat får midler til at hjælpe de  

 mennesker i boligområderne.
Ellers får vi for alvor et samfund,  

 hvor forskellen på rig og fattig er stor, og hvor de fattiges  

 boligområder bliver slum," advarer direktør  Jesper  

  Nygård fra boligselskabet KAB.
 "Det vil ende dårligt, det er der ingen tvivl  

 om," mener boligminister  Lotte  Bundsgaard  (S).
 Hun er godt klar over, at de socialt belastede  

 områder har fået et enormt imageproblem, der ikke sådan  

 lader sig vaske af.
"Der går nogen år, før udviklingen  

 bliver vendt.
Der er ikke noget værre end at bo i et område, man  

 synes er pinligt at bo i," siger  Lotte  Bundsgaard, der er parat med  

 nye initiativer for at komme ghettodannelserne til livs.
 Blandt andet vil hun introducere medejerboligen i de  

 socialt belastede områder.
"Man ejer selv en del af sin bolig, og man har  

 indflydelse på boligen.
Det vil tiltrække flere  

 ressourcestærke beboere," mener  Lotte  Bundsgaard, der  

 fremsætter forslaget om medejerboliger til oktober." Artiklen var ledsaget af et Danmarkskort, hvor en  

 hånd, der peger tomlen nedad, markerer alle de steder, der  

 ifølge artiklen er kategoriseret som ghettoer, og hvor danskerne ikke  

 vil bo.
Følgende tekst var knyttet til kortet:
"Danmarks belastede områder har et kolossalt  

 imageproblem.
De bliver hele tiden kædet sammen med vold, kriminalitet  

 og indvandrerproblemer.
Se på kortet og stil dig selv  

 spørgsmålet: Vil du bo i et af Danmarks socialt belastede  

 områder?" Klageren, der er et udvalg nedsat af otte boligafdelinger  

 i Brøndby Strand, har anført, at bladets journalist misbruger  

 en række kilder, hvis udtalelser i en baggrundsartikel tilsyneladende  

 underbygger den usaglige og udokumenterede påstand om, at de  

 såkaldt socialt belastede områder udelukkende bebos af mennesker,  

 der ikke har råd til at flytte væk.
Ifølge god presseskik  

 er det blandt andet journalistens opgave at bringe korrekt information og  

 kontrollere, om de oplysninger, der gives, er korrekte.
Klageren har videre anført, at journalisten og  

 bladet via overskriften "Danmarks sociale lossepladser", og  

 faktaboksen "Ghetto Danmark   her vil ingen danskere bo"  

 overskrider en grænse for anstændighed og etik i omtalen af  

 borgere.
Avisens oplysninger og rubrikker er skadelige, krænkende og  

 virker agtelsesforringende i forhold til mere end 100.000 mennesker i de 22  

 boligområder, som nævnes.
Ifølge god presseskik må  

 medieomtale ikke være krænkende og agtelsesforringende, og  

 artikler bør redigeres med hensyntagen til den enkelte borgers krav om  

 respekt for den personlige integritet.
Klageren har herudover gjort gældende, at  

 journalisten og bladet bringer overskrifter og mellemrubrikker, der i form og  

 indhold ikke har dækning i artiklen eller i opslaget.
En faktaboks  

 viser 22 boligområder, hvor "danskere ikke vil bo". Dette  

 skrives uden nogen form for konkret eller saglig dokumentation, f.eks. fakta  

 om den årlige fraflytningsprocent og ventetiderne for at få en  

 lejlighed.
Klageren ønsker Pressenævnets vurdering af,  

 om bladet med dette opslag har overtrådt de presseetiske regler for god  

 presseskik.
Desuden ønsker klager en udtalelse fra nævnet om,  

 hvorvidt medierne udokumenteret, frit og uden begrænsninger kan bruge  

 ordet "ghetto" om et boligområde, og om medierne uden  

 begrænsninger kan fremsætte og viderebringe udtalelser eller  

 meddelelser, hvorved en gruppe af personer forhånes eller  

 nedværdiges som følge af deres sociale status.
Bladet har over for Pressenævnet anført, at  

 det ved bedømmelsen af klagen over artiklen i bladet er af  

 væsentlig betydning, at den eneste direkte omtale af Brøndby  

 Strand består i, at dette boligområde er medtaget på kortet  

 over socialt belastede områder.
At Brøndby Strand er medtaget  

 på kortet er i overensstemmelse med AKF´s undersøgelse.  

 Brøndby Strand blev på grund af de sociale problemer i december  

 2000 valgt som et af Boligministeriets kvarterløftsområder.  

 Efter bladets opfattelse er det berettiget, at Brøndby Strand er  

 medtaget på kortet.
Bladet har samtidig bemærket, at artiklen  

 omtaler en række boligområder   ikke bestemte personer.
 Bladet har i forhold til det af klager anførte  

 gjort gældende, at man ikke i artiklen har tilsidesat god  

 presseskik.
Bladet har endvidere anført, at det i klagens  

 sidste afsnit oplyses, hvorfor Pressegruppen i Brøndby Strand har  

 klaget over artiklen, idet der spørges til, om "det i det nye  

 århundrede [skal] være tilladt at omtale grupper af personer  

 negativt på baggrund af fordomme om deres særlige sociale  

 status". Dette afsnit viser, at formålet med klagen er af politisk  

 karakter, og at klagen falder uden for, hvad Pressenævnet har mulighed  

 for at tage stilling til.
Bladet har ikke i artiklen omtalt "personer  

 negativt", og der er ikke grundlag for at konstatere, at bladet har  

 handlet i strid med god presseskik.
 I sagens behandling har følgende  

 nævnsmedlemmer deltaget: Jørgen Nørgaard, Aage Lundgaard,  

 Tage Clausen og Ole Askvig.
 Pressenævnet udtaler:
Pressenævnet bemærker indledningsvis, at den  

 påklagede artikel indeholder en generel beskrivelse af de problemer,  

 der knytter sig til en række boligområder i Danmark.
I den  

 forbindelse er boligområdet Brøndby Strand angivet i en  

 faktaboks, hvortil der er knyttet teksten "GHETTO-DANMARK - her vil  

 ingen bo".
 Pressenævnet finder, at ingen personer eller  

 persongrupper er omtalt i artiklen på en sådan måde, at  

 klageren har den nødvendige retlige interesse i at klage til  

 nævnet, og klagen afvises derfor.
 Afsagt den 31. oktober 2001.
