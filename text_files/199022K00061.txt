Nr LSF 61 Forslag til Dyreværnslov Fremsat af Ebba Strange (SF) Pernille Frahm (SF) Gade (SF) Gert Petersen  

 (SF) Jens Thoft (SF) den 16. januar 1991 Kapitel 1 Generelle bestemmelser § 1. Dyr skal behandles forsvarligt og beskyttes bedst muligt mod  

 smerte, lidelse, angst, varigt meen og væsentlig ulempe.
 § 2. Enhver, der holder dyr, skal sørge for, at de behandles  

 omsorgsfuldt, herunder at de huses, fodres, vandes og passes på en måde, som  

 - under hensyntagen til deres art og til graden af deres udvikling,  

 tilpasning og tamhed - er passende for deres fysiologiske, etologiske og  

 sundhedsmæssige behov i overensstemmelse med anerkendte praktiske og  

 videnskabelige erfaringer.
§ 3. Rum eller arealer, hvor dyr holdes, skal indrettes på en  

 sådan måde, at dyrets behov tilgodeses, jf. § 2. Det skal herunder sikres, at  

 dyret har den fornødne bevægelsesfrihed, også under optagelse af foder og  

 drikke og ved hvile.
Dyr skal endvidere sikres mod vejr og vind i  

 overensstemmelse med deres behov.
 Stk. 2. Stk. 1, 2. pkt., finder tilsvarende anvendelse på bindsel,  

 tøjr og lignende indretninger.
 Stk. 3. Politimesteren (politidirektøren) kan nedlægge forbud  

 imod, at dyr holdes på et sted, hvor ejeren eller den, der fører tilsyn med  

 dyret, ikke bor.
 § 4. Justitsministeren kan fastsætte regler om dyrs opholdsarealer  

 og opholdsrum og inventaret heri, herunder at opholdsrum og inventar skal  

 godkendes, før det tages i brug.
Stk. 2. Inden år 2000 skal - æglægningsbure forbydes - der indføres forbud mod fiksering af søer - køer have jævnlig adgang til motion - køer være udendørs i sommerhalvåret - der stilles krav om halm eller anden strøelse til svin, køer og ungdyr.
Stk. 3. Ved fastsættelse af regler efter stk. 1 og stk. 2 om dyr i  

 landbruget skal der fastsættes overgangsordninger, der sikrer, at landbruget  

 får rimelig tid til at omstille sig.
Ved indførelse af godkendte dyrevenlige  

 systemer inden år 2000 kan der opnås økonomiske tilskud.
 § 5. Dyr må ikke tvangsfodres, medmindre det er påkrævet for at  

 behandle dyret mod sygdom.
 Stk. 2. Justitsministeren kan fastsætte regler, der kan sikre  

 landbrugets produktionsdyr mod overlast ved anvendelse af bioteknologi,  

 herunder frembringelse af transgene dyr samt anvendelse af vækstfremmere.
 § 6. Levende dyr må ikke anvendes som mål ved øvelses- og  

 kapskydninger.
 Stk. 2. Kron-, sika- og dåvildt, sæler, mufloner og lignende  

 større dyr må ikke beskydes med hagl.
 Stk. 3. Justitsministeren kan fastsætte regler om udsættelse af  

 opdrættede dyr.
 Stk. 4. Vildt skal sikres gennem klare regler for opdræt til  

 udsætning, herunder en autorisationsordning for vildtopdrættere, samt forbud  

 mod eksport af vildt til lande, der tillader jagtformer, som er forbudt efter  

 dansk lov.
 Stk. 5. Farmning af vilde dyr er forbudt, medmindre  

 justitsministeren har givet tilladelse efter indstilling fra Dyreværnsrådet.
 § 7. Justitsministeren kan fastsætte regler om forbud mod hold af  

 dyr, der kan frembyde fare, skabe frygt, eller som vanskeligt kan holdes i  

 fangenskab på dyreværnsmæssigt forsvarlig måde.
 § 8. Alle hunde skal øremærkes og registreres.
 Stk. 2. Brug af elhalsbånd og pighalsbånd er forbudt.
 Stk. 3. Øremærkede og registrerede katte må ikke aflives uden  

 ejerens tilladelse.
 Stk. 4. Justitsministeren fastsætter regler om foranstaltninger  

 til begrænsning af antallet af hjemløse katte, herunder om kommunernes  

 medvirken hertil.
 § 9. Justitsministeren kan fastsætte regler om transport af dyr og  

 om behandling og beskyttelse af dyr i anden særlig retning.
Kapitel 2 Aflivning, operative indgreb og lign.
§ 10. Den, der vil aflive et dyr, skal sikre sig, at dyret  

 aflives så hurtigt og så smertefrit som muligt.
Aflivning ved drukning er  

 forbudt.
 Stk. 2. Aflivning af større dyr må kun foretages af en dyrlæge  

 eller anden kompetent person.
Stk. 3. Justitsministeren kan fastsætte regler om slagtning og om  

 forbud mod visse aflivningsformer.
Rituelle slagtninger må kun finde sted  

 efter forudgående bedøvelse af dyret.
§ 11. Operative indgreb, der kan påføre dyret lidelse, bortset fra  

 uvæsentlig smerte af forbigående beskaffenhed, må kun foretages af en  

 dyrlæge, medmindre indgrebet er uopsætteligt.
Lidelse og smerte skal  

 begrænses i videst muligt omfang.
 Stk. 2. Kupering af haler er forbudt.
 Stk. 3. Operative indgreb, der tager sigte mod at tilpasse dyret  

 en eller anden form for miljø, forbydes.
 Stk. 4. Smertevoldende indgreb, eksempelvis afhorning, skal under  

 bedøvelse foretages af dyrlæger.
 Stk. 5. Justitsministeren kan fastsætte regler om, at visse typer  

 indgreb kun må foretages af en dyrlæge eller andet særligt uddannet  

 personale.
§ 12. Justitsministeren kan fastsætte regler om, at kraftmaskiner  

 ikke må anvendes ved forløsning af dyr, medmindre maskinen er godkendt af  

 justitsministeren.
Justitsministeren kan fastsætte regler om typegodkendelse.
 Stk. 2. El-drivstave forbydes.
 Stk. 3. Justitsministeren kan fastsætte regler om, at redskaber,  

 der anvendes til beskæring af klove og hove, kun må betjenes af særligt  

 uddannede personer.
§ 13. Der må ikke sættes ringe og andet i trynen på svin.
Dog må  

 der sættes en glat ring i for at hindre, at svinet roder i jorden.
Kapitel 3 Fremvisning og salg § 14. Dyr må ikke dresseres eller bruges til fremvisning,  

 cirkusforestillinger, filmoptagelser eller lignende, hvis dyret herved  

 påføres væsentlig ulempe.
 Stk. 2. Vilde dyr må ikke anvendes ved forestillinger i cirkus,  

 varieteer og lignende virksomheder.
Stk. 3. Zologiske haver, dyreparker og lignende må ikke oprettes  

 uden politimesterens (politidirektørens) tilladelse.
Justitsministeren kan  

 give forskrifter om indretning og drift af sådanne virksomheder og om tilsyn.
§ 15. Erhvervsmæssig handel med og opdræt af dyr må kun drives med  

 politimesterens (politidirektørens) tilladelse.
Det samme gælder for drift af  

 dyrepensioner og dyreinternater samt formidling af dyr.
Tilladelsen skal  

 angive, hvilke dyr den omfatter.
Tilladelsen kan til enhver tid  

 tilbagekaldes, hvis det findes betænkeligt at lade virksomheden fortsætte.
 Stk. 2. Justitsministeren kan fastsætte regler om indretning og  

 drift af virksomheden, herunder om krav der kan stilles til personalet, og om  

 tilsyn.
 Stk. 3. Stk. 1 og stk. 2 finder ikke anvendelse på handel med og  

 opdræt af dyr til landbrugsformål.
 § 16. Dyr må kun overdrages til børn under 16 år, hvis  

 forældremyndighedsindehaveren samtykker.
Kapitel 4 Tilsyn § 17. Ministeren fastsætter regler for tilsyn med dyr.
 Stk. 2. Enhver, der har dyr i sin varetægt, skal tilse disse  

 mindst een gang om dagen.
 Stk. 3. Der skal foretages mindst eet årligt dyrlægetilsyn af  

 ethvert erhvervsmæssigt dyrehold.
 Stk. 4. Hvor der er erhvervsmæssigt dyrehold, har  

 justitsministeren bemyndigelse til at stille krav om brandsikring og  

 alarmsystemer, der trods strømsvigt giver signal ved brand eller  

 ventilationssvigt.
Stk. 5. En dyrlæge, der bliver bekendt med, at et dyr behandles  

 uforsvarligt, skal anmelde forholdet til politiet.
Dette gælder dog ikke,  

 hvis forholdet ikke er groft og i øvrigt straks rettes.
Stk. 6. En dyrlæge, der tilser et tilskadekommet eller sygt dyr,  

 skal opfordre den ansvarlige til at lade dyret aflive, hvis det ikke kan  

 helbredes og det vil medføre unødig lidelse at lade det leve.
Aflives dyret  

 ikke, skal dyrlægen indberette forholdet til politiet.
 Stk. 7. Dyrlægen kan aflive dyret straks, hvis den ansvarlige  

 nægter at efterkomme en opfordring efter stk. 6, og hvis det vil medføre  

 unødige, alvorlige lidelser for dyret at følge fremgangsmåden i § 18, jf. §  

 17, stk. 5, 2. pkt.
§ 18. Behandles dyr uforsvarligt, kan politimesteren  

 (politidirektøren) give den ansvarlige pålæg om dyrets behandling.
Er dyret  

 sygt eller kommet uhelbredeligt til skade, kan politimesteren  

 (politidirektøren) meddele pålæg om aflivning af dyret, hvis det vil medføre  

 unødig lidelse at lade det leve.
Stk. 2. Pålæg skal meddeles skriftligt.
Inden der meddeles pålæg,  

 skal politimesteren (politidirektøren) indhente en erklæring fra en dyrlæge  

 og om fornødent af kredsdyrlægen.
Endvidere skal der indhentes en erklæring  

 fra den ansvarlige for dyret.
 Stk. 3. Stk. 2 kan fraviges i det omfang, det er nødvendigt for at  

 afværge en væsentlig lidelse for dyret.
Stk. 4. Politimesteren (politidirektøren) afholder omkostningerne  

 ved sagens behandling, men kan kræve beløbet refunderet af den, der har fået  

 pålæg.
Refusionskravet tillægges udpantningsret.
§ 19. Efterkommes pålægget efter § 18, stk. 1, 1. pkt., ikke, skal  

 politimesteren (politidirektøren) sørge for dyrenes pasning og kan herunder  

 anbringe dyrene et andet sted.
Efterkommes pålæg efter § 18, stk. 1, 2. pkt.,  

 ikke, skal politimesteren (politidirektøren) sørge for, at dyret aflives.
 Stk. 2. Politimesteren (politidirektøren) kan straks eller senere  

 bestemme, at dyret skal sælges eller aflives, hvis forholdene taler derfor,  

 herunder dyrenes tilstand, udsigten til, at ejeren kan passe dyrene igen, og  

 udgifterne ved dyrenes placering andetsteds.
 Stk. 3. § 18, stk. 4, finder tilsvarende anvendelse på udgifterne  

 efter denne bestemmelse.
§ 20. Den, der har fået et pålæg efter § 18, stk. 1, og den, hvis  

 dyr er solgt eller aflivet efter § 19, stk. 2, kan begære sagen indbragt for  

 domstolene.
Anmodning herom skal fremsættes inden 14 dage efter, at  

 afgørelsen er meddelt den pågældende.
Sagen indbringes for retten efter  

 reglerne om politisager.
Indbringelse for domstolene har ikke opsættende  

 virkning.
Kapitel 5 Dyreværnsrådet § 21. Justitsministeren nedsætter et råd, der skal følge  

 udviklingen inden for dyreværn og stille forslag til justitsministeren om  

 ændring af dyreværnslovgivningen.
Rådet skal endvidere på begæring af  

 justitsministeren afgive udtalelser om generelle spørgsmål vedrørende  

 dyreværn.
 Stk. 2. Dyreværnsrådet består af en formand, der skal opfylde  

 betingelserne for at beskikkes som landsdommer, og 6 andre medlemmer.
Stk. 3. Justitsministeren udpeger rådets formand og de øvrige  

 medlemmer.
To medlemmer skal være særligt sagkyndige inden for dyreværn, to  

 medlemmer udpeges efter udtalelse fra dyreværnsorganisationer og to medlemmer  

 efter udtalelse fra husdyrbrugets organisationer.
 Stk. 4. Justitsministeren skal ved sammensætningen af rådet så  

 vidt muligt sikre, at rådets medlemmer er personer med indsigt i de faglige  

 discipliner, der har særlig betydning for løsningen af de opgaver, som er  

 tillagt dyreværnsrådet.
 § 22. Rådet kan indhente udtalelser fra særligt sagkyndige, når en  

 sags behandling forudsætter en særlig sagkundskab, som rådets medlemmer ikke  

 i tilstrækkeligt omfang er i besiddelse af.
 Stk. 2. Justitsministeren kan fastsætte de nærmere regler for  

 rådets virksomhed i en forretningsorden.
 Stk. 3. Rådet afgiver en årlig beretning om sin virksomhed.  

 Justitsministeren offentliggør beretningen.
Kapitel 6 Straf m.v.
§ 23. Den, som ved overanstrengelse, vanrøgt eller på anden måde  

 behandler dyr uforsvarligt, straffes med bøde, hæfte eller fængsel i indtil 1  

 år.
Er der meddelt pålæg efter § 18, stk. 1, er straffen hæfte eller fængsel  

 i indtil 1 år.
Har forholdet haft karakter af mishandling, er straffen  

 fængsel i indtil 1 år, i gentagelsestilfælde indtil 2 år.
Stk. 2. Med bøde eller hæfte straffes den, der 1) overtræder §§ 1-3, § 5, § 6, § 10, stk. 1, § 11, stk. 1, § 13, § 14,  

 stk. 1-3, § 15, stk. 1, og § 16 eller 2) tilsidesætter et vilkår for en tilladelse.
 Stk. 3. Med bøde straffes en dyrlæge, som tilsidesætter sin  

 anmeldelsespligt efter § 17.
 Stk. 4. I forskrifter, der udfærdiges efter loven, kan der  

 fastsættes straf af bøde eller hæfte for overtrædelse af bestemmelser i  

 forskrifterne.
Stk. 5. Er en overtrædelse begået af et aktieselskab,  

 anpartsselskab, andelsselskab eller lignende, kan der pålægges selskabet som  

 sådant bødeansvar.
Er overtrædelsen begået af en kommune eller et kommunalt  

 fællesskab, jf. § 60 i lov om kommunernes styrelse, kan der pålægges kommunen  

 eller det kommunale fællesskab bødeansvar.
§ 24. Den, der ved dom findes skyldig i mishandling eller grovere  

 uforsvarlig behandling af dyr, kan ved dommen for bestandigt eller for et  

 nærmere fastsat tidsrum frakendes retten til at eje, bruge, passe eller  

 slagte eller i det hele at beskæftige sig personligt med dyr.
Forbudet kan  

 begrænses til at angå bestemte arter af dyr.
Overtrædelse af forbudet  

 straffes med bøde.
Stk. 2. Er retten til at beskæftige sig med dyr frakendt for  

 længere tid end 2 år efter stk. 1 eller efter en tidligere lov, kan  

 spørgsmålet om generhvervelse af retten inden frakendelsestidens udløb  

 indbringes for domstolene.
Indbringelsen sker efter reglerne i straffelovens  

 § 78, stk. 3, og kan tidligst finde sted, når der er forløbet 2 år af  

 frakendelsestiden.
Retten kan kun gengives, når ganske særlige omstændigheder  

 foreligger.
Har vedkommende tidligere været frakendt retten til at beskæftige  

 sig med dyr, kan generhvervelse inden frakendelsestidens udløb kun ske rent  

 undtagelsesvis og tidligst, når der er forløbet 5 år.
 Stk. 3. Med bøde straffes den, der med kendskab til et forbud  

 efter stk. 1 overlader dyr i en anden persons varetægt. § 23, stk. 5, finder  

 tilsvarende anvendelse.
 § 25. Den, der har tilsyn med et barn under 15 år, straffes for  

 overtrædelse af denne lov og regler fastsat efter loven for handlinger, der  

 begås af barnet, hvis den pågældende har været vidende om overtrædelsen og  

 ikke har søgt at forhindre den.
 Stk. 2. Var den tilsynsførende på grund af grov uagtsomhed  

 uvidende om barnets handling, straffes vedkommende med bøde eller hæfte.
§ 26. Sagerne behandles som politisager.
Retsmidlerne i  

 retsplejelovens kapitel 73 kan anvendes i samme omfang som i  

 statsadvokatsager.
Stk. 2. Politiet har, hvis det skønnes nødvendigt, til enhver tid  

 mod behørig legitimation uden retskendelse adgang til et dyrehold, når der er  

 mistanke om, at et dyr behandles uforsvarligt.
Politiet kan om fornødent tage  

 en sagkyndig med.
Kapitel 7 Ikrafttræden, overgangsbestemmelser m.v.
 § 27. Loven træder i kraft den 1. juli 1991.
Stk. 2. Lov om værn for dyr, jf. lovbekendtgørelse nr. 335 af 8.  

 juli 1983, ophæves.
Lovens § 3, nr. 5, § 4, § 7, 2. pkt., § 8, § 9, stk. 1,  

 og § 10 forbliver dog i kraft, indtil de afløses af regler fastsat i medfør  

 af denne lov.
 Stk. 3. Forskrifter udfærdiget efter § 6 i lov nr. 152 af 17. maj  

 1916 om værn for dyr og forskrifter udfærdiget efter lov om værn for dyr, jf.  

 lovbekendtgørelse nr. 335 af 8. juli 1983, forbliver i kraft, indtil de  

 afløses af regler fastsat efter denne lov.
 Stk. 4. Overtrædelse af de bestemmelser, der er nævnt i stk. 2 og  

 stk. 3, straffes med bøde eller hæfte. § 23, stk. 5, finder tilsvarende  

 anvendelse.
§ 28. Loven gælder ikke for Færøerne og Grønland.
Loven kan sættes  

 i kraft for Færøerne og Grønland med de afvigelser, som landsdelenes særlige  

 forhold tilsiger.
Bemærkninger til lovforslaget Almindelige bemærkninger Lovforslaget og dets bemærkninger har taget udgangspunkt i den af et  

 udvalg nedsat af justitsministeren den 19. november 1987 afgivne betænkning  

 om dyreværn. (Betænkning nr. 1154/1988). Lovforslaget er stort set en uændret  

 genfremsættelse af lovforslag nr.
L 46, jf.
Folketingstidende 1990-91 (1.  

 samling), forhandlingerne sp. 689, 1119 og Tillæg A sp. 1443.
Bemærkninger til lovforslagets enkelte bestemmelser Kapitel 1 Generelle bestemmelser Til § 1 Bestemmelsen er sammen med § 2 den generelle norm, der fastsætter,  

 hvordan dyr skal behandles.
De øvrige bestemmelser om behandling af dyr, der  

 fastsættes i loven og de tilknyttede administrative forskrifter, skal alle  

 ses i lyset af § 1 og § 2.
 § 1 indeholder dels et krav om, at dyr skal behandles forsvarligt, dels et  

 krav om den bedst mulige beskyttelse af dyret mod smerte, lidelse, angst,  

 varigt meen og væsentlig ulempe.
Bestemmelsen svarer til § 1 i den hidtil gældende lov.
Der er ikke  

 tilsigtet nogen realitetsændring med den ændrede formulering, jf. kapitel  

 4.1. i Justitsministeriets betænkning om dyreværn.
I § 1, stk. 1, i loven om  

 dyreforsøg findes en formulering svarende til formuleringen i bestemmelsens  

 2. led.
Med udtrykkene smerte, lidelse og angst refereres der både til den fysiske  

 og anden påvirkning, som et dyr kan blive udsat for.
Med udtrykket varigt  

 meen strækkes beskyttelsen videre end til smerte.
Der tænkes herved på den  

 varige skade, som et dyr kan blive udsat for.
Efter bestemmelsen er det  

 således strafbart at behandle dyr på en måde, der medfører, at dyret får  

 varige meen, selv om behandlingen ikke medfører smerte.
Endelig skal dyret  

 beskyttes bedst muligt mod væsentlig ulempe.
Med kravet om, at ulempen skal  

 være væsentlig, er den blotte ulempeforvoldelse ved f.eks. øremærkning og  

 enkeltstående blodprøveudtagning undtaget fra bestemmelsens  

 anvendelsesområde.
I udtrykket »bedst muligt« indeholdes en erkendelse af, at det  

 ikke i alle måder er muligt at undgå at påføre dyr smerte m.v.
Efter  

 bestemmelsen er det dog altid strafbart at påføre dyr en lidelse, som burde  

 være undgået.
I den gældende dyreværnslov findes en række bestemmelser, der ikke er  

 fundet behov for at overføre til den nye lov, da de har et ringe  

 anvendelsesområde. § 1 dækker også disse forhold.
Det er således efter § 1  

 ikke tilladt at slå dyr med genstande, der er egnede til at volde dyret  

 beskadigelser eller stærke smerter (§ 3, nr. 2, i den gældende lov), at  

 anvende afsvidning af dyrs hårlag i stedet for klipning eller for at dræbe  

 utøj (§ 3, nr. 3, i den gældende lov) eller at overdrage udslidte heste til  

 andet end slagtning (§ 5 i den gældende lov).
Det etiske aspekt i forbindelse med seksuelle overgreb på dyr er ikke  

 omfattet af loven.
Omfattet af § 1 er dog den smerte m.v., som dyret kan  

 blive påført herved.
I straffeloven findes bestemmelser om straf for at hensætte en anden  

 person i en hjælpeløs tilstand eller for at forlade en person, man har i sin  

 varetægt, i en sådan hjælpeløs tilstand. § 1 dækker et tilsvarende  

 gerningsindhold for så vidt angår dyr.
Det kan blandt andet have betydning  

 ved påkørsel af dyr.
Ved vurderingen af sådanne tilfælde bør man dog være  

 opmærksom på de problemer, der f.eks. kan være forbundet med at standse på  

 trafikerede veje.
Er standsning ikke mulig, kan der efter omstændighederne i  

 stedet være pligt til at tilkalde hjælp fra nærmeste telefon.
I nogle tilfælde anvendes ræve til optræning af gravhunde.
Gravhundene  

 anvendes til at jage ræve ud af deres huler.
Nogle jægere holder en tam ræv  

 med henblik på optræning af deres gravhunde.
Optræningen sker ved, at ræven  

 anbringes i en aflukket kunstgrav, hvor gravhundene kan øve sig i at drive  

 ræven ud.
Uanset om dyrene kommer i fysisk kontakt med hinanden eller ej, kan  

 denne optræning af gravhundene ikke ske uden overtrædelse af § 1. Viser der  

 sig et behov herfor, vil der kunne fastsættes særlige bestemmelser i medfør  

 af § 9, hvorefter justitsministeren blandt andet kan fastsætte regler om  

 behandling af dyr i anden særlig retning.
Der er ikke fundet behov for i loven at optage en bestemmelse svarende til  

 § 12 i den gældende lov, der henviser til lovgivningen om dyreforsøg.
Denne  

 henvisning findes at være ufornøden, idet loven om dyreforsøg som speciallov  

 må gælde forud for dyreværnsloven.
Til § 2 Medens § 1 retter sig mod enhver, så retter § 2 sig mod dem, der holder  

 dyr, uanset om der er tale om landbrugsdyr, kæledyr eller andre former for  

 dyrehold.
Indholdsmæssigt svarer bestemmelsen til § 2 i den gældende lov, men  

 udvalget har fundet, at bestemmelsen sprogligt bør affattes mere i  

 overensstemmelse med art. 3 i konventionen om dyr, der holdes til  

 landbrugsformål, som Danmark har ratificeret den 28. januar 1980.
Det fastslås i bestemmelsen, at ethvert dyr skal behandles i  

 overensstemmelse med de særlige behov, som dette dyr har.
Ved vurderingen  

 skal der således tages hensyn til dyrets art, graden af udvikling, tilpasning  

 og tamhed.
Der skal tages udgangspunkt i anerkendte danske og udenlandske  

 praktiske og videnskabelige erfaringer.
Dette betyder, at kravene til den  

 omsorgsfulde behandling kan ændres i takt med, at der indvindes nye  

 erfaringer.
Det er ikke muligt nærmere at præcisere, hvilke erfaringer der  

 tænkes på.
Afgørende må imidlertid være, at der er tale om erfaringer, der er  

 anerkendt af en større kreds af sagkyndige.
Omsorgspligten indebærer tillige en pligt til ikke at efterlade dyr  

 omfattet af § 2 ved flytning og lign.
Dette har særlig betydning ved kæledyr.
Uanset at det ikke er direkte udtrykt i bestemmelsen, indebærer kravet om  

 en omsorgsfuld behandling også et krav om, at den, der holder dyret, fører et  

 regelmæssigt tilsyn med dyret.
Omfanget af tilsynet er ikke nærmere  

 præciseret i bestemmelsen.
Dette må afhænge af dyrets art, alder og tilstand  

 m.v. og af, hvor lang tid den enkelte dyreejer behøver for at behandle sit  

 dyr omsorgsfuldt.
I de senere år har der inden for landbruget fundet en stigende  

 automatisering sted.
Således vinder tv-overvågning stadig større indpas.  

 Forslagsstillerne finder ikke generelt at kunne udtale sig herimod, men  

 finder, at tilsynet må anses for mangelfuldt, såfremt dyrets ejer ved sit  

 tilsyn ikke bliver opmærksom på, at dyrets behov forbliver uopfyldte.
Artikel 7 i konventionen om landbrugsdyr indeholder bestemmelser om, at  

 dyrenes tilstand og sundhed skal undersøges med mellemrum, og det foreskrives  

 specielt for intensivt husdyrbrug, at såvel dyrene som det tekniske udstyr  

 skal undersøges mindst een gang om dagen.
Bl.a. på grund af  

 afgrænsningsvanskeligheder er der ikke i lovudkastet optaget særlige  

 bestemmelser om intensivt husdyrbrug, men § 2 vil opfylde de krav til dansk  

 lovgivning, der følger af konventionens artikel 7.
Pligten til en omsorgsfuld behandling af dyr vedrører også beskyttelse mod  

 og behandling af sygdom.
Der vil endvidere være pligt til at tilkalde en  

 dyrlæge, hvis et dyrs sygdom eller tilskadekomst medfører smerte, lidelse  

 eller lignende, jf. § 1, og dyret ikke kan behandles forsvarligt uden  

 veterinær bistand.
 Anvendelse af hjælpestoffer som somatotropin er ikke udtrykkeligt  

 reguleret af loven, men vil efter omstændighederne kunne være en sådan  

 belastning af dyrene, at anvendelsen kan være i strid med § 2. Der kan i  

 øvrigt fastsættes regler om sådanne stoffer i medfør af bestemmelsen i § 9.
Der er ikke fundet behov for i en særlig bestemmelse at forbyde hold af  

 »tremmekalve«, som kaldes således, fordi der er tale om kalve, der  

 holdes i snævre bokse hele deres opvækstperiode, der strækker sig over nogle  

 få måneder.
De bliver næsten udelukkende fodret med mælkeprodukter og får  

 ingen stråfoder.
De har endvidere ingen mulighed for motion.
Hold af  

 »tremmekalve« i Danmark er udelukket dels på grund af kravet til  

 foderet i § 2, dels på grund af kravet til dyrenes opholdsrum i § 3. Der  

 henvises i øvrigt til pkt. 4.7. s. 49 f. i betænkning nr. 1126 fra 1988 om  

 intensive produktionsformer inden for landbruget, hvori det anføres, at »Arbejdsgruppen er af den opfattelse, at tremmekalveproduktionen  

 rejser sådanne væsentlige dyreværnsmæssige problemer, at den ikke bør vinde  

 indpas i dansk husdyrproduktion.
Metoden er uacceptabel og indebærer en  

 alvorlig belastning af kalvene.
Der er tale om en specialproduktion, som i  

 høj grad er efterspørgselsbetinget.
Hertil kommer, at der ikke ses at være  

 noget holdepunkt for, at det lyse kalvekød er bedre end det kød, der  

 frembringes ved andre former for slagteopdræt.
Tværtimod kan det lyse  

 kalvekød siges at være af en ringere ernæringsmæssig kvalitet, fordi jern  

 findes i ringere mængde i dette produkt, end tilfældet er i kød fra normalt  

 opdrættede kalve.
 Arbejdsgruppen skal i den forbindelse tillige henvise til udtalelsen af 8.  

 september 1987 fra Det Etiske Råd vedrørende Husdyr, hvori rådet udtaler, at  

 tremmekalveproduktionen er etisk uforsvarlig.
 I samme forbindelse kan det nævnes, at Europa-Parlamentet i en resolution  

 af 20. februar 1987 har opfordret EF-Kommissionen til at fremlægge et forslag  

 til direktiv om intensivt opdræt af slagtekalve.
Arbejdsgruppen skal på den baggrund anbefale, at Danmark positivt arbejder  

 for og tilslutter sig et forbud mod tremmekalveopdræt under den beskrevne  

 form i EF-landene.« Til § 3 Bestemmelsen er ny i forhold til den gældende lov.
I § 2 i den gældende  

 lov stilles der alene et krav om, at dyrs opholdsrum skal være forsvarligt  

 indrettet.
 Bestemmelsen skal til en vis grad ses i lyset af art. 4 i Den Europæiske  

 Konvention om beskyttelse af dyr til landbrugsformål, der har følgende  

 ordlyd:
 »Den bevægelsesfrihed, som er passende for et dyr under hensyntagen  

 til dets art og i overensstemmelse med anerkendte praktiske og videnskabelige  

 erfaringer, må ikke begrænses på en måde, der medfører unødig lidelse for  

 eller skade på dyret.
Stk. 2. Hvis et dyr til stadighed eller regelmæssigt holdes tøjret eller  

 indespærret, skal det gives så megen plads, som er passende for dets  

 fysiologiske og etologiske behov i overensstemmelse med anerkendte praktiske  

 og videnskabelige erfaringer.« I § 3 stilles der ikke blot krav til dyrenes opholdsrum, men også til  

 øvrige opholdsarealer.
Efter bestemmelsen skal rum og arealer, hvor dyr  

 opholder sig, indrettes på en sådan måde, at dyrets behov tilgodeses.
Med  

 dyrets behov menes de behov, der er nærmere omhandlet i § 2.
 Da § 3 ikke indeholder bemyndigelser for justitsministeren, indebærer  

 bestemmelsen ikke nogen fortolkningsproblemer i relation til § 4.
Bestemmelsen omfatter efter sin formulering såvel bygninger som øvrige  

 arealer, hvor dyr opholder sig.
Ved bygning forstås hele bygningens  

 konstruktion, herunder vægge, loft og gulve, og ved indretning forstås selve  

 stien, buret eller båsen, hvori dyret opholder sig.
Omfattet af indretningen  

 er tillige blandt andet lys-, varme-, ventilations- og foderanlæg.
Med arealer tænkes på steder, hvor dyr holdes, uden at der er tale om  

 egentlige bygninger.
Omfattet af § 3, stk. 1, er således også løbegårde,  

 folde og andre udendørs anlæg, hvori dyr holdes indespærret på et større  

 eller mindre areal.
 Efter bestemmelsen stilles der krav om, at opholdsstedet indrettes  

 således, at dyrets behov tilgodeses.
Dyrs behov for bevægelsesfrihed er forskellige.
Det er ikke muligt at  

 beskrive kravene til opholdsstederne mere indgående.
Der må lægges vægt på  

 det enkelte dyrs adfærdsmæssige og fysiologiske behov, jf. § 2. I 2. pkt.  

 beskrives de mindstekrav, der må stilles til dyrs bevægelsesfrihed.
 2. pkt. i bestemmelsen hindrer bl.a. opdræt af de såkaldte  

 »tremmekalve«, jf. bemærkningerne til § 2.
 Uanset at kravet om beskyttelse mod vejr og vind følger af §§ 1 og 2, er  

 der fundet behov for at præcisere dette krav.
 I stk. 2 fastslås det, at stk. 1, 2. pkt., tillige finder anvendelse på  

 bindsler, tøjr og lignende indretninger.
Bestemmelsen afløser § 3, nr. 1, i den gældende lov, hvorefter det er  

 forbudt ved bindsel, tøjr eller anbringelse af andre indretninger at hæmme  

 dyrs bevægelsesfrihed på en måde, der volder dyret smerte eller hindrer det i  

 at opnå fornøden hvile.
Forbudet mod at volde dyret smerte findes dog i den  

 generelle bestemmelse i § 1.
 Efter bestemmelsen stilles der krav om, at dyrs bindsler, tøjr og lignende  

 indretninger udformes således, at dyret har den fornødne bevægelsesfrihed.
 I betænkning nr. 868 af maj 1979 om intensive produktionsformer og  

 dyrebeskyttelse i praktisk landbrug er på s. 30 kravene til bindslers  

 funktion og indretning for så vidt angår kvæg beskrevet således:
»Bindslet skal give koen frie forhold til frem- og tilbagegående  

 bevægelser under rejsning og lægning samt tillade koen at slikke sig over det  

 meste af kroppen, uden at den tvinges til at indtage unaturlige stillinger  

 med risiko for fald.
Koen skal endvidere kunne æde og drikke i naturlig  

 stilling samt indtage en naturlig hvilestilling både liggende og stående.  

 Endelig skal der være mulighed for, at koen kan træde tilbage, således at  

 afsat gødning og urin falder bag lejet.
De forskellige bindselstyper  

 tilstræber den bedst mulige tilnærmelse til disse krav, idet de samtidig skal  

 opfylde kravet om sikker fiksering og mulighed for let og hurtig opbinding og  

 løsning.« Bestemmelsen i stk. 3 er ny i forhold til den gældende lov.
Den skal ses i  

 sammenhæng med § 2 i hundeloven, hvorefter det er forbudt at holde hund på  

 steder, hvor der ikke er beboelse, såsom i kolonihaver, medmindre politiet  

 meddeler tilladelse dertil.
Bestemmelsen i hundeloven er begrundet i hundenes  

 særlige behov for omgang med mennesker, og denne bestemmelse foreslås  

 opretholdt.
 Med stk. 3 sikres det, at politiet kan forbyde dyrehold på steder, hvor  

 der ikke bor mennesker, der kan føre et forsvarligt tilsyn med dyret, eller  

 hvor forholdene taler for, at dyrene ikke på anden måde er sikret det  

 fornødne, kvalificerede tilsyn.
 Zoologiske haver, dyrehandler, dyreinternater og lignende kræver særlig  

 tilladelse efter andre bestemmelser i denne lov.
Til § 4 Paragraffen bestemmer, at justitsministeren kan fastsætte nærmere regler  

 for dyrs opholdsarealer m.v.
Opholdsrummet omfatter såvel bygningens konstruktion og indretning som  

 selve stien, buret eller båsen, hvori dyret opholder sig.
Med inventaret  

 tænkes på inventaret, der knytter sig til bygningen, herunder lys-, varme- og  

 ventilationsanlæg.
Med inventar menes dog også det inventar, som dyret er i  

 mere direkte berøring med, f.eks. bindsler.
 Med opholdsarealer menes ethvert sted, hvor dyr holdes, uden at det kan  

 betegnes som et rum.
 På 3 områder krænker nuværende stald- og produktionssystemer i meget  

 væsentlig grad dyrenes mulighed for at få tilgodeset de adfærdsmæssige behov:
 1) Æglæggende høner i bure.
 2) Opbundne søer.
 3) Opbinding af køer i stald hele året.
 I lighed med miljøstøtteordninger, hvor Miljøministeriet i  

 overgangsperioden ydede økonomisk støtte til miljøforbedringer, kan  

 Landbrugsministeriet yde støtte til etablering af dyrevenlige staldsystemer,  

 som det allerede sker med den økonomiske støtte til ægproducenter, der  

 producerer skrabeæg eller æg fra fritgående høner.
 Hvad angår spørgsmålet om, at køer skal på græs i sommerhalvåret, kan der  

 henvises til, at tilsvarende bestemmelser bliver gældende i nabolandene,  

 Tyskland og Sverige fra 1. januar 1993.
Til § 5 Bestemmelsen erstatter § 3, nr. 6, i den gældende lov, der forbyder  

 tvangsfodring af fjerkræ i fedningsøjemed.
Bestemmelsen har i øjeblikket ikke den store aktualitet.
Set i lyset af  

 den tvangsfodring af gæs, som foretages visse steder i udlandet, bør  

 bestemmelsen dog forblive i loven, da den kan blive aktuel.
Bestemmelsens anvendelsesområde er endvidere udvidet i forhold til det  

 hidtidige.
Der er således taget højde for en eventuel fremtidig udvikling  

 inden for tvangsfodring.
Der tænkes bl.a. på tvangsfodring af malkekvæg for  

 at bringe mælkeproduktionen op på unaturlige mængder.
Det er tilladt at sikre, at syge dyr får den fornødne føde.
Dette kan ikke  

 betragtes som tvangsfodring i traditionel forstand, men det er alligevel  

 fundet hensigtmæssigt i bestemmelsen udtrykkeligt at undtage, hvad der kan  

 kaldes tvangsfodring for at behandle for sygdom.
Det er ikke fundet hensigtsmæssigt at stille krav om, at der skal medvirke  

 dyrlæge ved tvangsfodring af syge dyr, idet det typisk er noget, den enkelte  

 dyreejer selv kan foretage.
Dyrlægemedvirken vil dog være nødvendig efter §  

 11, stk. 1, såfremt der bliver behov for at foretage operative eller lignende  

 indgreb i forbindelse med fodringen.
Til § 6 § 6, stk. 1 og stk. 2, svarer til § 3, nr. 7 og nr. 8, i den gældende  

 lov.
Bestemmelsen har en vis sammenhæng med bestemmelserne i jagtlovens kapitel  

 V, som indeholder forskrifter om jagtmåder og jagtredskaber.
Kapitlet  

 indeholder bl.a. forskrifter om våben og ammunition til sikring af, at dyr  

 ikke lider overlast.
I § 16 a, stk. 2, i jagtloven findes således en  

 bestemmelse, der supplerer bestemmelsen i § 6, stk. 2, i denne lov, idet  

 bestemmelsen i jagtloven fastsætter, at beskydning af råvildt med hagl kun må  

 finde sted inden for et bestemt tidsrum.
De 2 bestemmelser i dyreværnsloven  

 er ikke indeholdt i jagtloven.
Der er således tale om bestemmelser, der  

 kompletterer reglerne i jagtloven, og som har en vis sammenhæng med  

 bestemmelserne i jagtloven.
 For så vidt angår § 6, stk. 4, findes der i dag ingen lovgivning om  

 vildtopdræt og udsætning af opdrættet vildt.
Godkendelse af rugerier foregår efter en gammel bekendtgørelse (nr. 341 af  

 7. december 1964). Ifølge reglerne er det kredsdyrlægen, som godkender  

 rugerierne, men rugerier med op til 100 avlsfugle kræver ingen godkendelse.  

 Landbrugsministeriet har i 1988 udsendt en vejledning »Opdræt, udsætning  

 og jagt på udsatte fugle«.
Landbrugsministeren skriver i forordet til  

 vejledningen blandt andet, at i de senere år har moderne tekniske  

 hjælpemidler gjort opdræt muligt i større omgang.
Dette har medført, at der i  

 mange situationer er udsat opdrættede fugle, som ikke har været i stand til  

 at klare sig på lige fod med andet vildt i naturen.
Disse fugle har i mange  

 tilfælde været genstand for jagt på en måde, der med rette kunne  

 karakteriseres som jagtetisk uacceptabel.
 Rugerier med op til 100 avlsfugle eller udrugning af op til 1.000 æg til  

 eget forbrug kræver ingen godkendelse.
Det er nødvendigt at have en lovgivning, der sikrer, at fugle, der  

 udsættes, er gode stærke fugle, der har en adfærd som vilde fugle.
Der må  

 derfor gennem lovgivning stilles krav til vildtopdrætterne.
Loven skal fastsætte, at vildtopdrættere skal have autorisation.
Der skal  

 gennemføres forbud mod opdræt i mørkekammer.
Der skal være udendørs volierer,  

 og her skal fugle have opholdt sig allerede fra 3-ugers-alderen.  

 Vildtopdrættere skal have ansvar for, at fugle, der sælges til udsætning og  

 eksport, er fugle, der kan overleve i naturen.
 Endelig skal der gennemføres forbud mod eksport af dansk vildt til lande,  

 der tillader jagtformer, som er forbudt i Danmark.
 Vedrørende § 6, stk. 5, skal for farmning af pelsdyr gælde, at farmning af  

 mink skal opfylde de nedenfor nævnte krav:
 1) Mandskabet skal være tilstrækkeligt uddannet.
 2) Der skal gennemføres en godkendelsesordning for etablering af en farm  

 samt for ejeren.
 3) Der skal gennemføres et regelmæssigt veterinært tilsyn (f.eks. som i  

 hundekenneler).
 4) Der skal sikres forsvarlig aflivning, f.eks. gennem et obligatorisk  

 aflivningskursus.
 5) Burstørrelse må ikke være mindre end de vejledende standarder for  

 Danmark (Dansk Pelsdyravlerforening: Retningslinier for Pelsdyravl 1986).
6) Der skal udfærdiges regler for tilstrækkeligt dagligt tilsyn, bl.a. til  

 sikring af tilstrækkeligt rent halm i rederne.
Etagebure forbydes.
 7) Der skal fremover justeres ind med hensyn til indhusning og management  

 i overensstemmelse med relevante forskningsresultater.
 8) Der må højst holdes 2 fravænnede hvalpe i hvert bur.
 9) Velfærdsforskningen på mink fremmes.
 Farmning af ræve i Danmark skal bringes til ophør senest år 1996,  

 medmindre der inden er udviklet nye systemer, som kan tilgodese rævens  

 fysiologiske og etologiske behov.
 Farmning af harer i Danmark skal bringes til ophør senest år 2000.
 Når det gælder farmning af hjorte, skal følgende bemærkninger fremføres.
 Et flertal i Folketinget gennemførte i 1987 en lov om hjortehold (lov nr.  

 224 af 22. april 1987). Hermed blev hjortedyr efter visse nærmere regler  

 gjort til husdyr, men tiden siden lovens gennemførelse har med al ønskelig  

 tydelighed vist, at loven er utilstrækkelig.
Erfaringerne med de eksisterende hjortefarme viser, at forholdene set ud  

 fra et dyreværnssynspunkt er meget belastende.
Loven sikrer ikke dyrenes ret  

 til et frit liv.
Der er i hjortefarme alt for mange dyr på et utilstrækkeligt  

 areal.
Der er ikke stillet krav om at yde hjorte læ, skygge og  

 skjulmuligheder.
Derfor er mange farme indrettet, så de afviger meget fra de  

 vilkår, der bydes vildtlevende hjorte.
 Mange hjortefarme er placeret, så de er en belastning for naturen og  

 forhindrer offentlig adgang til naturområder, ligesom hegnene kan hindre de  

 vilde dyrs naturlige vandringsveje.
 Import af hjorte til hjortefarme har også givet store problemer.  

 Kvægtuberkulose, der for længst var bekæmpet i Danmark, er nu kommet igen.  

 Landbruget må nu leve i frygt for, at de smitsomme sygdomme, der er kommet  

 fra importerede hjorte, vil ramme husdyrene, ligesom man kan frygte, at  

 sygdommene vil spredes til den vilde hjortebestand.
Derfor er en ændring af lov om hjortehold nødvendig.
Revisionen skal sikre  

 dyrenes velfærd og fastsætte regler, der effektivt forhindrer, at hjorte  

 viderebringer sygdomme til husdyr og den vilde hjortebestand.
Der bør også  

 ved en revision stilles krav om maksimalt antal dyr pr. hektar, om størrelsen  

 og placeringen af hjortefarmene og om godkendelse af og tilsyn med  

 hjortefarme.
Til § 7 Efter denne bestemmelse kan justitsministeren forbyde hold af visse dyr.
 De dyr, der kan blive tale om at forbyde hold af, er dyr, der enten  

 frembyder fare eller blot kan volde frygt hos andre, men også dyr, der ikke  

 eller kun vanskeligt kan holdes i fangenskab på forsvarlig måde.
Der tænkes herved særlig på rovdyr, rovfugle, slanger, insekter og  

 edderkopper, dyr som alle kan være farlige eller skabe frygt.
Med  

 bestemmelsens sidste led sigtes der særlig til skildpadder, som ofte lever  

 under ringe forhold.
Men også andre dyr kan komme på tale.
Baggrunden for bestemmelsen skal søges i de stigende problemer, som  

 navnlig privates hold af fremmedartede dyr udgør.
Det bemærkes dog, at reglen  

 også giver mulighed for at forbyde andre end private at holde de nævnte dyr.
Som nævnt i kapitel 4.2.2. i Justitsministeriets betænkning om dyreværn  

 har man hidtil også som privatperson skullet indhente politiets godkendelse  

 af de lokaler, bure m.v., hvori man agter at holde rovdyr eller andre større  

 dyr indespærret.
Hjemmelen hertil findes i bekendtgørelsen angående kontrol  

 med rovdyr og visse større dyr.
 Der har i den forbindelse været en del diskussion om, hvorvidt slanger og  

 andre krybdyr eller farlige insekter, fugleedderkopper og lignende kan  

 karakteriseres som rovdyr eller »visse større dyr«.
Der er behov for klare regler på området.
Med reglerne skal varetages dels  

 de dyreværnsmæssige hensyn til dyrenes fysiologiske og etologiske behov, jf.  

 § 2, dels hensynet til omgivelserne.
Der tænkes herved på hensynet til den  

 ukyndige holder af farlige dyr, men også på hensynet til befolkningen i  

 øvrigt, idet erfaringerne viser, at dyr af denne art undertiden slipper løs.  

 Der lægges herved vægt på, at en del af de dyr, der tænkes omfattet af et  

 forbud, indebærer en risiko for mennesker.
 Særlig vedrørende slanger bør det overvejes også at forbyde ikkegiftige  

 slanger, idet det for de fleste mennesker ikke er muligt at se forskel på  

 giftige og ikkegiftige slanger.
 Bestemmelsen afskærer ikke muligheden for at tillade f.eks. kvalificerede  

 herpetologer at holde dyr, som ellers er forbudte.
Til § 8 Mærkning og registrering af hunde støttes af EF-Parlamentet, og flere  

 lande i EF har allerede lovgivning herom.
Hvad angår katte, er det næppe  

 muligt at få gennemført en fuld registrering af alle huskatte, men ejeren bør  

 selv kunne sikre sin kat ved registrering.
Ved øretatovering og registrering  

 af huskatte vil man have en sikker identifikationsmulighed (den eneste  

 realistiske), således at der ved indfangning kan skelnes mellem huskatte  

 (familiekatte) og hjemløse katte.
Førstnævnte skal sendes »hjem«  

 igen.
Sidstnævnte kan naturaliseres og genudsættes i et samarbejde mellem  

 kommunerne og dyreværnsorganisationerne eller aflives.
Undersøgelser viser, at ca. 95 ud af landets 275 kommuner har en eller  

 anden form for kattetjeneste.
I nogle kommuner betaler kommunen for  

 indfangning, transport og aflivning af alle anmeldte herreløse katte.
Dette  

 gælder f.eks.
København, hvor udgifterne til kattetjenesten beløber sig til 1  

 kr. pr. indbygger pr. år.
 For så vidt angår § 8, stk. 4, er udgangspunktet, at et af de største  

 dyreværnsproblemer, der er i landet, er katteproblemerne, der er de tungeste,  

 de talrigeste og de vanskeligste at løse.
Det drejer sig primært om tilløbne/efterladte tamme eller halvvilde  

 (herreløse) katte.
For størstedelens vedkommende er det såkaldte  

 overskudskatte, der stammer fra ukontrollerede dyrehold, bl.a. fra  

 landbruget, der er storleverandør af killinger.
Også i sommerhus- og  

 campingpladsområderne er problemet stort, der, hvor feriegæster tager en  

 lille killing til sig og efterlader den til en krank skæbne, når ferien er  

 forbi.
Og endelig er der de store flokke af katte i storbyerne, der i mange  

 tilfælde også har en kummerlig tilværelse.
 Det er urimeligt, at det skal påhvile private dyreværnsforeninger med  

 deres stab af frivillige (ulønnede) kredsformænd næsten ene at løse så store  

 samfundsskabte problemer.
 Hunde og katte kan mærkes ved øretatovering, hunde, inden de er 6-8 uger  

 gamle, og katte, når de er 1/2-1 år gamle.
Jagtlovens § 11, der giver den jagtberettigede lov til at skyde katte, der  

 befinder sig mere end 150 m fra anden mands beboelse, skal ophæves.
Ligeledes  

 ønskes en ophævelse af mark- og vejfredslovens § 14, der giver en grundejer  

 ret til under visse omstændigheder (endog uden forudgående advarsel) at  

 aflive katte, der færdes på hans ejendom.
Disse to paragraffer hører til i en anden tidsalder og er uforenelige med  

 det syn, man i dag har på katte.
Med en øretatoveringsordning (og tilhørende  

 registrering) samt en kommunal indfangningsordning er der rygdækning for at  

 ophæve de to paragraffer, som det også ønskes af store dele af befolkningen.
 En katteejer vil herigennem også kunne drages til ansvar for de evt.  

 skader, katten forvolder tredjemand.
 Derimod kan halsbånd ikke accepteres som identifikationstegn, fordi:
a) det ikke er ufarligt for katte at bære halsbånd b) mange katte »nægter« at bære halsbånd og hurtigt krænger dem  

 af, når de lukkes ud c) det kun ved indfangning med sikkerhed kan konstateres, om en kat er  

 diegivende og derfor ikke må aflives (skydes).
Man er meget langt fremme med udviklingen af mikrochips, som injiceres  

 under huden.
Denne metode indebærer, at både hunde og katte kan mærkes meget  

 tidligt efter fødslen.
 Registreringen foregår i Danmarks Hunde- og Katteregister, således at man  

 døgnet rundt kan få oplysning om dyrenes ejerforhold.
Foreningen til Dyrenes Beskyttelse har sammen med Kattens Værn og med  

 assistance fra Dansk Kennel Klub udarbejdet detaljerede planer for  

 opbygningen af et sådant register.
Det vil ikke koste det offentlige penge,  

 men vil kunne drives for en engangsregistreringsafgift på 100 kr. for en kat  

 og 200 kr. for en hund.
Til § 9 Bestemmelsen indeholder bemyndigelser for ministeren til at fastsætte  

 regler om transport af dyr og i øvrigt om behandling og beskyttelse af dyr.
 Disse bemyndigelser er overført fra § 16 i den gældende lov.
I medfør af bemyndigelsen til at fastsætte regler om transport af dyr er  

 der udarbejdet 2 bekendtgørelser: bekendtgørelse nr. 208 af 16. juni 1964 om  

 transport af dyr med senere ændringer og bekendtgørelse nr. 439 af 10. august  

 1982 om international transport af dyr.
Forslagsstillerne finder, at der er  

 behov for, at disse bekendtgørelser gennemgås med henblik på en ajourføring.  

 Der henvises til bemærkningerne i kapitel 4.2.9. i Justitsministeriets  

 betænkning om dyreværn.
Hjemmelen vedrørende transport omfatter såvel selve  

 transporten som måden, hvorpå dyrene håndteres i forbindelse med transporten.  

 Der er her problemer, dels fordi dyrene ikke i samme omfang som tidligere er  

 vant til »at være mellem hænder«, dels fordi arbejdet undertiden  

 udføres af ukvalificeret personale.
 Ved transport af dyr til slagterierne er det erfaringen, at  

 transportreglerne i alt for mange tilfælde ikke overholdes.
 Derfor må kontrollen skærpes og indberetning ske, hver gang  

 transportbestemmelserne ikke er overholdt.
 Slagteridyrlægens afhængighed af slagteriet må elimineres, og det må  

 fremover være Veterinærdirektoratets dyrlæger, der står for kontrollen af  

 slagtedyrene ved modtagelsen, ved transporten og under hele slagteprocessen i  

 øvrigt.
 Der må også laves regler, der forhindrer, at svin, der ikke har gået  

 sammen i besætningen, bringes sammen under transport eller på slagteri.
Ud over bestemmelser om transport af dyr kan der være behov for at  

 fastsætte regler om behandling af dyr i anden særlig retning.
I medfør af  

 denne bestemmelse i den gældende lov er således blandt andet udfærdiget  

 bekendtgørelse nr. 366 af 28. maj 1986 om anbringelse af levende dyr i  

 forretningslokaler.
I medfør af § 16 er der endvidere fastsat regler om brug  

 af halsbånd ved dressur af hunde, om handel med hunde, om afhorning af dyr og  

 om indfangning og aflivning af herreløse katte.
I dette forslag findes  

 imidlertid i §§ 8 og 11 bemyndigelser for ministeren på disse områder.
Der kan endvidere fastsættes regler om beskyttelse af dyr.
Der tænkes  

 herved særlig på regler om brug af vildtskræmmere i forbindelse med  

 markarbejde.
Der bør hurtigst muligt tages initiativ til gennem forskning at  

 udvikle nye, praktisk anvendelige redskaber til at sikre dyr, der opholder  

 sig i markerne.
Så snart disse findes, bør brugen af dem gøres obligatorisk.  

 Problemer med dyr, der kommer i vejen for redskaber, findes dog også inden  

 for andre områder, især fly- og togdrift.
Bestemmelsen åbner mulighed for, at der kan fastsættes regler om  

 behandling af dyr i bestemte relationer.
Bestemmelsen giver dog ikke mulighed  

 for en mere generel regelfastsættelse om behandlingen af dyr i enhver  

 henseende.
Justitsministeren kan blandt andet som anført under bemærkningerne  

 til § 2 fastsætte regler om anvendelse af hjælpestoffer.
Nedenfor er i øvrigt  

 anført eksempler på områder, som tænkes reguleret af bestemmelsen.
Fra dyreværnsforeningernes side har man fundet, at der er behov for  

 særlige regler om pasning og i øvrigt enhver behandling af heste.
Man finder  

 således, at der blandt andet er behov for regler om skoning, om brug af pisk,  

 om tilladelse til og vilkår for kaperkørsel og udlejning af heste og om  

 mærkning af heste.
Særlig for så vidt angår heste, der anvendes til  

 konkurrencebrug, er der behov for regler om, at hestens ydelser ikke må være  

 opnået under nogen form for medikamentel påvirkning eller anden  

 sygdomsbehandling.
Denne bestemmelse åbner mulighed for at fastsætte regler  

 herom.
Behandlingen af fisk i forbindelse med såvel erhvervs- som lystfiskeri er  

 omfattet af §§ 1-2. Tilsvarende gælder for dambrug og akvariefisk.
Der er dog  

 behov for en yderligere regulering af dette område.
Der findes særlige områder, hvor der er behov for regulering.
Det drejer  

 sig for eksempel om ål, der slimes af i salpeter i levende tilstand,  

 udsmidning af levende krabber, efter at kløerne er fjernet, og brug af  

 levende fisk som agn.
Disse forhold er omfattet af § 1 i såvel den gældende  

 lov som i lovforslaget.
Justitsministeren kan dog fastsætte nærmere regler  

 herom efter denne bestemmelse.
Omfattet af hjemmelen er endvidere forbud mod medefiskekonkurrencer, hvor  

 fiskene kroges og derefter sættes ud igen.
Mange fisk mister livet ved denne  

 behandling.
Der kan ligeledes efter bestemmelsen fastsættes regler om anvendelse af  

 dyr til sports- og konkurrenceformål, herunder træning i forbindelse hermed.  

 Der åbnes således mulighed for at fastsætte regler blandt andet om  

 dyrlægetilsyn og om doping.
Det bør i den forbindelse bemærkes, at der er  

 problemer med, at eksempelvis hunde og heste fysisk og psykisk presses til at  

 yde større præstationer, end hvad der er naturligt.
Der vil formentlig ikke være behov for helt at forbyde disse væddeløb,  

 idet der i mange tilfælde er tale om en videreudvikling af dyrenes naturlige  

 evner.
Der bør dog være regler, der sikrer, at arrangementerne afvikles under  

 medvirken af dyrlæge, og regler, der sikrer, at dyrene ikke ved doping,  

 udsultning eller andre former for indgreb presses til at yde mere, end de  

 naturligt er i stand til.
 Det vil også være muligt efter bestemmelsen at fastsætte regler om  

 bortlodning af levende dyr eller helt at forbyde dette.
Bortlodning af levende dyr forekommer i mange situationer.
Eksempelvis  

 foretages der ofte bortlodninger af levende dyr i forbindelse med dyrskuer,  

 og rideklubber bortlodder i nogle tilfælde ponyer til medlemmerne.
Disse  

 bortlodninger indebærer som regel ikke dyreværnsmæssige problemer.
Mere problematiske er de situationer, hvor ukyndige personer foretager  

 bortlodning af dyr, og hvor den, der vinder dyret, ikke nødvendigvis har den  

 fornødne kundskab om, hvordan dyret passes og plejes på forsvarlig vis.
Der  

 tænkes herved blandt andet på bortlodning af levende ænder og gæs ved  

 bankospil og bortlodning af kæledyr ved foreningsarrangementer og lign.
Der bør fastsættes regler, der sikrer, at bortlodning kun sker, hvor der  

 kan ske en dyreværnsmæssig forsvarlig behandling af dyrene i forbindelse med  

 arrangementet, og hvor der er vished for, at vinderen vil kunne tage vare på  

 dyret.
Det kan eventuelt foreskrives, at bortlodning af dyr kun må ske efter  

 forudgående tilladelse fra politiet.
Kapitel 2 Aflivning, operative indgreb og lign.
Til § 10 Stk. 1 indeholder en bestemmelse om aflivning af dyr.
Denne bestemmelse  

 svarer til § 7, 1. pkt., i den gældende lov.
Med kravet om, at aflivning skal  

 ske så hurtigt og så smertefrit som muligt, vil aflivning ved strangulering  

 være udelukket.
§ 7, 2. pkt., i den gældende lov om transport af større dyr, der er kommet  

 til skade, er ikke medtaget i lovforslaget, idet bestemmelsen retteligt hører  

 hjemme i en transportbekendtgørelse.
Forholdet er i øvrigt omfattet af § 1.
Bestemmelsen indeholder et forbud mod aflivning af dyr ved drukning.  

 Forbudet er absolut og gælder alle dyr, herunder skadedyr.
Som eksempler på,  

 hvor denne aflivningsform anvendes i dag, kan nævnes aflivning af  

 kattekillinger ved drukning og aflivning af mus, der er indfanget i fælder,  

 ved at placere fælden i vand.
Endvidere søges muldvarpe i et vist omfang  

 udryddet ved drukning.
Efter stk. 2 kan justitsministeren fastsætte regler om aflivning af dyr,  

 ligesom han kan forbyde visse aflivningsformer.
Der bør fastsættes nogle  

 generelle regler for aflivning af dyr.
I den forbindelse bør  

 aflivningsformer, hvorved dyret bevisligt påføres en lidelse, der går videre  

 end det, der er uundgåeligt ved aflivning, forbydes.
 Bestemmelsen fremgår ligeledes af Europarådskonventionen om kæledyr.
Bemyndigelsen til at fastsætte regler om slagtning og aflivning af dyr  

 svarer til § 16 i den gældende lov.
I medfør af denne bestemmelse er  

 udarbejdet bekendtgørelse nr. 200 af 26. marts 1986 om slagtning af husdyr.  

 Denne bekendtgørelse omhandler blandt andet rituelle slagtninger.
Med hensyn  

 til rituelle slagtninger henvises til kapitel 4.2.4.2. i Justitsministeriets  

 betænkning om dyreværn.
 Justitsministeren skal i overensstemmelse med sædvanlig praksis høre de  

 berørte parter, inden der fastsættes regler i medfør af denne og andre  

 bemyndigelser i loven.
Til § 11 Stk. 1 svarer til § 11 i den gældende lov.
Efter bestemmelsen skal alle  

 operative indgreb som udgangspunkt udføres af en dyrlæge.
Som undtagelse fra  

 denne regel kan det operative indgreb dog udføres af andre end en dyrlæge,  

 hvis der er tale om mindre indgreb, der kun volder uvæsentlig smerte af rent  

 forbigående beskaffenhed, her tænkes f.eks. på injektioner i muskulaturen og  

 under huden.
Endvidere kan det operative indgreb undtagelsesvis udføres af  

 andre end en dyrlæge, hvis behandlingens iværksættelse må anses for  

 uopsættelig for dyrets overlevelsesmulighed - her tænkes f.eks. på isætning  

 af vomspyd ved livstruende trommesyge hos kreaturer.
Den, der foretager indgrebet, skal sikre sig, at lidelse og smerte  

 begrænses i videst muligt omfang.
Dette fordrer blandt andet, at der  

 sagkyndigt tages stilling til, om anvendelse af bedøvelse vil kunne begrænse  

 dyrets lidelser i den konkrete situation, idet der ikke er fundet grundlag  

 for at stille et generelt krav om anvendelse af bedøvelse.
Der skal endvidere  

 i givet fald tages stilling til, hvilken form for bedøvelse der skal anvendes  

 (lokal bedøvelse eller total bedøvelse).
 Bestemmelsen har sin væsentligste betydning vedrørende husdyr, men finder  

 tillige anvendelse på andre grupper af dyr, herunder blandt andet kæledyr og  

 dyr, der lever vildt i naturen.
Det er staldmiljøet, der skal tilpasses dyrene, og ikke omvendt.
Derfor  

 skal det fremover ikke være tilladt at foretage operative indgreb på dyr, som  

 udelukkende tager sigte mod en tilpasning.
 Halekupering af smågrise er ikke nødvendigt, hvis grisene fravænnes efter  

 mindst 5 uger, og hvis pladsforholdene i stalden er i orden.
 Kastration af ornegrise vil fra 1992 ikke være nødvendigt, da slagterierne  

 er i stand til at finde frem til svinekød med ornesmag.
 Afhorning kan måske fortsat være nødvendigt, da køerne kan gøre stor skade  

 på hinanden, men det må kun finde sted under bedøvelse.
 Mærkning af dyr må begrænses til et minimum, og der skal foretages  

 bedøvelse, hvis mærkningen volder væsentlig smerte.
 Næbtrimning af fjerkræ vil også være unødvendigt, så snart pladsforholdene  

 er i orden.
Til § 12 Stk. 1 afløser § 3, nr. 5, i den gældende lov, hvorefter det er forbudt  

 ved forløsning af dyr at anvende kraftmaskiner eller hestetræk ved udtrækning  

 af fosteret.
Det vil i nogle tilfælde være nødvendigt at tage mekaniske midler i brug  

 ved forløsning af dyr for at redde liv.
Det Veterinære Sundhedsråd har  

 godkendt apparater, der i princippet virker som kraftmaskiner, men som kaldes  

 noget andet.
På den baggrund bør det overvejes at fastsætte regler om  

 anvendelse af kraftmaskiner og om, at de ikke må anvendes uden at være  

 godkendt af justitsministeren.
 I forbindelse med godkendelse af sådanne tekniske hjælpemidler bør  

 justitsministeren indhente en udtalelse fra Det Veterinære Sundhedsråd.
 Efter stk. 2 forbydes brugen af eldrivstave.
Efter stk. 3 kan der fastsættes regler om betjening af redskaber, der  

 anvendes til beskæring af klove og hove.
Der synes ikke at være behov for  

 regler om anvendelse af de specielle sakse, knive og klinger, som i mange år  

 har været anvendt.
Derimod er der behov for regler om anvendelse af de  

 motordrevne fræsere, som er kommet til de senere år.
Der er ikke behov for regler om den motordrevne fræser, der er enkel i sin  

 opbygning.
Derimod er der behov for regler om betjeningen af disse redskaber,  

 som kan anrette stor skade.
Det bør således kræves, at enhver, der skal  

 betjene en sådan maskine, skal være uddannet i brugen.
Der henvises til  

 udvalgets bemærkninger i kapitel 4.2.4.3. i Justitsministeriets betænkning om  

 dyreværn.
Til § 13 Bestemmelsen afløser § 3, nr. 4, i den gældende lov.
Kapitel 3 Fremvisning og salg Til § 14 § 14 afløser § 6 i den gældende lov.
Stk. 1 er ændret i forhold til den gældende bestemmelse.
Efter forslaget  

 er det forbudt at anvende dyr til de omtalte arrangementer, hvis dyret herved  

 påføres væsentlig ulempe.
I den gældende lov står »skade eller alvorlig  

 smerte«.
Der er således tale om en udvidelse af forbudet.
Om udtrykket  

 »væsentlig ulempe« henvises til § 1.
Bestemmelsen er ikke begrænset til at angå bestemte dyr således som de  

 følgende bestemmelser.
Bestemmelsen gælder ethvert dyr.
 Som anført i kapitel 4.2.5.1. i betænkningen om dyreværn omfatter  

 bestemmelsen blandt andet børnedyrskuer.
Stk. 2 er uændret i forhold til den gældende lov.
Fortolkningen har  

 imidlertid givet anledning til en vis tvivl i praksis.
Bestemmelsen blev indføjet i loven i 1962. Baggrunden herfor var en række  

 henvendelser fra Foreningen til Dyrenes Beskyttelse i Danmark, hvori man  

 redegjorde for problemerne, der er forbundet med anvendelse af vilde dyr i  

 cirkus m.v.
Det blev anført, at dressur, fremvisning og transport af vilde  

 dyr er uforeneligt med disse dyrs natur.
Af bemærkningerne til lovforslaget  

 fremgår, at »specielt med hensyn til dressur har foreningen anført, at  

 man er af den opfattelse, at dressur af vilde dyr ikke kan foregå uden fysisk  

 og psykisk lidelse for dyrene, uanset at man er bekendt med, at dressørerne  

 hævder, at dressur af de omhandlede dyr kan foregå uden anvendelse af  

 tvangsmidler.
Foreningen har endvidere fremhævet, at årelangt ophold i trange  

 transportbure strider stærkt mod dyrs natur, og at alle de forhold efter  

 foreningens opfattelse er tilstrækkeligt til at motivere såvel forbud mod  

 fremvisning af vilde dyr i cirkus m.v. som forbud mod omføring af dyr i  

 menagerier.« Forarbejderne til bestemmelsen giver ingen bidrag til forståelsen af,  

 hvilke dyr der skal opfattes som vilde dyr i dyreværnslovens forstand.
I  

 bemærkningerne til forslaget fra 1962 er der som eksempler på vilde dyr, med  

 hvis natur det skulle være uforeneligt at skulle dresseres, fremvises og  

 transporteres, nævnt løver, tigre og bjørne.
Afgrænsningen af, om et dyr er vildt i denne lovs forstand, bør dog ikke  

 drages ved, om der er tale om et rovdyr, men om det vil være i  

 overensstemmelse med dyrets natur at blive dresseret, fremvist og  

 transporteret.
Omfattet af bestemmelsen er ethvert dyr, der ikke holdes som  

 husdyr i Danmark.
Omfattet af bestemmelsen er endvidere visse af de dyr, der  

 holdes som husdyr i Danmark.
Det drejer sig således om f.eks. ræve og hjorte,  

 med hvis natur det er uforeneligt at skulle behandles på ovennævnte måde.
 Efter stk. 3 kan justitsministeren fastsætte regler om indretning, drift  

 af og tilsyn med zoologiske haver, dyreparker og lignende virksomheder.
Bestemmelsen svarer til § 6, stk. 3, i den gældende lov, idet bestemmelsen  

 dog er ændret således, at ministeren kan fastsætte regler om indretning og  

 drift af virksomhederne.
Ud over regler om opholdsrum og bure m.v. kan  

 ministeren således fastsætte regler om fodring og pleje, om krav til  

 dyrepasseres uddannelse, publikums adgang til og fodring af dyrene og om  

 dyrlægetilsyn m.v.
Der henvises i øvrigt til kapitel 4.2.5.2. i betænkning om  

 dyreværn.
Til § 15 § 15 svarer med ændringer til § 17 i den gældende lov.
 Efter stk. 1, 1. pkt., stilles der krav om særlig tilladelse fra politiet  

 til at drive erhvervsmæssig handel med og opdræt af dyr.
Den gældende bestemmelse vedrører kun erhvervsmæssig handel med dyr fra  

 butik eller andet fast forretningssted.
Efter forslaget vil erhvervsmæssig  

 handel med dyr fra andre steder også kræve tilladelse.
Der tænkes herved  

 blandt andet på stutterier og kenneler, hvorfra der drives handel med dyr.  

 Efter bestemmelsen vil opdræt af dyr ligeledes kræve tilladelse.
Den, der  

 driver virksomhed med opdræt af dyr eller ønsker at påbegynde sådan  

 virksomhed, skal således efter forslaget have tilladelse hertil.
Stk. 1, 2. pkt., hvorefter dyrepensioner og dyreinternater og formidling  

 af dyr tillige kræver politiets tilladelse, er ny i forhold til § 17, stk. 1,  

 i den gældende lov.
Bestemmelsen omfatter alle dyrepensioner og  

 dyreinternater, uanset hvilke dyr de huser.
Der stilles efter bestemmelsen ikke krav om, at virksomheden skal være  

 erhvervsmæssig således som i 1. pkt.
Omfattet af bestemmelsen er således også  

 den formidling, som sker ved, at man blot formidler en kontakt mellem køber  

 og sælger.
En rent lejlighedsvis formidlling er dog ikke omfattet.
En tilladelse skal angive, hvilke dyr den omfatter, efter omstændighederne  

 specificeret efter race og størrelse.
I forbindelse med politiets behandling  

 af ansøgningen skal politiet bese lokalerne, hvorfra virksomheden skal  

 drives, og herunder godkende burene.
Politiet kan indhente bistand fra en  

 dyrlæge.
Det kan eventuelt stilles som et vilkår for tilladelsen, at der  

 gives politiet adgang til kontrolbesøg.
Se i øvrigt kapitel 4.2.6. i  

 betænkning om dyreværn.
En tilladelse kan tilbagekaldes, hvis det findes betænkeligt at lade  

 virksomheden fortsætte.
Reglen er ændret i forhold til den gældende lov,  

 hvorefter tilladelsen kan tilbagekaldes, hvis den handlende straffes for  

 overtrædelse af dyreværnsloven, eller såfremt dyrene ikke passes og plejes  

 forsvarligt.
I praksis svarer bestemmelsen til den hidtil gældende.
Ved  

 afgørelsen af, om tilladelsen skal tilbagekaldes, lægges der blot vægt på det  

 afgørende, nemlig om dyrene passes forsvarligt, og om det derfor synes  

 betænkeligt at lade virksomheden fortsætte.
Den uforsvarlige pasning kan  

 bestå i utilstrækkeligt foder og pasning, overanstrengelse eller vanrøgt,  

 eller den kan bestå i, at en af lovens øvrige bestemmelser, der sikrer  

 dyrenes forsvarlige behandling, er overtrådt.
Stk. 2 er ny i forhold til den gældende lov.
Efter denne bestemmelse kan  

 justitsministeren fastsætte regler om indretning og drift af virksomheden og  

 om tilsyn.
Der kan fastsættes bestemmelser om forretningens indretning,  

 herunder burenes størrelse og konstruktion.
Der kan endvidere fastsættes  

 bestemmelser om forretningens beliggenhed med hensyn til sol-, kulde- og  

 vindforhold.
Endelig kan der fastsættes regler om krav til personalets  

 uddannelse.
 Der henvises i øvrigt til udvalgets bemærkninger i kapitel 4.2.5.3. i  

 betænkning om dyreværn.
Stk. 3 svarer til § 17, stk. 2, i den gældende lov.
Efter bestemmelsen i  

 den gældende lov finder stk. 1 ikke anvendelse på handel med heste, kvæg,  

 svin, får, geder, kaniner, pelsdyr og fjerkræ. Formuleringen kunne lede til  

 den opfattelse, at enhver handel med og opdræt af disse dyr er undtaget fra  

 stk. 1. For at præcisere, at dette ikke er tilfældet, er bestemmelsen ændret,  

 således at den kun undtager dyr til landbrugsformål.
Til § 16 Bestemmelsen er ny i forhold til den gældende lov.
Bestemmelsen følger  

 Europarådets konvention om kæledyr.
 Det er ikke blot salg, men enhver overdragelse, der er omfattet af  

 bestemmelsen.
Kapitel 4 Tilsyn Til § 17 Kravet om, at enhver, der har dyr i sin varetægt, skal tilse dyrene  

 mindst een gang om dagen, er nyt.
Det tager også sigte på tilsyn med dyr, der  

 befinder sig langt fra boligen, f.eks. fårehold i marsk- og klitarealer,  

 børne- og fritidsinstitutioner eller en dyrehandler (lørdag, søndag og i  

 ferierne).
Efter bestemmelsen har en dyrlæge, der bliver opmærksom på, at et dyr  

 behandles uforsvarligt, i visse tilfælde pligt til at anmelde forholdet til  

 politiet.
Undladelse heraf er belagt med straf, jf. § 23, stk. 3.
Pligten til at anmelde sådanne forhold gælder alene autoriserede dyrlæger.  

 Denne begrænsning er fundet naturlig under hensyn til de forpligtelser i  

 henhold til dyrlægeloven, som følger af autorisationen.
Det vil være for  

 vidtgående at pålægge andre en tilsvarende pligt.
 Hensigten med bestemmelsen er i første række at give en vis støtte til den  

 dyrlæge, som konstaterer, at et dyrehold bliver misrøgtet, og som af hensyn  

 til forholdet mellem ham og dyreejeren kunne være fristet til at undlade at  

 anmelde forholdet.
Pligten gælder dog ikke ubetinget.
Mindre grove forhold, der rettes  

 straks, har dyrlægen ikke pligt til at anmelde.
 Er dyret i en tilstand, hvor det bør aflives, skal dyrlægen efter stk. 2  

 opfordre den ansvarlige til at lade dyret aflive, hvilket skal ske inden for  

 en kort frist.
 Aflives dyret ikke, må dyrlægen indberette forholdet til politiet.  

 Herefter følges fremgangsmåden i § 18.
Hvis det vil medføre unødige, alvorlige lidelser for dyret, at aflivning  

 udskydes til et tidspunkt, efter at der er givet påbud i overensstemmelse med  

 § 18, kan dyrlægen efter stk. 3 aflive dyret straks.
Bestemmelsen svarer med  

 sproglige ændringer til § 15, stk. 7, i den gældende lov.
Til § 18 Bestemmelsen giver politiet mulighed for at meddele påbud til den, der  

 behandler sine dyr uforsvarligt.
Politiet giver pålæg om dyrets behandling.
Det kan bl.a. være et pålæg om,  

 at dyrene fodres, plejes, behandles for sygdom, eller at dyret aflives, jf.  

 2. pkt.
Tidligere havde politiet mulighed for i forbindelse med pålægget at give  

 en tvangsbøde.
Muligheden for at give en sådan administrativ tvangsbøde er nu  

 afskaffet, se herom kapitel 4.2.8. i betænkningen om dyreværn.
I stedet er  

 det forbundet med skærpet strafansvar ikke at efterkomme et pålæg efter § 18,  

 jf. § 23, stk. 1, 2. pkt.
Det vil som regel være en dyrlæge, der henleder politiets opmærksomhed på,  

 at et dyr behandles uforsvarligt.
Men enhver kan i øvrigt anmelde et forhold  

 til politiet, ligesom politiet af egen drift kan tage et forhold op.
Stk. 2 indeholder de formelle krav, der skal være opfyldt i forbindelse  

 med meddelelse af et pålæg.
Pålægget skal efter bestemmelsen meddeles  

 skriftligt og skal efter forvaltningsloven begrundes.
Der skal endvidere indhentes en erkæring fra en dyrlæge, inden der  

 meddeles et pålæg.
Typisk vil den dyrlæge, der indberetter forholdet, kunne  

 afgive erklæringen.
Politiet kan i øvrigt, hvis man skønner, at der er behov  

 derfor, indhente erklæring fra en anden dyrlæge.
Politiet kan endvidere indhente en erklæring fra kredsdyrlægen.
Det er  

 politiet, der afgør, om dette er fornødent.
Dyrets ejer kan således ikke som  

 tidligere stille krav herom.
Der kan typisk være behov for at indhente en  

 erklæring fra kredsdyrlægen, hvis politiet er uenig i den afgivne erklæring,  

 eller hvis der er tvivl om, hvilke foranstaltninger der skal træffes.
Endelig skal den, der har ansvaret for dyret, have mulighed for at udtale  

 sig.
Dette vil typisk ske i forbindelse med, at dyrlægen tilser dyret.
 Der er mulighed for efter stk. 3 at undlade en eller flere af de  

 procedurer, der er nævnt i stk. 2, hvis det vil forsinke sagen til væsentlig  

 lidelse for dyret.
Omkostningerne til dyrlægen og andre lignende udgifter afholdes efter stk.  

 4 af politiet, som dog kan kræve udgifterne refunderet af den, der har fået  

 pålægget.
Refusionskravet er tillagt udpantningsret.
Til § 19 Hvis et pålæg efter § 18, stk. 1, ikke efterkommes, skal politiet  

 foretage det fornødne.
Dette er nærmere beskrevet i § 19.
Der er ikke fastsat tidsfrister for, hvornår politiet skal gribe ind.
Det  

 vil afhænge af en konkret vurdering, hvor lang tid der kan gå.
Hensigten med  

 reglerne er at sikre, at der gribes hurtigt ind.
I nogle tilfælde kan der  

 gribes ind straks efter påbudet, idet det kan konstateres, at den, der har  

 ansvaret for dyret, intet vil foretage sig.
Der bør som regel i pålægget  

 gives den ansvarlige en kortere frist til at foretage det fornødne.
Hvis forholdene taler derfor, kan politiet efter stk. 2 straks i  

 forbindelse med meddelelsen af pålægget eller senere træffe beslutning om, at  

 dyret skal sælges eller aflives.
Det må kræves, at der foreligger nogle  

 særlige omstændigheder, som betinger et sådant skridt.
I stk. 2 er nævnt  

 nogle eksempler på sådanne omstændigheder.
Beslutning om aflivning efter denne bestemmelse kan træffes, uanset der  

 ikke gives pålæg om aflivning.
Der kan tænkes situationer, hvor det kan  

 konstateres, at det vil være umuligt at få dyret passet forsvarligt.
 Med udgifterne til sådanne foranstaltninger efter stk. 1 eller stk. 2  

 forholdes der på samme måde som efter § 18, stk. 4. § 20 om indbringelse for  

 retten finder tillige anvendelse.
Til § 20 Den, der har fået pålæg efter § 18, stk. 1, kan forlange pålægget  

 indbragt for retten.
Det er politiet, der på begæring skal sørge for, at  

 dette sker, enten under en staffesag mod vedkommende eller under en  

 selvstændig sag.
En begæring herom skal fremsættes inden 14 dage efter pålæggets  

 meddelelse.
Indbringelse for domstolene har ikke opsættende virkning.
 I overensstemmelse med almindelige principper for påklage af  

 administrative afgørelser vil en administrativ klage over politiets afgørelse  

 ikke have opsættende virkning.
Kapitel 5 Dyreværnsrådet Som det fremgår af kapitel 4.2.7. i betænkning om dyreværn har et flertal  

 på 6 af udvalgets 11 medlemmer fundet, at der bør nedsættes et organ, der kan  

 rådgive justitsministeren i dyreværnsspørgsmål.
Af disse 6 medlemmer finder  

 de 5, at rådet bør sammensættes således, at 4 af rådets medlemmer udpeges af  

 dyreværns- og landbrugsorganisationer, medens 1 af udvalgets medlemmer  

 finder, at kun 2 af rådets medlemmer bør udpeges af organisationerne.  

 Lovforslaget er udformet i overensstemmelse med forslaget fra udvalgets 5  

 medlemmer.
Til § 21 Justitsministeren nedsætter efter § 21 et dyreværnsråd.
Rådet skal kunne  

 rådgive justitsministeren i mere generelle spørgsmål vedrørende dyreværn.
Der  

 tænkes herved på udarbejdelse af lovforslag og andre regler om dyreværn.  

 Rådet kan herunder af egen drift stille forslag til justitsministeren om, at  

 der ændres i såvel love som bekendtgørelser og cirkulærer.
Rådets arbejdsopgaver skal ses i sammenhæng med Det Veterinære  

 Sundhedsråd, som har den veterinære ekspertise.
Dyreværnsrådet skal være  

 sagkyndigt inden for dyreværn.
Om en sag skal forelægges sundhedsrådet eller  

 dyreværnsrådet må afhænge af sagens karakter.
Der vil undertiden være behov  

 for at forelægge en sag for begge organer.
På grund af dyreværnsrådets  

 sammensætning bør det dog fortsat være sundhedsrådet, der høres i  

 straffesager.
I stk. 2-4 omhandles rådets sammensætning og proceduren for udpegelsen af  

 medlemmer.
Det er en væsentlig forudsætning, at rådet er sammensat af en  

 begrænset persongruppe, således at det kan træde sammen med kort varsel.
Det er efter stk. 3 justitsministeren, der udpeger rådets medlemmer.
Efter  

 bestemmelsen skal der være en ligelig repræsentation fra dyreværns- og  

 landbrugsorganisationer.
Det må bero på et skøn, hvilke foreninger  

 justitsministeren skal anmode om at stille forslag om medlemmer.
Forslag bør  

 indhentes fra de største foreninger.
Da rådet skal vejlede justitsministeren på hele dyreværnsområdet og i  

 mange forskelligeartede spørgsmål, er det væsentligt, at rådet sammensættes  

 således, at dets medlemmer er personer med indsigt i de faglige discipliner,  

 der har særlig betydning ved regelfastsættelse på dyreværnsområdet.
Det  

 drejer sig særlig om personer med indsigt i fysiologi, etologi, fodringslære,  

 traditionel og intensivt husdyrbrug (omfattende produktionsdyrene kvæg, svin,  

 heste, får, geder, hjorte, pelsdyr, fjerkræ osv.).
Til § 22 Er rådet ikke i besiddelse af den fornødne sagkundskab inden for et  

 særligt område, kan det indhente udtalelser fra sagkyndige på dette område.
I  

 overensstemmelse med praksis i udvalg af denne karakter vil der være mulighed  

 for ex officio at indkalde særlig sagkyndige til udvalgets møder.
 Efter stk. 2 kan justitsministeren fastsætte de nærmere regler for rådets  

 virksomhed i en forretningsorden.
 Rådet afgiver en årlig beretning om sit arbejde, som offentliggøres af  

 justitsministeren, jf. stk. 3.
Kapitel 6 Straf m.v.
Til § 23 § 23 indeholder bestemmelserne om straf for overtrædelse af loven.  

 Bestemmelsen svarer med få ændringer til § 18 i den gældende lov.
Efter stk. 2, nr. 1, straffes den, der overtræder en af de bestemmelser,  

 der er nævnt i bestemmelsen.
Straffen er bøde eller hæfte.
Med samme straf  

 straffes den, der tilsidesætter et vilkår for en tilladelse.
Er dyret blevet overanstrengt, vanrøgtet eller på anden måde uforsvarligt  

 behandlet, er straffen bøde, hæfte eller fængsel i indtil 1 år efter stk. 1.  

 Er forholdet så graverende, at der er tale om mishandling, er straffen  

 fængsel i indtil 1 år efter stk. 1, 3. pkt.
Er der tale om gentagen  

 mishandling, er straffen fængsel i op til 2 år.
 Stk. 1, 2. pkt., er en ny bestemmelse, hvorefter tilsidesættelse af et  

 pålæg efter § 18, stk. 1, medfører, at vedkommende kan straffes efter den  

 strengere bestemmelse i stk. 1.
 Efter stk. 3 straffes en dyrlæge med bøde, såfremt vedkommende  

 tilsidesætter sin pligt til at anmelde overtrædelser af loven efter § 17,  

 stk. 5 og stk. 6. Bestemmelsen svarer til § 18, stk. 3, i den gældende lov.
 Efter stk. 4, der erstatter § 18, stk. 2, i den gældende lov, kan der i  

 forskrifter udfærdiget i medfør af loven fastsættes straf af bøde eller hæfte  

 for overtrædelse af bestemmelserne i forskrifterne.
 Med hensyn til straffen for overtrædelse af forskrifter udfærdiget i  

 medfør af den gældende lov henvises til § 27, stk. 4, og bemærkningerne  

 hertil.
Stk. 5 er ny i forhold til den gældende lov.
Bestemmelsen giver mulighed  

 for at pålægge kollektivt bødeansvar.
Til § 24 Bestemmelsen i stk. 1 er en udvidelse af § 19, stk. 1, i den gældende lov  

 om adgangen til at frakende en person retten til at beskæftige sig med dyr.  

 Herefter vil ikke alene mishandling eller gentagent dyrplageri kunne  

 begrunde, at en person fradømmes retten, men også en groft uforsvarlig  

 behandling af dyr vil kunne medføre fradømmelse.
Som anført i afsnit 4.2.8. i betænkningen om dyreværn finder udvalget, at  

 denne bestemmelse bør anvendes i langt videre omfang end hidtil.
Er der  

 således tale om, at en landmand har misrøgtet sine dyr, vil denne bestemmelse  

 kunne anvendes således, at vedkommende fradømmes retten til at beskæftige sig  

 med dyr, indtil han har overvundet de problemer, der er grunden til, at han  

 misrøgter sine dyr.
I stk. 2 tages der stilling til muligheden for at generhverve retten til  

 at beskæftige sig med dyr.
Bestemmelsen regulerer enhver frakendelse, der er  

 sket efter stk. 1 eller efter en tidligere lov.
Betingelserne for at kunne generhverve retten er, at der er forløbet  

 mindst 2 år af frakendelsestiden, og at der foreligger ganske særlige  

 omstændigheder, som viser, at personen nu vil være i stand til at beskæftige  

 sig med dyr.
Er vedkommende tidligere frakendt retten til at beskæftige sig  

 med dyr, bør generhvervelse inden frakendelsestidens udløb kun ske rent  

 undtagelsesvis og tidligst, når der er forløbet 5 år af frakendelsestiden.
Stk. 3 svarer med sproglige korrektioner til § 19, stk. 2, i den gældende  

 lov.
Efter bestemmelsen kan en person straffes med bøde, hvis vedkommende  

 overlader dyr til en, der er fradømt retten til at beskæftige sig med dyr  

 efter stk. 1, og han er bekendt hermed.
Med den ændrede formulering er det  

 præciseret, at bestemmelsen finder anvendelse ikke blot, hvor der foreligger  

 et ansættelsesforhold, men i enhver situation, hvor et dyr overlades i en  

 anden persons varetægt.
Til § 25 Bestemmelsen svarer med sproglige ændringer til § 20 i den gældende lov.  

 Efter bestemmelsen kan en person, der har tilsyn med et barn under den  

 kriminelle lavalder, straffes for barnets overtrædelse af loven, såfremt  

 vedkommende har været vidende om overtrædelsen og ikke har søgt at hindre  

 den.
Skyldes det grov uagtsomhed, at den tilsynsførende ikke har været  

 vidende om handlingen, er straffen bøde eller hæfte efter stk. 2.
Persongruppen omfattet af bestemmelsen er enhver, der har tilsyn med børn  

 under 15 år.
Afhængigt af situationen kan der således blive tale om at  

 straffe f.eks. forældre, lærere, arbejdsgivere eller fritidsledere.
Til § 26 Bestemmelsen svarer med sproglige ændringer til § 21, stk. 1, i den  

 gældende lov.
Efter bestemmelsen behandles sager om overtrædelse af denne lov  

 som politisager.
 Efter bestemmelsen finder retsplejelovens kapitel 73 om ransagning også  

 anvendelse på dyreværnsområdet.
Med bestemmelsen i stk. 2 fraviges bestemmelserne i retsplejelovens  

 kapitel 73, idet det efter stk. 2 er muligt at foretage ransagning uden  

 retskendelse, hvis der foreligger en formodning om, at dyr bliver behandlet  

 uforsvarligt.
Bestemmelsen angiver de betingelser, der skal være opfyldt.
Bestemmelsen giver politiet adgang til ethvert dyrehold, dvs. ethvert  

 sted, hvor der holdes et eller flere dyr.
Bestemmelsen finder anvendelse på  

 såvel hold af landbrugsdyr som hold af kæledyr.
Politiet kan om fornødent  

 tage en sagkyndig med.
Der henvises til kapitel 4.2.6.1. i betænkning om  

 dyreværn.
Kapitel 7 Ikrafttræden, overgangsbestemmelser m.v.
Til § 27 Loven træder i kraft den 1. juli 1991.
 Da en del af bestemmelserne i den nuværende lov skal afløses af  

 bekendtgørelser, bestemmes det i stk. 2, at de bestemmelser, der skal afløses  

 af regler fastsat i medfør af denne lov, forbliver i kraft, indtil de  

 nødvendige bekendtgørelser er udfærdiget.
Med hensyn til § 3, nr. 5, i den gældende lov om forløsning af dyr ved  

 anvendelse af kraftmaskiner og hestetræk henvises til § 12, stk. 1, i  

 forslaget.
Med hensyn til § 4 i den gældende lov henvises til § 9, stk. 1,  

 som giver hjemmel til at fastsætte regler om behandling af dyr i anden særlig  

 retning.
Forslagets § 9, stk. 1, giver hjemmel til at fastsætte regler, der  

 kan afløse § 7, 2. pkt., i den gældende lov om transport af tilskadekomne  

 dyr.
I stk. 3 fastsættes det, at de forskrifter, der er udfærdiget i medfør af  

 de tidligere love, forbliver i kraft, indtil de erstattes af regler fastsat i  

 medfør af denne lov.
Overtrædelse af de tidligere udstedte forskrifter, som  

 ikke indeholder selvstændige straffebestemmelser, straffes efter stk. 4 med  

 bøde eller hæfte. § 23, stk. 5, finder tilsvarende anvendelse.
Til § 28 Der gives i bestemmelsen hjemmel til at sætte loven i kraft på Færøerne  

 og i Grønland med de afvigelser, som de særlige færøske og grønlandske  

 forhold tilsiger.
Skriftlig fremsættelse Ebba Strange (SF):
 Som ordfører for forslagsstillerne tillader jeg mig herved at fremsætte:
 Forslag til dyreværnslov.
(Lovforslag nr.
L 61).
 Jeg henviser i øvrigt til de bemærkninger, der ledsager lovforslaget, og  

 anbefaler det til Tingets velvillige behandling.
