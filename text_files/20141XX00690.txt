Skriftlig fremsættelse (26. marts 2015) Ministeren for sundhed og forebyggelse (Nick Hækkerup):
 Herved tillader jeg mig for Folketinget at fremsætte:
Forslag til lov om ændring af sundhedsloven og lov om socialtilsyn (Øget kvalitet i alkoholbehandlingen) (Lovforslag nr.
L 179) Forslaget til lov om ændring af sundhedsloven og lov om socialtilsyn (Øget kvalitet i alkoholbehandlingen) udmønter satspuljepartiernes beslutning om, som led i satspuljeaftalen for 2015-2018, at afsætte midler til en øget kvalitet i alkoholbehandlingen.
 Lovforslaget indebærer, at der etableres en godkendelses- og tilsynsordning med alkoholbehandlingssteder, hvor de eksisterende fem socialtilsyn fremadrettet skal godkende og føre driftsorienteret tilsyn med alkoholbehandlingssteder, der yder behandling med offentlige midler.
 Lovforslaget skal sikre, at der fra centralt hold stilles langt højere krav til den faglige kvalitet på de alkoholbehandlingssteder, som behandler borgere med alkoholproblemer  hvad enten der er tale om offentlige eller private behandlingssteder.
 Størrelsen på de fem socialtilsyn giver mulighed for at sikre en høj faglighed og stor professionalisme i forhold til godkendelse af og driftsorienteret tilsyn med alkoholbehandlingssteder.
Godkendelse og driftsorienteret tilsyn foretages på baggrund af centralt fastlagte retningslinjer om bl.a. kvalitet, økonomi og organisation.
Tilsynet skal på tilsynsbesøg mindst én gang årligt.
Socialtilsynet skal træffe afgørelse om at underlægge et tilbud skærpet tilsyn, hvis der er behov for det.
Alkoholbehandlingssteder omfattes af den kvalitetsmodel, som er en del af lov om socialtilsyn  dog i en tilpasset version.
Desuden vil vejledninger og retningslinjer udarbejdet af Sundhedsstyrelsen blive benyttet af socialtilsynene som redskaber til godkendelse af og driftsorienteret tilsyn med alkoholbehandlingsstederne.
Finansieringen af socialtilsynets opgave med at godkende og føre driftsorienteret tilsyn med alkoholbehandlingssteder vil blive takstfinansieret.
Taksten opkræves hos de omfattede behandlingssteder, som kan indregne omkostningerne til tilsynet i den takst, som behandlingsstederne opkræver hos kommunerne.
Med lovforslaget ændres der ikke ved Sundhedsstyrelsens tilsyn med sundhedsfaglig virksomhed, der udføres af autoriserede sundhedspersoner og personer, der handler på disses ansvar samt Sundhedsstyrelsens tilsyn med private sygehuse, klinikker og praksis.
Sundhedsstyrelsens tilsyn supplerer således det driftsorienterede tilsyn, som fremadrettet udføres af de fem socialtilsyn.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
