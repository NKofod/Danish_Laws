Tilbageholdsret Ved skrivelse af 9. april 1999 har Dan Frimann Thorsen  

 indgivet en klage over forhenværende registreret revisor Poul Neumeyer.
 Erhvervs- og Selskabsstyrelsen har oplyst, at revisor Poul  

 Neumeyer har været optaget i Revisorregistret siden den 27. april 1989,  

 men at han har deponeret sin registrering den 14. december 1998.
Revisornævnet har tidligere ved kendelse af 10.  

 november 1999 (sag nr. 99-152.412), der stadfæstede  

 Disciplinærnævnet for Registrerede Revisorers kendelse af 28. maj  

 1998 (sag nr. nr.
R-2/1997), anset indklagede med en bøde på  

 25.000 kr.
Klageren har oplyst over for nævnet, at  

 indklagede tidligere har været revisor for klageren personligt samt  

 hans virksomheder Café Cadansky og Café Zådan.
På  

 trods af, at klageren har kontaktet indklagede "ca. tre gange dagligt i  

 årevis", har indklagede endnu ikke udarbejdet regnskabet for 1996.  

 Klageren bliver konstant rykket for regnskabet af bl.a.
Told & Skat.  

 Indklagede har gentagne gange oplyst, at regnskabet er lige ved at være  

 færdigt, men han holder ikke, hvad han lover.
Klageren har derfor  

 rettet henvendelse til en ny revisor, der forgæves har anmodet  

 indklagede om at få udleveret diverse bilag.
Sagen kan derfor ikke  

 afsluttes over for Told & Skat.
Klageren bestrider, at han - som  

 påstået af indklagede - skulle have nægtet at indgå  

 på en betalingsordning vedrørende indklagedes tilgodehavende.  

 Han har betalt indklagede jævnligt og ville selvfølgelig betale  

 det fulde beløb kontant den dag, alt var afklaret med Told &  

 Skat.
Indklagede har gjort gældende, at sagen  

 bør afvises, da den alene vedrører manglende betaling fra  

 klagers side.
Indklagede har nærmere anført, at grunden til at  

 klageren har problemer med Told & Skat er en gæld, der er  

 opstået, inden indklagede tiltrådte som klagers revisor.  

 Gælden er efterfølgende vokset som følge af, at klager  

 ikke har betalt A-skat og moms.
Regnskabet for 1996 er færdigt, men er  

 ikke udleveret til klager, da det ikke har været muligt at få ham  

 til at indgå en betalingsordning.
 Den 7. september 1999 skrev Disciplinærnævnet  

 til klageren:
"Til brug for nævnets behandling af Deres klage  

 på et møde den 15. september 1999 skal man anmode Dem om inden  

 mødet at oplyse, 1) vedrører samt 2) hvilket regnskabsår, det regnskab som indklagede  

 ikke har udarbejdet, hvilket bilagsmateriale indklagede  

 tilbageholder.
 De bedes endvidere fremsende dokumentation for Deres  

 rykkere til indklagede, såfremt disse rykker er fremsendt skriftligt  

 ...".
 Klageren svarede ved brev af 14. september 1999. I brevet  

 anførte klageren:
 "Jeg har modtaget Deres skrivelse vedr. mødet d.  

 15. september 1999, hvor De ønsker oplyst, hvilke regnskaber og bilag  

 der ikke er udarbejdet og tilbageholdt af revisor Poul Neumeyer.
1) Regnskabsåret '96 er ikke udarbejdet, samt de af  

 Poul Neumeyer indsendte regnskaber for 93-94-95 ikke er godkendt af  

 skatteforvaltningen.
2) Bilagsmateriale for 96 er tilbageholdt.
3) Vedr. rykkere til Poul Neumeyer, er dette sket pr.  

 telefon og fax, samt beskeder er lagt hos medarbejderne og på diverse  

 telefonsvarer - flere gange daglig. ...".
 Disciplinærnævnet skrev endvidere ved skrivelse af 19.  

 november 1999 således til klager:
 "Det fremgår af tidligere korrespondance i  

 sagen..., at De har klaget over, at indklagede, registreret revisor Poul  

 Neumeyer, har nægtet at udarbejde regnskab for regnskabsåret  

 1996, ligesom indklagede tilbageholder bilagsmateriale for 1996.
 I den anledning skal nævnet bede Dem om inden 14  

 dage fra dato at oplyse, fra hvilket tidspunkt indklagede efter Deres  

 opfattelse har udøvet tilbageholdelse i bilagsmaterialet, der så  

 vidt nævnet forstår sagen, fortsat tilbageholdes.
 ...
 De bedes endvidere - så vidt muligt - nærmere  

 konkretisere, hvilke bilag indklagede tilbageholder (f.eks. originale  

 fakturaer, materiale udarbejdet af indklagede etc.).
 ...".
 Klageren svarede nævnet ved skrivelse af 14.  

 december 1999. I skrivelsen anførte klageren:
 "Som omtalt i skrivelsen af 14.09.1999 drejer det sig  

 om tilbageholdelse af originale bilag, fakturaer osv. for 1996 for  

 Café Cadansky & Café Zådan!".
 Den 30. december 1999 skrev Disciplinærnævnets  

 formand  til klageren:
 "Ved skrivelse af 19. november 1999 anmodede  

 nævnet Dem til brug for ovennævnte sag bl.a. om at oplyse, 'fra  

 hvilket tidspunkt indklagede efter Deres opfattelse har udøvet  

 tilbageholdelse i bilagsmaterialet, der så vidt nævnet  

 forstår sagen, fortsat tilbageholdes'.
 Deres svar på skrivelsen - dateret den 14. december  

 1999 - kommenterer imidlertid ikke ovennævnte spørgsmål.  

 Jeg skal derfor på ny opfordre Dem til at besvare forespørgslen  

 ...
 ...".
 Ved skrivelse af 5. januar 2000 anmodede indklagede om  

 afholdelse af et møde med nævnet.
 Den 9. januar 2000 skrev klageren til nævnet og  

 oplyste bl.a., at indklagede "siden/fortsat fra medio 1998 [har]  

 tilbageholdt bilagsmaterialet".
 På indklagedes anmodning indkaldte  

 Disciplinærnævnet parterne til et møde med nævnet  

 den 24. marts 2000, hvor alene klageren gav møde.
Klageren forklarede under mødet bl.a., at  

 han alene klager over indklagedes tilbageholdelse af klagers originale  

 bilagsmateriale.
Tilbageholdelsen startede omkring midten af 1998, og klager  

 har endnu ikke fået udleveret sine bilag.
Han har rykket indklagede  

 herfor adskillige gange, og de har herunder talt sammen, dog ikke efter  

 sagens indbringelse for nævnet.
Klageren ved ikke, hvorfor indklagede  

 ikke vil udlevere bilagene.
 DISCIPLINÆRNÆVNET SKAL UDTALE:
Indledningsvist bemærkes, at  

 Disciplinærnævnet alene er kompetent til at behandle klagen for  

 så vidt angår forhold, der er begået af indklagede i den  

 periode, hvor han har været optaget i Revisorregistret som registreret  

 revisor.
Nævnet kan således ikke behandle klager over forhold,  

 som eventuelt er begået af indklagede efter den 14. december 1998, hvor  

 han deponerede sin registrering.
 Nærværende sag angår alene det forhold,  

 at indklagede siden midten af 1998 har tilbageholdt klagerens originale bilag  

 for 1996, således at klageren ikke kan få udarbejdet  og  

 afleveret sit årsregnskab.
Indklagede har oplyst over for nævnet, at regnskabet  

 er færdigt, og at det alene skyldes klagers manglende betaling af  

 indklagedes honorar, at regnskabet endnu ikke er udleveret.
Indklagede har  

 derimod ikke bestridt, at han udøver tilbageholdsret i det omhandlede  

 bilagsmateriale.
I denne anledning skal Disciplinærnævnet  

 udtale, at der tilkommer en registreret revisor de samme midler til at sikre  

 sig betaling af sit honorartilgodehavende hos en klient, herunder  

 udøvelse af tilbageholdsret, som tilkommer andre kreditorer, der har  

 et forfaldent tilgodehavende.
Det følger heraf bl.a., at en  

 registreret revisor som altovervejende hovedregel kan tilbageholde det af ham  

 selv producerede regnskabsmateriale, hvorimod tilbageholdelse af bilag o.l.  

 ikke kan finde sted, såfremt der herved lægges et  

 uforholdsmæssigt pres på vedkommende klient.
En registreret  

 revisor kan således ikke tilbageholde klientens materiale,  

 såfremt denne derved forhindres i at overholde sine forpligtelser  

 ifølge bogføringsloven og andre væsentlige  

 regnskabsbestemmelser samt skatte- og afgiftslove.
 Da det efter de for nævnet foreliggende oplysninger  

 må antages, at indklagede - også i den periode, hvor han var  

  registreret revisor - har udøvet tilbageholdsret i klagerens  

 originale bilagsmateriale for regnskabsåret 1996 på trods af  

 klagerens gentagne rykkere for udlevering af materialet, har indklagede  

 derved forhindret klageren i at kunne indlevere årsregnskabet rettidigt  

 og således opfylde sine forpligtelser over for det offentlige.  

 Indklagede har herved lagt et uforholdsmæssigt pres på klageren.
 Herefter findes det godtgjort, at indklagede ved  

 tilbageholdelsen af bilagsmaterialet har tilsidesat de pligter, der  

 påhvilede ham som registreret revisor.
 Indklagede har derfor i medfør af § 11 a, stk. 1, i  

 loven om registrerede revisorer forskyldt en disciplinærbøde,  

 der under hensyn til, at indklagede tidligere er fundet skyldig i  

 tilsidesættelse af sine pligter som registreret revisor, passende kan  

 fastsættes til 20.000 kr.
 T h i  b e s t e m m e s :
 Indklagede, forhenværende registreret revisor Poul  

 Neumeyer, pålægges en bøde på 20.000 kr.
 Gebyr kr. 500 tilbagebetales klageren.
 Afgørelsen offentliggøres, jf. § 11 a, stk.  

 6, i lov om registrerede revisorer.
