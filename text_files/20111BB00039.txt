Fremsat den 21. februar 2012 af Karin Nødgaard (DF), Karina Adsbøl (DF), Rene Christensen (DF), Kristian Thulesen Dahl (DF), Mette Hjermind Dencker (DF), Pia Kjærsgaard (DF), Morten Marinus (DF) og Peter Skaarup (DF) Forslag til folketingsbeslutning om nedsættelse af en hjemmehjælpskommission Folketinget pålægger regeringen at nedsætte en hjemmehjælpskommission inden udgangen af indeværende folketingssamling.
Kommissionen skal komme med forslag til, hvordan hjemmehjælpen fremover kan udvikles i en retning, der imødekommer et stadig stigende antal ældres behov.
Kommissionen skal færdiggøre sit arbejde og fremlægge sine forslag inden den 1. januar 2013.
Bemærkninger til forslaget Mange kommuner har en anstrengt økonomi.
Men det bliver de ældres pleje ikke mindre krævende af.
Forslagsstillerne mener ikke nødvendigvis, at flere ressourcer til hjemmeplejen i kommunerne er en forudsætning for at løse opgaven med at sikre ældre en ordentlig hjælp.
Formålet med forslaget er således at sikre, at der nedsættes en hjemmehjælpskommission, der skal komme med forslag til, hvordan hjemmehjælpen kan udvikles, således at den imødekommer de behov, som kræves af et stadig stigende antal ældre medborgere.
 Forslaget er aktualiseret af, at statsforvaltningen har underkendt Hørsholm Kommunes beslutning om kun at gøre rent hos ældre medborgere 12 gange om året.
Kommunalbestyrelsen i Hørsholm Kommune besluttede i 2010 at skære i hjemmehjælpen, således at ældre fremover kun kunne få gjort rent 12 gange om året, mens man tidligere kunne få hjælp hver 14. dag. Ældre Sagen indbragte sagen for statsforvaltningen.
Ved et brev af 9. november 2010 anmodede Ældre Sagen statsforvaltningen om at vurdere lovligheden af nedskæringen i hjemmehjælpen, jf. artiklen »Ældre Sagen vinder klagesag om nedskæringer i hjemmehjælpen« (http://www.aeldresagen.dk/Presseogpolitik/Presse/Nyheder/Sider/AeldreSagenvinderklagesagomnedskaeringerihjemmehjaelpen.aspx).
Statsforvaltningen skrev bl.a. i sin afgørelse: »Den hjælp, der skal tilbydes efter kommunens kvalitetsstandard, omfatter aftørring af støv, støvsugning, gulvvask i de rum, hvor det er påkrævet, aftørring af badeværelse og køkken og skift af sengelinned.
Det er statsforvaltningens opfattelse, at de nævnte opgaver ikke løses ved rengøringshjælp 12 gange om året som fastsat ved kommunens beslutning af 29. november 2010. Statsforvaltningen finder endvidere, at kommunens kvalitetsstandard bør indeholde bestemmelse om, med hvilke intervaller de berettigede borgere vil modtage bevilget hjælp.
Statsforvaltningen skal anmode Hørsholm Kommune om at oplyse, hvad kommunen agter at foretage i anledning af statsforvaltningens udtalelse«, jf.
Statsforvaltningen Hovedstadens brev af 6. januar 2012 til Ældre Sagen om statsforvaltningens udtalelse til Hørsholm Kommune (http://www.aeldresagen.dk/Presseogpolitik/Presse/Nyheder/Documents/Brev110112. pdf).
Hørsholm Kommune er ikke den eneste kommune, der skærer i hjemmehjælpen.
I Mariager Kommune har man besluttet, at støvsugning ikke længere skal være en del af rengøringen hos de ældre borgere, som er visiteret til hjemmehjælp.
Fremover kan disse ældre borgere kun få støvsuget, hvis de har særlige behov.
Forslagsstillerne mener, at det er helt urimeligt, at man fra kommunens side beslutter, at ældre ikke længere får støvsuget.
Støvsugning er ikke et luksusgode.
Det er basal rengøring i alle hjem, hvilket man ikke bare kan skære væk.
Skriftlig fremsættelse Karin Nødgaard (DF) Som ordfører for forslagsstillerne tillader jeg mig herved at fremsætte:
 Forslag til folketingsbeslutning om nedsættelse af en hjemmehjælpskommission.
(Beslutningsforslag nr.
B 39) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
