(Til samtlige amtsråd og  

 hovedstadsrådet) GENERELLE BEMÆRKNINGER Indenrigsministeriet har udarbejdet en ny vejledende  

 normalstyrelsesvedtægt for amtskommuner efter forhandling med bl.a.  

 Amtsrådsforeningen i Danmark.
Vedtægten er optrykt som bilag til dette  

 cirkulære.
Baggrunden for udarbejdelsen af den nye normalstyrelsesvedtægt er  

 lov nr. 629 af 23. december 1980 om ændring af de kommunale styrelseslove,  

 som indeholder en række bestemmelser af betydning for amtskommunernes  

 styrelsesvedtægter.
Det gælder navnlig de nye bestemmelser i lovens §§ 16 og  

 34 om vederlag til udvalgsformænd, amtsborgmester og viceamtsborgmester, § 18  

 om økonomiudvalgets opgaver og § 42 om den amtskommunale revision.
Der vil  

 nedenfor under bemærkningerne til de enkelte bestemmelser blive redegjort  

 nærmere herfor.
Endvidere har ministeriet fundet det ønskeligt at gennemføre  

 en ajourføring af vedtægten også på andre områder, blandt andet for at skabe  

 større overensstemmelse med den samtidig udsendte normalstyrelsesvedtægt for  

 kommuner.
De tidligere normalstyrelsesvedtægter indeholdt en række gentagelser af  

 styrelseslovens regler, i visse tilfælde i omskrevet form.
Ved revisionen har  

 ministeriet fulgt det princip, at gentagelser af styrelsesloven så vidt  

 muligt er undladt.
I stedet er der nu henvist til de relevante regler i  

 styrelsesloven.
Desuden omtales andre regelsæt, som supplerer vedtægten,  

 herunder amtsrådets forretningsorden og revisionsregulativet.
Efter § 6 nedsættes der som hidtil et økonomiudvalg og 4 stående udvalg.  

 Fordelingen af opgaver mellem udvalgene svarer stort set til den hidtidige  

 normalstyrelsesvedtægt, men der søges givet en mere overskuelig beskrivelse  

 af opgaverne.
Om opgavefordelingen henvises i øvrigt til kap.
IV og V.
For økonomiudvalget (kap.
IV), sygehusudvalget (§ 15) og social- og  

 sundhedsudvalget (§ 16) foreligger der visse lovmæssige bindinger med hensyn  

 til udvalgets nedsættelse og opgaver.
Da der ikke kan stadfæstes ordninger,  

 der strider mod lovgivningen, må normalstyrelsesvedtægtens regler om disse  

 udvalgsområder i et vist omfang anses for ufravigelige.
Ministeriet er bekendt med, at amtskommunerne i dag stort set følger  

 normalstyrelsesvedtægtens opdeling også med hensyn til de øvrige stående  

 udvalg.
Det skal imidlertid bemærkes, at der kan etableres andre  

 udvalgsstrukturer, både med hensyn til antallet af udvalg og sagsfordelingen  

 mellem disse.
Den angivne opdeling på udvalg skal således ikke nødvendigvis  

 følges.
Det er tilstræbt at beskrive udvalgenes funktioner på de forskellige  

 områder således, at der benyttes samme udtryk om ensartede funktioner.
Det er  

 efter styrelsesloven udvalgenes funktion at varetage den umiddelbare  

 forvaltning, herunder at bestyre de anliggender, der er underlagt dem, jfr.  

 styrelseslovens §§ 17 og 21. Herudover anvendes i normalstyrelsesvedtægten  

 følgende formuleringer til beskrivelse af udvalgenes funktioner:
- udvalget udarbejder forslag og foretager indstilling - udvalget har ansvaret for/ fastsætter regler om/ fører tilsyn med (kun  

 økonomiudvalget) - udvalget træffer afgørelse (kun social- og sundhedsudvalget og kun inden  

 for udvalgets lovbestemte kompetence til at træffe afgørelser i visse sager  

 vedrørende enkeltpersoner, idet social- og sundhedsudvalget i øvrigt har  

 samme funktion som de øvrige stående udvalg).
 Det skal bemærkes, at udtrykket »umiddelbar forvaltning« som  

 hidtil også omfatter de tilfælde, hvor udvalgene på amtsrådets vegne  

 behandler sager, der vedrører den enkelte borgers forhold, således som det f.  

 eks. er tilfældet inden for miljølovgivningen og planlovgivningen.
Den hidtidige vedtægts kapitel VI om amtskommunens økonomiske forvaltning  

 er udgået.
Det skyldes, at de bestemmelser i den hidtidige vedtægt, som ikke  

 blot er gentagelser af styrelsesloven, hovedsageligt er kompetenceregler, og  

 det forekommer mere hensigtsmæssigt at placere sådanne regler i tilknytning  

 til bestemmelserne om de organer, som de angår, fremfor at samle  

 bestemmelserne i et særskilt kapitel.
De pågældende regler findes i § 5 om  

 amtsborgmesteren, § 9 om de stående udvalg og §§ 11 og 12 om økonomiudvalget.
Herudover indeholdt den tidligere styrelsesvedtægt visse regler, f. eks.  

 om aflæggelse af anlægsregnskaber, som efter deres indhold ikke kan anses for  

 egnede til optagelse i vedtægten, da der på disse områder bør gælde ensartede  

 regler i samtlige kommuner og amtskommuner.
Reglerne kan derfor mere  

 hensigtsmæssigt placeres i en bekendtgørelse, som indenrigsministeriet agter  

 at udsende i 1981 om kommunernes budget- og regnskabsmæssige forhold.  

 BEMÆRKNINGER TIL DE ENKELTE BESTEMMELSER I NORMALSTYRELSESVEDTÆGTEN Til kapitel II AMTSBORGMESTEREN TIL § 4, STK. 3 Efter bestemmelsen skal udvalgene og de ansatte meddele amtsborgmesteren  

 de oplysninger, denne måtte ønske, om sager, der er underlagt dem.
I sager,  

 hvor særlige tavshedspligtshensyn gør sig gældende, navnlig sager vedrørende  

 enkeltpersoner inden for det sociale og sundhedsmæssige område, er  

 amtsborgmesteren dog kun berettiget til at forlange oplysninger, når det er  

 nødvendigt til varetagelsen af de til amtsborgmesterembedet henlagte  

 funktioner, især amtsborgmesterens funktioner som formand for  

 økonomiudvalget, som øverste daglige leder af amtskommunens administration og  

 som koordinator.
TIL § 5 Bestemmelsen beskriver amtsborgmesterens anvisningsfunktioner.  

 Bestemmelsen fastslår amtsborgmesterens pligt til at sikre, at der er  

 fornøden bevillingsmæssig hjemmel for anvisning af udgifter og indtægter, men  

 der tages ikke stilling til, hvilken bevillingsmæssig hjemmel der må kræves i  

 det enkelte tilfælde.
Hvis det er påkrævet, kan der således i en given  

 situation blive tale om at iværksætte de i styrelseslovens § 40, stk. 2,  

 nævnte lovpåbudte foranstaltninger uden bevilling, men bevilling må da  

 indhentes snarest muligt.
Til kapitel III NEDSÆTTELSE AF UDVALG OG ALMINDELIGE REGLER OM DISSES VIRKSOMHED M.V.
TIL § 7 Efter bestemmelsens 3. og 4. punktum kan et udvalgsmedlem ved sager, der  

 af udvalget skal fremsendes til anden myndighed, kræve, at denne gøres  

 bekendt med indholdet af beslutningsprotokollen vedrørende det punkt, der  

 angår medlemmets afvigende mening.
Denne regel omfatter kun de formentlig ret få tilfælde, hvor et udvalg  

 direkte fremsender sager til andre end amtsrådet.
Hvis sagen tillige skal  

 behandles af amtsrådet, kan et udvalgsmedlem også få sin afvigende mening  

 medsendt ved fremsendelse af udvalgets indstilling til amtsrådet, men såfremt  

 det pågældende medlem herefter ønsker sin afvigende mening i amtsrådet  

 medsendt til anden myndighed, må denne forlanges tilført amtsrådets  

 beslutningsprotokol, jfr. styrelseslovens § 13.
TIL § 8 Såfremt to udvalg forhandler om sager, der berører begge udvalgs område,  

 skal økonomiudvalget og amtsborgmesteren inddrages i fornødent omfang.
Dette  

 indebærer i hvert fald, at amtsborgmesteren skal have tilsendt dagsorden og  

 udskrift af beslutningsprotokollen for fællesmøder mellem de to udvalg, jfr.  

 styrelseslovens § 31a, stk. 1. Det kan endvidere efter omstændighederne være  

 hensigtsmæssigt, at amtsborgmesteren deltager mere aktivt, f.eks. ved at  

 benytte sine rettigheder efter styrelseslovens § 31a til at deltage i møderne  

 eller til selv at sammenkalde medlemmerne af flere udvalg til en samlet  

 drøftelse.
Til kapitel IV ØKONOMIUDVALGET Med ændringen af styrelseslovens § 18 er der sket en præcisering af  

 økonomiudvalgets opgaver som personaleudvalg og som ansvarligt for  

 samordningen af amtskommunens planlægning.
I amtskommunerne svarer den nye  

 lovregel til den bestående opgavefordeling efter den hidtidige  

 normalstyrelsesvedtægt, men da økonomiudvalgets opgaver søges nærmere  

 beskrevet i den nye normalstyrelsesvedtægt, skal man anbefale, at  

 amtskommunernes vedtægter ændres i overensstemmelse hermed.
TIL § 10, STK. 3 Bestemmelsen fastslår, at økonomiudvalget er generelt ansvarligt for  

 personaleforvaltningen inden for samtlige amtskommunens  

 administrationsområder.
Hermed udelukkes delegation af kompetence i  

 personalesager til de stående udvalg, mens økonomiudvalget fortsat vil kunne  

 overlade visse afgørelser til amtsborgmesteren eller administrationen.
Det er  

 dog ikke tanken at afskære de stående udvalg fra indflydelse på  

 personalesagerne, idet et stående udvalg må have lejlighed til at udtale sig  

 i personalesager af væsentligere betydning for det pågældende udvalg, jfr.  

 vedtægtens § 10, stk. 7. Det skal bemærkes, at økonomiudvalgets opgaver på  

 personaleområdet også omfatter tilsyn med løn- og ansættelsesforhold for  

 personale i selvejende institutioner, der omfattes af bestemmelserne om  

 Kommunernes lønningsnævn, jfr. § 12 og styrelseslovens § 67.
TIL § 10, STK. 4 Udover varetagelsen af amtskommunens økonomiske planlægning, d.v.s. først  

 og fremmest budgetlægningen, er visse andre centrale planlægningsopgaver,  

 herunder navnlig regionplanlægning og fredningsplanlægning, henlagt til  

 økonomiudvalget.
Amtsrådet og økonomiudvalget kan fastsætte nærmere regler om  

 de stående udvalgs bidrag til planforslag på disse områder.
Derudover har økonomiudvalget ansvaret for samordningen af amtskommunens  

 samlede planlægning.
Hermed er det fastslået, at det på de områder, hvor  

 økonomiudvalget alene har til opgave at sikre samordningen, principielt må  

 være vedkommende fagudvalg, der udarbejder (sektor)planforslagene - efter de  

 af amtsrådet eller økonomiudvalget fastsatte regler - og foretager  

 indstilling herom til amtsrådet gennem økonomiudvalget.
Dette fremgår da også  

 af de enkelte bestemmelser i vedtægtens kap.
V.
I amtskommunerne i  

 hovedstadsområdet må § 10, stk. 4, formuleres under hensyntagen til, at en  

 række planlægningsopgaver er henlagt til hovedstadsrådet.
TIL § 10, STK. 5 Efter denne bestemmelse er køb og salg m. v. af fast ejendom placeret i  

 økonomiudvalget, da der herved kan opnås en hensigtsmæssig samordning af  

 amtskommunens jordpolitik, bl. a. vedrørende fastsættelse af priser og andre  

 vilkår.
Ministeriet er dog indstillet på at stadfæste styrelsesvedtægter,  

 hvor køb og salg af fast ejendom placeres i de enkelte stående udvalg.
Ministeriet er endvidere indstillet på at stadfæste bestemmelser om, at  

 forvaltningen af amtskommunens administrationsbygning(er) med tilhørende  

 anlæg varetages af økonomiudvalget.
Derimod vil man ikke kunne godkende  

 bestemmelser, hvorefter administrationen af ejendomme m.v. i større  

 udstrækning henlægges til økonomiudvalget.
Endvidere er den umiddelbare forvaltning af beskæftigelsesmæssige  

 spørgsmål som hidtil placeret i økonomiudvalget.
Som et supplement hertil  

 nævnes nu også erhvervsmæssige spørgsmål, f. eks. vedrørende de teknologiske  

 informationscentre.
Disse opgaver vil typisk berøre flere - eventuelt alle -  

 stående udvalg, og en samordning i økonomiudvalget forekommer derfor  

 hensigtsmæssig.
 Bestemmelsen om den kollektive trafik udelades i amtskommunerne i  

 hovedstadsområdet, hvor denne opgave varetages af hovedstadsrådet.
TIL § 10, STK. 7 Økonomiudvalget har efter denne bestemmelse pligt til at forhandle med de  

 stående udvalg i fornødent omfang.
Det bemærkes, at en række tilfælde, hvor  

 udvalget udøver lovbestemte funktioner, f.eks. samordning af planlægning,  

 ikke falder ind under den obligatoriske forhandlingspligt.
TIL §§ 11 OG 12 Økonomiudvalgets kompetence beskrives i disse bestemmelser som  

 »fastsætter regler om/ fører tilsyn med«.
Det skal understreges, at  

 der også på disse områder er tale om en umiddelbar forvaltning, således at  

 amtsrådet fortsat har det endelige ansvar, og dermed mulighed for, i det  

 omfang det ønsker det, at fastlægge regler for og udøve kontrol med udvalgets  

 forvaltning af de pågældende områder.
 Bestemmelserne i § 12 om tilsynsforpligtelserne må betragtes som  

 minimumsforskrifter, og amtsrådet vil derfor i vedtægten kunne optage  

 supplerende regler om de stående udvalgs og administrationens pligter til at  

 forsyne økonomiudvalget med oplysninger med henblik på udvalgets udøvelse af  

 dets tilsyns- og kontrolfunktioner på de områder, der vedrører amtskommunens  

 økonomiske og almindelige administrative forhold.
Til kapitel V DE STÅENDE UDVALG Der henvises til de generelle bemærkninger om udvalgsstrukturen.
Herudover  

 bemærkes, at opregningen af opgaver ikke kan anses for udtømmende, hvorfor  

 der i begyndelsen af hver paragraf er anført en generel beskrivelse af  

 opgaverne.
Der kan endvidere blive pålagt amtskommunerne nye opgaver.
Såfremt  

 der bliver tale om vigtigere opgaver eller opgaver, hvis placering kan give  

 anledning til tvivl, vil ministeriet tilstræbe at udsende forslag til sådanne  

 fremtidige opgavers udvalgsmæssige placering.
De tidligere særforsorgsopgaver er ikke nævnt udtrykkeligt, da opgaver  

 vedrørende personer med vidtgående fysiske eller psykiske handicap efter  

 særforsorgens udlægning skal løses i det udvalg, som i øvrigt behandler den  

 pågældende type opgaver.
F.eks. må undervisningsopgaver løses af udvalget for  

 undervisning og kultur, mens andre opgaver vedrørende handicappede må  

 placeres i social- og sundhedsudvalget eller sygehusudvalget.
Opgaver vedrørende bygge- og anlægsarbejder er placeret i de enkelte  

 stående udvalg.
Opgaverne vil dog også kunne samles i et stående udvalg.
Man  

 skal i den forbindelse pege på muligheden for at nedsætte rådgivende  

 byggeudvalg, som kan bistå de(t) stående udvalg, der varetager anlægsopgaver,  

 med den fornødne ekspertise i byggesager.
Efter styrelseslovens § 31 har amtsborgmesteren den umiddelbare  

 forvaltning af opgaver, som ikke er henlagt til noget udvalg.
Amtsrådet kan  

 dog beslutte, at en opgave, som ikke er omtalt i vedtægten, f. eks. en ny  

 amtskommunal opgave, skal henlægges til et udvalg, men en bestemmelse herom  

 bør da optages i vedtægten ved førstkommende vedtægtsrevision.
Til kapitel VI REVISION Generelt bemærkes, at ændringen af styrelseslovens § 42 på visse områder  

 betyder en udbygning af reglerne om den kommunale revision.
TIL § 17, STK. 2 I de tilfælde, hvor en selvstændig kompetence undtagelsesvis er henlagt  

 til en anden myndighed end amtsrådet, således som det f.eks. i et vist omfang  

 er tilfældet på det sociale område, har denne myndighed tilsvarende  

 forpligtelser til at udlevere de oplysninger, som revisionen anser for  

 nødvendige for udførelsen af sit hverv, som også omfatter revision af de  

 sociale regnskaber.
TIL § 18 Bestemmelsen svarer til den praksis, der har udviklet sig i de senere år,  

 hvorefter den amtskommunale revision udover den afsluttende årsberetning  

 afgiver en række delberetninger i årets løb.
TIL § 19 Da delberetningerne supplerer årsberetningen, må de behandles på samme  

 måde, jfr. styrelseslovens § 45. Bestemmelsen præciserer derfor bl. a., at  

 også delberetninger skal behandles af amtsrådet i et møde.
TIL § 20 Ifølge styrelseslovens § 45 skal fristen for økonomiudvalgets afgivelse af  

 årsregnskabet til amtsrådet fastsættes af indenrigsministeren.
Derfor skal  

 denne frist ikke optages i vedtægten.
Den fremtidige frist vil blive fastsat  

 i den bekendtgørelse, som indenrigsministeriet agter at udsende om  

 kommunernes budget- og regnskabsmæssige forhold.
 Det skal understreges, at indenrigsministeriet ikke vil stadfæste  

 vedtægtsbestemmelser, hvorefter årsregnskabet afgives til ministeriet som  

 tilsynsmyndighed senere end udgangen af december måned.
 Såfremt amtsrådet er indforstået hermed, kan årsregnskabet og revisionens  

 beretning samt delberetninger sendes til indenrigsministeriet til foreløbig  

 behandling samtidig med, at beretningerne sendes til amtsrådet.
 Når amtsrådet har truffet afgørelse om alle fremkomne bemærkninger, er  

 regnskabet hermed endeligt godkendt.
Til kapitel VII VEDERLAG M.V.
Vederlagsreglerne er ændret på en række punkter i den nye styrelseslov.  

 Der gøres særskilt bemærkning herom under de enkelte bestemmelser nedenfor.  

 Det skal bemærkes, at nærmere regler om fast vederlag til amtsrådets  

 medlemmer i medfør af styrelseslovens § 16, stk. 1, 1. pkt., skal fastsættes  

 af indenrigsministeren, hvilket vil ske i en bekendtgørelse. ¬ TIL § 21, STK. 1 De i indenrigsministeriets cirkulære nr. 10 af 21. januar 1972 fastsatte  

 regler for beregning af amtsborgmestervederlag, som ændret ved skrivelse af  

 4. januar 1979 vedrørende Frederiksborg amtskommune, gælder fortsat indtil  

 videre.
Vederlaget skal som hidtil være fastsat i styrelsesvedtægten.
TIL § 21, STK. 2 Bestemmelsen om, at der ikke kan ydes amtsborgmesteren vederlag m. v.  

 udover amtsborgmestervederlaget, svarer til den i dag gældende retstilstand.
TIL § 21, STK. 3 Det er nu obligatorisk at fastsætte regler om efterløn og pension til  

 amtsborgmesteren, jfr. styrelseslovens § 34. De hidtidige regler herom gælder  

 fortsat indtil videre, jfr. indenrigsministeriets cirkulære af 1. oktober  

 1970 samt cirkulærskrivelser af 8. juli 1975 og 20. december 1977.
TIL § 22 Efter den nye regel i styrelseslovens § 34, stk. 2, kan der i vedtægten  

 fastsættes regler om ydelse af et fast vederlag til viceamtsborgmesteren,  

 svarende til 10 pct. af amtsborgmestervederlaget.
Vederlaget kan kun ydes til  

 første viceamtsborgmester.
 Om mulighederne for herudover eller i stedet at yde funktionsvederlag til  

 viceamtsborgmesteren henvises til lovens § 34.
TIL § 23, STK. 1-4 Såfremt amtsrådet efter de nye vederlagsbestemmelsers ikrafttræden, d.v.s.  

 efter den 1. januar 1982, ønsker at yde vederlag til formændene for de  

 stående udvalg, skal der fastsættes regler herom i styrelsesvedtægten, jfr.  

 styrelseslovens § 16, stk. 7, 1. pkt.
Indenrigsministeriet vil indtil videre  

 være indstillet på at godkende vederlag, hvis størrelse holdes inden for de  

 rammer, der er fastsat i ministeriets cirkulærskrivelse af 4. maj 1976, jfr.  

 ministeriets skrivelser af 4. januar og 23. januar 1979 vedrørende  

 henholdsvis Frederiksborg og Bornholms amtskommuner.
TIL § 23, STK. 5 Bestemmelsen fastslår, at udvalgsformandsvederlag bortfalder for  

 fremtiden, hvis formanden har forfald i en uafbrudt periode på 6 måneder.  

 Reglen er en naturlig konsekvens af den nye regel i styrelseslovens § 16,  

 stk. 7, 2. pkt., om vederlag for funktion som udvalgsformand, jfr. også  

 vedtægtens § 24.
TIL § 24 Bestemmelsen indeholder regler om vederlag for funktion som  

 udvalgsformand, jfr. den nye styrelseslovs § 16, stk. 7, 2. pkt.
Efter  

 bestemmelsen kan vederlag kun udbetales for funktion i en uafbrudt periode af  

 mindst 2 ugers og højst 6 måneders varighed.
Til kapitel VIII ÆNDRINGER I VEDTÆGTEN TIL § 25 De ovenfor nævnte ændringer af styrelsesloven, som medfører  

 vedtægtsændringer, træder i kraft den 1. januar 1982, jfr.  

 indenrigsministeriets bekendtgørelse nr. 176 af 14. april 1981.
Ændringer i amtskommunernes vedtægter på disse områder bør derfor træde i  

 kraft den 1. januar 1982. Det forudsætter dog, at såvel amtsrådet som  

 indenrigsministeriet kan færdigbehandle vedtægtsændringerne inden denne dato,  

 idet visse vedtægtsændringer efter deres indhold ikke kan ske med  

 tilbagevirkende kraft.
I modsat fald vil vedtægtsændringen først kunne træde  

 i kraft ved indenrigsministeriets stadfæstelse.
 Da der bliver tale om ret omfattende ændringer af vedtægterne, skal  

 indenrigsministeriet af ordensmæssige grunde anbefale, at ændringerne  

 gennemføres ved amtsrådets vedtagelse af et forslag til ny styrelsesvedtægt.
 Med henblik på at fremme indenrigsministeriets behandling af sager om  

 stadfæstelse af styrelsesvedtægter vil man sætte pris på, at amtsrådet så  

 vidt muligt udarbejder vedtægtsudkast ved en direkte redaktion på det trykte  

 eksemplar af normalstyrelsesvedtægten (f.eks. på den blanke venstreside). I  

 tilfælde, hvor denne fremgangsmåde ikke anvendes, skal man henstille, at det  

 ved udkastets indsendelse til indenrigsministeriet oplyses, hvilke  

 bestemmelser i udkastet der adskiller sig fra normalstyrelsesvedtægten.
 Man skal endelig henlede opmærksomheden på, at en eventuel ændring i  

 amtsrådets medlemstal, der ønskes gennemført med virkning fra den 1. januar  

 1982, må indstilles til ministeriets stadfæstelse så tidligt, at  

 stadfæstelsen kan ske senest i begyndelsen af oktober 1981. Det skyldes, at  

 antallet af dem, der skal vælges, efter ændringen af den kommunale valglovs §  

 38 skal bekendtgøres i de stedlige dagblade senest 4 uger før valget, der  

 afholdes den 17. november 1981.
Såfremt amtsrådet på et senere tidspunkt gennemfører mindre ændringer af  

 vedtægten, skal den hidtidige vedtægt ikke ophæves.
Men amtsrådet bør i så  

 fald ved genoptryk af vedtægten foretage en tilføjelse om, hvilke paragraffer  

 der er ændret, og hvornår disse ændringer er vedtaget af amtsrådet samt  

 stadfæstet af indenrigsministeriet.
Et forslag til en sådan tilføjelse er  

 anført under § 25.
 Yderligere eksemplarer af dette cirkulære og af den nye  

 normalstyrelsesvedtægt kan bestilles i indenrigsministeriets  

 kommunalafdeling, fællesjournalen, telefon (01) - 11 69 00, lokal 5460.
INDENRIGSMINISTERIET, DEN 27. APRIL 1981 Henning Rasmussen /Preben Espersen Bilag Styrelsesvedtægt for -----------------amtskommune INDHOLDSFORTEGNELSE Kapitel I.
Amtsrådet ..........................................322 Kapitel II.
Amtsborgmesteren ..................................322 Kapitel III.
Nedsættelse af udvalg og almindelige regler om disses virksomhed m.v .........................................322 Kapitel IV. Økonomiudvalget ...................................322 Kapitel V.
De stående udvalg ..................................323 Kapitel VI.
Revision ..........................................324 Kapitel VII.
Vederlag m.v. ....................................325 Kapitel VIII. Ændringer i vedtægten ...........................326 AMTSRÅDET § 1. . . . . . . . . . .  amtsråd består af . . .  

 medlemmer.
 Stk. 2.  Amtsrådet vælger en amtsborgmester og en  

 (første og anden) (* 1) viceamtsborgmester, jfr. § 6 i lov om kommunernes  

 styrelse (i det følgende kaldet styrelsesloven).
 § 2.  De nærmere regler om forberedelse, indkaldelse  

 og afholdelse af amtsrådets møder fastsættes i amtsrådets forretningsorden (i  

 det følgende kaldet forretningsordenen), jfr. styrelseslovens § 2.
AMTSBORGMESTEREN § 3.  De nærmere regler om amtsborgmesterens opgaver i  

 forbindelse med amtsrådets møder fastsættes i forretningsordenen, jfr.  

 styrelseslovens §§ 9 og 30.
 § 4.  Amtsborgmesteren varetager de funktioner som  

 øverste daglige leder af amtskommunens samlede administration, der fremgår af  

 styrelseslovens kapitel IV.
 Stk. 2.  Amtsborgmesteren drager omsorg for, at der om  

 sager, der hører under et udvalgs område, indhentes de nødvendige erklæringer  

 fra udvalget, inden amtsrådet træffer beslutning i sagen.
Stk. 3.  Amtsborgmesteren påser sagernes ekspedition,  

 herunder at de ekspederes uden unødvendig forsinkelse.
Amtsborgmesteren kan  

 af udvalgene og de ansatte forlange enhver oplysning om sager, der er  

 underlagt dem, og om sagernes ekspedition.
§ 5.  Amtsborgmesteren drager omsorg for, at ingen  

 udgift afholdes eller indtægt oppebæres uden fornøden bevilling, og at  

 udgifter og indtægter bogføres i overensstemmelse med de af  

 indenrigsministeriet og amtsrådet fastsatte regler.
Finder amtsborgmesteren,  

 at en disposition ikke har haft bevillingsmæssig hjemmel, forelægges  

 spørgsmålet for amtsrådet.
 NEDSÆTTELSE AF UDVALG OG ALMINDELIGE REGLER  

 OM DISSES VIRKSOMHED M.V.
 § 6.  Følgende udvalg nedsættes:
 1. Økonomiudvalget.
 2. Udvalget for teknik og miljø.
 3. Udvalget for undervisning og kultur.
 4. Sygehusudvalget.
 5. Social- og sundhedsudvalget.
§ 7.  For hvert udvalg føres en beslutningsprotokol,  

 hvori udvalgets beslutninger indføres.
Beslutningsprotokollen underskrives  

 efter hvert møde af de medlemmer, der har deltaget i mødet.
Ethvert af disse  

 medlemmer kan forlange sin afvigende mening kort tilført  

 beslutningsprotokollen og ved sager, der af udvalget skal fremsendes til  

 anden myndighed, kræve, at denne samtidig gøres bekendt med indholdet af  

 protokollen.
Det pågældende medlem kan ved sagens fremsendelse ledsage denne  

 med en begrundelse for sit standpunkt.
 § 8.  Hvis et stående udvalg agter at foretage  

 dispositioner, der berører et andet udvalgs område, skal der inden  

 iværksættelsen forhandles med dette udvalg, i fornødent omfang med  

 inddragelse af økonomiudvalget og amtsborgmesteren, jfr. styrelseslovens §§  

 18 og 31 a.
 § 9.  De stående udvalg drager omsorg for, at  

 bevillinger og rådighedsbeløb, der er tildelt udvalget, ikke overskrides.  

 Udvalgene foretager indstilling til amtsrådet gennem økonomiudvalget, hvis  

 yderligere bevillinger er ønskelige eller nødvendige.
ØKONOMIUDVALGET § 10.  Økonomiudvalget består af amtsborgmesteren, der  

 er formand for udvalget, samt . . . af amtsrådets øvrige medlemmer.
 Stk. 2.  Udvalget varetager den umiddelbare forvaltning  

 af de anliggender, der er underlagt det i medfør af styrelseslovens § 18, §  

 21 og kapitel V.
Stk. 3.  Udvalget varetager den umiddelbare forvaltning  

 af løn- og personaleforhold inden for ethvert af amtskommunens  

 administrationsområder.
Udvalget fastsætter regler for amtsborgmesterens og  

 administrationens behandling af personalesager.
Stk. 4.  Udvalget varetager amtskommunens økonomiske  

 planlægning og har ansvaret for regionplanlægningen, fredningsplanlægningen  

 og planlægningen af den kollektive trafik samt for en samordnet løsning af  

 amtskommunens planlægningsopgaver (* 2). Udvalget fastlægger de fælles  

 planforudsætninger og bistår de stående udvalg med tilvejebringelse af det  

 nødvendige grundlag for udvalgenes planlægningsopgaver.
Udvalget fastsætter  

 generelle forskrifter for planernes tilvejebringelse.
Udvalget drager omsorg  

 for udarbejdelse af økonomiske konsekvensvurderinger af de udarbejdede  

 planforslag og foretager indstilling til amtsrådet om planforslagene.  

 Udvalgets erklæring indhentes om enhver sag, der vedrører amtskommunens  

 planlægningsopgaver, inden sagen forelægges amtsrådet til beslutning.
Stk. 5.  Udvalget varetager den umiddelbare forvaltning  

 af - køb, salg og pantsætning af fast ejendom - beskæftigelsesmæssige, erhvervsmæssige og lignende spørgsmål - amtskommunens opgaver vedrørende den kollektive trafik (* 3).
 Stk. 6.  Udvalget udarbejder forslag og foretager  

 indstilling til amtsrådet om amtskommunens kasse- og regnskabsregulativ, jfr.  

 styrelseslovens § 42.
 Stk. 7.  Udvalget forhandler i fornødent omfang med et  

 stående udvalg inden iværksættelsen af foranstaltninger af væsentlig  

 betydning for det pågældende udvalg.
§ 11.  Økonomiudvalget fastsætter regler om - indberetninger fra den amtskommunale administration med henblik på  

 udvalgets udøvelse af budget- og bevillingskontrol, jfr. § 12 - i hvilket omfang amtskommunens værdier skal forsikres - samordning af amtskommunens indkøbsfunktioner.
§ 12.  Økonomiudvalget fører tilsyn med - at forvaltningen af økonomiske midler sker i overensstemmelse med  

 amtsrådets beslutninger og i øvrigt på forsvarlig måde - at forvaltningen af amtskommunens kasser og amtskommunens  

 regnskabsføring er forsvarlig - at de på årsbudgettet meddelte bevillinger og rådighedsbeløb samt de ved  

 særlig beslutning bevilgede beløb ikke overskrides uden amtsrådets samtykke - at amtskommunens arkivalier opbevares på betryggende måde, jfr.  

 styrelseslovens § 62 - løn- og ansættelsesforhold for personale i selvejende institutioner,  

 jfr. styrelseslovens § 67.
DE STÅENDE UDVALG § 13.  Udvalget for teknik og miljø består af . . .  

 medlemmer.
Stk. 2.  Udvalget varetager den umiddelbare forvaltning  

 af amtskommunens vandvæsen og vejvæsen samt øvrige opgaver på det tekniske og  

 miljømæssige område og på arealanvendelsesområdet, herunder amtskommunens  

 opgaver i henhold til lovgivningen om - kommuneplanlægning - by- og landzoner - sommerhuse og campering - miljøbeskyttelse - naturfredning - råstoffer - vandforsyning - varmeforsyning samt den umiddelbare forvaltning af - amtskommunens rekreative områder - pleje m.v. af fredede arealer i amtskommunen - amtskommunale bygninger og anlæg, som ikke ved denne vedtægt eller  

 amtsrådets beslutning er henlagt under noget andet udvalgs område - bygge- og anlægsarbejder vedrørende institutioner og andre anlæg under  

 udvalgets område - opgaver vedrørende samarbejde med private og selvejende institutioner  

 inden for udvalgets område.
Stk. 3.  Udvalget udarbejder forslag og foretager  

 indstilling til amtsrådet om - amtskommunal sektorplanlægning for de i stk. 2 omtalte og eventuelle  

 andre tekniske og miljømæssige områder eller områder vedrørende  

 arealanvendelsen, i samarbejde med økonomiudvalget, bortset fra de områder,  

 der er henlagt til økonomiudvalget, jfr. § 10 - anlægsplaner og projekter til bygge- og anlægsarbejder vedrørende  

 institutioner og andre anlæg under udvalgets område.
 § 14.  Udvalget for undervisning og kultur består af .  

 . . medlemmer.
Stk. 2.  Udvalget varetager den umiddelbare forvaltning  

 af amtskommunens undervisningsmæssige og kulturelle opgaver, herunder opgaver  

 vedrørende - det amtskommunale skolevæsen, herunder bestyrelsen af gymnasier, HF og  

 amtscentralen for undervisningsmidler samt andre institutioner under det  

 amtskommunale skolevæsen - samarbejde med private og selvejende institutioner inden for udvalgets  

 område - tilsyn med det kommunale skolevæsen i henhold til skolestyrelsesloven - tilskud til fritidsforanstaltninger - biblioteksvæsen - museumsforhold - musikaktiviteter - teaterforhold - bygge- og anlægsarbejder vedrørende institutioner og andre anlæg under  

 udvalgets område.
Stk. 3.  Udvalget udarbejder forslag og foretager  

 indstilling til amtsrådet om - den samlede udbygningsplan for skolevæsenet i amtskommunen og andre  

 sektorplaner inden for det undervisningsmæssige og kulturelle område, i  

 samarbejde med økonomiudvalget, jfr. § 10 - anlægsplaner og projekter til bygge- og anlægsarbejder vedrørende  

 institutioner og andre anlæg under udvalgets område.
 § 15.  Sygehusudvalget består af . . . medlemmer.
Stk. 2.  Udvalget varetager den umiddelbare forvaltning  

 af amtskommunens sygehusvæsen (og opgaver vedrørende svangerskabshygiejne og  

 fødselshjælp) (* 4), herunder - bestyrelsen af amtskommunens sygehuse og  

 andre institutioner under udvalgets område - samarbejde med andre amtskommuners sygehusvæsen og med statslige  

 sygehuse samt med private og selvejende institutioner efter sygehusloven - bygge- og anlægsarbejder vedrørende institutioner og andre anlæg under  

 udvalgets område.
Stk. 3.  Udvalget udarbejder forslag og foretager  

 indstilling til amtsrådet om - planer for amtskommunens sygehusvæsen (og planer for  

 svangerskabshygiejne og fødselshjælp) (* 4), i samarbejde med  

 økonomiudvalget, jfr. § 10 - anlægsplaner og projekter til bygge- og anlægsarbejder vedrørende  

 institutioner og andre anlæg under udvalgets område.
 § 16.  Social- og sundhedsudvalget består af . . .  

 medlemmer.
 Stk. 2.  Udvalget træffer afgørelse i sager, der ifølge  

 lovgivningen er henlagt til social- og sundhedsudvalget.
Stk. 3.  Udvalget varetager den umiddelbare forvaltning  

 af amtskommunens sociale og sundhedsmæssige opgaver uden for sygehusvæsenet,  

 herunder - bestyrelsen af amtskommunens sociale institutioner - opgaver vedrørende private og selvejende institutioner, som amtsrådet  

 har indgået overenskomst med for at opfylde amtskommunens forpligtelser efter  

 social- og sundhedslovgivningen - opgaver vedrørende sygesikring - bygge- og anlægsarbejder vedrørende institutioner og andre anlæg under  

 udvalgets område - (opgaver vedrørende svangerskabshygiejne og fødselshjælp) (* 4).
Stk. 4.  Udvalget udarbejder forslag og foretager  

 indstilling til amtsrådet om - sociale udbygningsplaner og andre sektorplaner inden for det sociale og  

 sundhedsmæssige område (samt planer for svangerskabshygiejne og fødselshjælp)  

 (* 4), i samarbejde med økonomiudvalget, jfr. § 10 - anlægsplaner og projekter til bygge- og anlægsarbejder vedrørende  

 institutioner og andre anlæg under udvalgets område.
REVISION § 17.  Amtsrådet antager en sagkyndig revision, jfr.  

 styrelseslovens § 42.
 Stk. 2.  Amtsrådet skal give revisionen adgang til at  

 foretage de undersøgelser m.v., denne finder nødvendige, og skal sørge for,  

 at revisionen i øvrigt får de oplysninger og den bistand, som revisionen  

 anser for påkrævet for udførelsen af hvervet.
 Stk. 3.  Amtsrådet fastsætter de nærmere regler om  

 revisionen i et revisionsregulativ.
§ 18.  Revisionen afgiver en årsberetning om  

 revisionen af årsregnskabet.
Revisionen afgiver endvidere beretning i årets  

 løb, når det er foreskrevet, eller revisionen finder det hensigtsmæssigt  

 (delberetninger).
 § 19.  I delberetninger redegøres for den udførte  

 revision samt for forhold, der har givet anledning til bemærkninger, eller  

 forhold i øvrigt, som revisionen har fundet anledning til at fremdrage.  

 Revisionen skal gøre bemærkning, hvis den mener, at regnskabets poster ikke  

 er i overensstemmelse med amtsrådets beslutninger, eller at der er handlet i  

 strid med gældende love og bestemmelser, jfr. styrelseslovens § 42.
 Stk. 2.  Beretningen forelægges økonomiudvalget og - for  

 så vidt angår bemærkninger, der ikke umiddelbart angår den forvaltning, der  

 hører under økonomiudvalget - tillige den pågældende amtskommunale myndighed  

 til besvarelse, inden amtsrådet i et møde træffer afgørelse om revisionens  

 bemærkninger og om eventuelle andre spørgsmål vedrørende det pågældende  

 regnskab.
 Stk. 3.  Beretningen og amtsrådets afgørelse herom  

 indsendes til indenrigsministeriet senest 3 måneder efter modtagelsen af  

 beretningen, dog senest samtidig med afgørelsen vedrørende  

 revisionsberetningen om årsregnskabet, jfr. § 20. Samtidig sendes et  

 eksemplar af afgørelsen til revisionen.
 § 20.  Amtsrådet afgiver årsregnskabet til revisionen  

 inden den 20. august i det følgende år.
 Stk. 2.  Efter at revisionen er afsluttet, skal  

 årsregnskabet af revisionen forsynes med påtegning om, at revisionen er  

 udført i overensstemmelse med revisionsregulativets bestemmelser.
 Stk. 3.  Revisionen afgiver inden den 15. november  

 beretning om revisionen af årsregnskabet til amtsrådet.
 Stk. 4.  Den i § 19, stk. 1 og 2, angivne fremgangsmåde  

 finder også anvendelse på revisionens og amtsrådets behandling af  

 årsregnskabet.
Stk. 5.  Årsregnskabet og revisionens beretning samt  

 amtsrådets afgørelse om denne indsendes til indenrigsministeriet inden  

 udgangen af december måned.
Samtidig sendes et eksemplar af afgørelsen til  

 revisionen.
 VEDERLAG M.V.
 § 21.  Amtsborgmesteren oppebærer vederlag efter de  

 regler, der gælder for statens tjenestemænd i lønramme . . . (skalatrin . .  

 .). (Til stillingen knyttes et tillæg med et grundbeløb på . . . kr., der  

 reguleres efter de regler, der gælder for regulering af generelle og særlige  

 tillæg til statens tjenestemandslønninger) (* 5). Vederlaget udbetales med  

 1/12 forud for hver måned.
 Stk. 2.  Udover det i stk. 1 nævnte vederlag kan der  

 ikke af amtskommunens kasse ydes amtsborgmesteren honorar, mødediæter eller  

 andet vederlag for bestridelsen af et amtskommunalt hverv.
 Stk. 3.  Regler om efterløn og pension til  

 amtsborgmesteren fastsættes i et tillæg til denne vedtægt.
 (§ 22. Viceamtsborgmesteren/ Første viceamtsborgmester oppebærer et  

 vederlag, som udgør 10 pct. af amtsborgmesterens vederlag, jfr.  

 styrelseslovens § 34) (* 6).
 § 23.  Formanden for udvalget for teknik og miljø  

 oppebærer et vederlag, som udgør . . . pct. af amtsborgmesterens vederlag.
 Stk. 2.  Formanden for udvalget for undervisning og  

 kultur oppebærer et vederlag, som udgør . . . pct. af amtsborgmesterens  

 vederlag.
 Stk. 3.  Formanden for sygehusudvalget oppebærer et  

 vederlag, som udgør . . . pct. af amtsborgmesterens vederlag.
 Stk. 4.  Formanden for social- og sundhedsudvalget  

 oppebærer et vederlag, som udgør . . . pct. af amtsborgmesterens vederlag.
 Stk. 5.  Den i stk. 1-4 nævnte vederlæggelse ophører,  

 når formanden på grund af forfald i en uafbrudt periode på 6 måneder har  

 været forhindret i at varetage formandshvervet.
 § 24.  Når et medlem af et stående udvalg på grund af  

 formandens sygdom, ferie eller fravær af anden årsag af udvalget er  

 konstitueret som formand i en periode på mindst 2 uger, oppebærer vedkommende  

 i funktionsperioden vederlag efter samme regler som formanden, jfr. § 23,  

 stk. 1-4.
 Stk. 2.  Funktionsvederlag kan højst oppebæres i en  

 uafbrudt periode på 6 måneder.
ÆNDRINGER I VEDTÆGTEN § 25.  Denne vedtægt træder i kraft den 1. januar  

 1982/ ved indenrigsministeriets stadfæstelse.
 Stk. 2.  Samtidig ophæves »Styrelsesvedtægt for . .  

 . amtskommune af » med senere ændringer.
 Stk. 3.  Forslag om ændringer i og tillæg til denne  

 vedtægt skal behandles i to amtsrådsmøder med mindst 8 dages mellemrum, og de  

 vedtagne ændringer og tillæg indstilles til indenrigsministeriets  

 stadfæstelse.
---- (* 1) Det i parentes anførte kan udelades.
 (* 2) For amtskommunerne i hovedstadsområdet affattes § 10, stk. 4, 1.  

 pkt., således: Økonomiudvalget varetager amtskommunens økonomiske planlægning  

 og har ansvaret for en samordnet løsning af amtskommunens  

 planlægningsopgaver.
 (* 3) Bestemmelsen om den kollektive trafik udelades i amtskommunerne i  

 hovedstadsområdet.
 (* 4) De i parentes anførte opgaver kan placeres enten i sygehusudvalget  

 eller i social- og sundhedsudvalget.
 (* 5) Særligt tillæg kan efter de gældende regler kun ydes til visse  

 lønrammer.
 (* 6) Bestemmelsen er ikke obligatorisk.
 (* 7) Denne formulering anvendes, hvis der alene sker en ændring i  

 vedtægten.
