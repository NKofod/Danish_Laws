Cirkulære om  

 kontantværdiansættelse af overdragelsessummer efter  

 afskrivningsloven og ejendomsavancebeskatningsloven 1.	I henhold til afskrivningslovens § 45 skal anskaffelses- og  

 salgssummer samt godtgørelser og vederlag for aktiver omfattet af  

 afskrivningsloven omregnes til kontantværdi.
 Endvidere følger det af § 4 i lov om  

 ejendomsavancebeskatning, jf. lovbekendtgørelse nr. 640 af 2/8 1997  

 med senere ændringer, at anskaffelses- og afståelsessummer efter  

 ejendomsavancebeskatningsloven skal omregnes til kontantværdi.
 Hidtil er de nærmere retningslinier for kontantomregning af  

 anskaffelses- og afståelsessummer efter afskrivningsloven og  

 ligningsloven blevet fastsat af skatteministeren i bekendtgørelse nr.  

 486 af 31/5 1994, mens retningslinierne for  

 kontantværdiansættelse af overdragelsessummer efter  

 ejendomsavancebeskatningsloven er blevet fastsat i bekendtgørelse nr.  

 667 af 13/7 1994.
Ved lov nr. 433 af 26/6 1998 om skattemæssige afskrivninger  

 (afskrivningsloven) er skatteministerens hjemmel til at udstede regler om  

 kontantomregning og regler om oplysningspligt ophævet.
Derfor er  

 bekendtgørelse nr. 486 af 31. maj 1994 om  

 kontantværdiansættelse af overdragelsessummer efter  

 afskrivningsloven og ligningsloven og om oplysningspligt efter  

 afskrivningsloven bortfaldet.
Tilsvarende er kapitel 1 i  

 bekendtgørelse nr. 667 af 13/7 1994 om kontantomregning efter  

 ejendomsavancebeskatningsloven bortfaldet.
 I denne anvisning har Ligningsrådet fastsat vejledende  

 retningslinier for omregning af de nævnte overdragelsessummer til  

 kontantværdi.
I henhold til bekendtgørelse nr. 486 af 31/5 1994 har Told- og  

 Skattestyrelsen udstedt tabeller, der har skullet anvendes ved  

 opgørelse af overdragelsessummer for afskrivningsberettigede bygninger  

 m.v.
De samme tabeller er blevet anvendt som vejledende for  

 fastsættelse af kursværdien for private pantebreve i forbindelse  

 med avanceopgørelsen efter ejendomsavancebeskatningsloven, jf.  

 § 4, stk. 1, i bekendtgørelse nr. 667 af 13/7 1994. I  

 medfør af § 5 i bekendtgørelse nr. 486 af 31/5 1994 har  

 Told- og Skattestyrelsen endvidere udsendt en særlig tabel til brug for  

 kontantværdiansættelse af overdragelsessummer for driftsmidler og  

 skibe, ombygninger og særindretninger af lejede lokaler samt visse  

 formuegoder, godtgørelser og vederlag.
De værdiansættelser, der er blevet fastsat i medfør  

 af § 5 i bekendtgørelse nr. 486 af 31/5 1994, har i visse  

 tilfælde afveget en del fra handelsværdien for de  

 pågældende aktiver.
I afskrivningsloven af 26/6 1998 er  

 retsstillingen derfor blevet ændret således, at det nu alene  

 fremgår af lovgivningen, at overdragelsessummerne for de  

 pågældende aktiver skal omregnes til den kontante  

 kursværdi, dvs. handelsværdi.
 De nedenfor anførte retningslinier er udelukkende af vejledende  

 karakter, idet også individuelle forhold skal indgå i vurderingen  

 af en fordrings handelsværdi.
2.	Anvendelsesområdet for cirkulæret 2.1.	Cirkulæret omfatter retningslinier for kontantomregning af  

 overdragelsessummer for følgende aktiver:
 a)	Aktiver omfattet af afskrivningsloven, jf. denne lovs 45,  

 stk. 1.
 b)	Fast ejendom, jf.  

 ejendomsavancebeskatningslovens § 4, stk. 2 og 4.
3.	Generelle bestemmelser 3.1.	Omregning til kontantværdi sker ved at lægge den  

 kontante del af overdragelsessummen, godtgørelsen eller vederlaget  

 sammen med kursværdien af den resterende del af overdragelsessummen  

 m.v.
3.2.	Ved kontantomregning efter afskrivningsloven og ligningsloven skal  

 der, når overdragelsen samtidig omfatter fast ejendom, driftsmidler  

 eller goodwill m.v., foretages en fordeling af den kontantomregnede  

 overdragelsessum mellem de afskrivningsberettigede bygninger m.v. og disse  

 indbyrdes, den resterende del af ejendommen og de øvrige nævnte  

 formuegoder.
Fordelingen foretages med udgangspunkt i, hvad køber og  

 sælger har aftalt i købsaftale, skøde eller på  

 anden skriftlig måde, jf. afskrivningslovens § 45,  

 stk. 2-4.
 3.3.	Ved kontantomregning efter ejendomsavancebeskatningsloven skal de  

 beregnede beløb fordeles forholdsmæssigt i overensstemmelse med  

 ejendomsavancebeskatningslovens § 4, stk. 6-8.
 3.4.	Omregning til kontantværdi sker efter kursværdien  

 på overdragelsestidspunktet (anskaffelses- henholdsvis  

 afståelsestidspunktet). Overdragelsestidspunktet er det tidspunkt, hvor  

 der er indgået bindende aftale om overdragelse af aktivet.
 Hvis det kan dokumenteres eller sandsynliggøres, at et aktiv er  

 købt til markedspris for kontantkøb, og forrentning og  

 vilkår i øvrigt ikke afviger fra markedsvilkårene for  

 finansiering af den pågældende type aktiver, kan den aftalte pris  

 umiddelbart danne grundlag for afskrivningerne.
 3.5.	For gæld, der kan indfries til kurs pari, vil kursen normalt  

 kun ligge over 100, når dette tilsiges af fordringens forrentning  

 sammenholdt med opsigelsesvarslets længde.
4.	Kontantomregning af obligationsbaserede lån 4.1.	Den ikke kontante del af overdragelsessummen omregnes til den  

 kontante handelsværdi efter følgende retningslinier:
 a)	Lån i fast ejendom eller skibe, der er ydet i form af  

 børsnoterede obligationer, ansættes til børskursen.
b)	Kontantlån, der er optaget i forbindelse med overdragelse  

 af fast ejendom, og som modsvares af børsnoterede obligationer,  

 ansættes til lånets pålydende.
Er kontantlånet ikke  

 optaget i forbindelse med overdragelsen, ansættes kursværdien til  

 børskursen på de underliggende obligationer.
c)	Anslået realkreditlån, der senere udbetales kontant,  

 ansættes til den børskurs, der er gældende den dag, de  

 underliggende obligationer sælges.
Anslået realkreditlån,  

 der senere overføres til låntagerens konto i  

 Værdipapircentralen, ansættes til den kurs, der gælder den  

 dag, obligationerne overføres.
4.2.	Den børskurs, der anvendes efter pkt. 4.1., er alle  

 handler-kursen kl. 17. Alle handler-kursen beregnes af Københavns  

 Fondsbørs som et vejet gennemsnit af alle de handler, der indgår  

 i alle handler-omsætningen på det i pkt. 3.4. nævnte  

 tidspunkt, jf. dog pkt. 4.1., litra c.
For så vidt angår  

 obligationer, som er noteret på en fondsbørs i et land inden for  

 EU/EØS eller på en børs, der er medlem eller associeret  

 medlem af Federation Internationale des Bourses de Valeurs (FIBV), anvendes  

 den kurs, hvortil obligationerne er noteret.
Tilsvarende gælder for  

 obligationer, der er optaget til offentlig notering på et andet marked,  

 der er offentligt anerkendt, regelmæssigt arbejdende og åbent for  

 offentligheden.
 4.3.	Realkreditlån, der ikke omfattes af pkt 4.1., skal  

 kontantomregnes til den kurs, hvortil lånet på det aktuelle  

 tidspunkt kan indfries i henhold til de indfrielsesvilkår, som  

 gælder for det pågældende lån.
5.	Kontantomregning af andre lån Kontantværdien for fordringer og gæld, der ikke er  

 omfattet af pkt. 4., værdiansættes efter et skøn under  

 hensyntagen til de konkret foreliggende omstændigheder.
Ved  

 udøvelsen af skønnet skal der henses til fordringens  

 forrentning, løbetid og sikkerhed, herunder eventuel pantesikkerhed og  

 kaution samt skyldnerens formodede betalingsevne.
Efter  

 omstændighederne vil indhentede erklæringer fra sagkyndige kunne  

 tillægges betydning.
 Hvor der er tale om fordringer, for hvilke der eksisterer et egentligt  

 marked, vil markedsprisen for den pågældende fordring skulle  

 lægges til grund.
 Overdragne lån optaget i FIH, skal kontantomregnes til den kurs,  

 hvortil lånet på det aktuelle tidspunkt kan indfries i henhold  

 til de indfrielsesvilkår, som gælder for de  

 pågældende lån.
 Hvis uafhængige parter med modsat rettede interesser aftaler en  

 kursværdi, som begge parter benytter, vil denne kursværdi normalt  

 blive lagt til grund.
Told- og Skattestyrelsen udgiver kvartalsvis et tabelmateriale, der er  

 vejledende for ansættelsen af kursværdien af fordringer omfattet  

 af dette afsnit.
Tabelmaterialet indeholder forudsætningerne for de  

 angivne kurser samt en beskrivelse af de forhold, der vil påvirke  

 kurserne i opad- eller nedadgående retning.
 Hvor der er tale om overdragelse mellem interesseforbundne parter,  

 hvor den ene af parterne på grund af aktiebesiddelse,  

 vedtægtsbestemmelse, aftale eller fælles ledelse har bestemmende  

 indflydelse på den anden parts handlemåde, følger det af  

 domspraksis, at kursansættelsen skal foretages under hensyntagen til  

 den sikkerhed, der følger af interessefællesskabet.  

 Højesteret har således i to domme, begge af 3/12 1984, refereret  

 i Tidsskrift for Skatteret 1984, 582 og 586, godkendt, at skattemyndighederne  

 ansatte to gældsbreve udstedt ved virksomhedsomdannelse til kurs 80.  

 Højesteret udtalte, at skattemyndighederne ikke alene var bundet til  

 at lade værdiansættelsen bero på de nærmere  

 vilkår i gældsbrevet, men at det måtte tillægges  

 afgørende betydning, at kreditor som følge af retsforholdets  

 særlige karakter havde haft indgående kendskab til og indflydelse  

 på selskabets forhold, og at gældsbrevet ikke var bestemt til  

 omsætning.
 Under hensyntagen til renteniveauet på overdragelsestidspunktet  

 kan kursværdien overstige kurs 80.
 Udlandslån med statslig kurssikring (K-lån) med fastsat  

 lav rente i en periode, hvorefter gælden refinansieres ved optagelse af  

 obligationslån, kursansættes den første periode efter  

 reglerne i pkt. 5. Ved afståelse af bygningen efter den fastsatte  

 periode anvendes reglerne i pkt. 4.
6.	Særregler for inkonverterbare lån Ejendomsavancebeskatningslovens § 4, stk. 4, indeholder en  

 særregel for kontantomregning af inkonverterbare lån, som  

 sælger har stiftet eller overtaget inden den 19. maj 1993.  

 Særreglen omfatter både inkonverterbare obligationslån og  

 inkonverterbare kontantlån.
Den gælder alene for  

 opgørelsen af sælgerens afståelsessum.
Den gælder  

 ikke ved opgørelsen af anskaffelsessummen ved købers  

 videresalg.
 Særreglerne betyder, at et inkonverterbart lån, der af  

 sælger er stiftet eller overtaget inden den 19. maj 1993, medtages til  

 den pålydende værdi af restgælden på det tinglyste  

 lån, såfremt:
1)	kursen er 100 eller derunder ved stiftelsen, hhv. overtagelsen,  

 og 2)	kursen er 100 eller derover ved afståelsen af den faste  

 ejendom.
Et lån anses for stiftet, når der er indgået et  

 bindende låneforhold.
Et lån i fast ejendom anses for overtaget  

 på det tidspunkt, hvor der er indgået bindende aftale om  

 erhvervelse af den faste ejendom.
Opgørelse af kursen ved stiftelse, overtagelse eller  

 afståelse A.
Kontantlån Et inkonverterbart kontantlån anses for at have kurs 100,  

 såfremt restgælden og indfrielsesbeløbet er lige store.  

 Hvis indfrielsesbeløbet overstiger restgælden (kursen på  

 de underliggende obligationer er over 100), er kursen over 100.
 Overtages et kontantlån, er indfrielsesbeløbet det  

 beløb, hvortil lånet på overtagelsestidspunktet kan  

 indfries i henhold til de indfrielsesvilkår, som gælder for  

 lånet.
Kontantlån antages altid at have kurs 100 på  

 stiftelsestidspunktet.
Det gælder også lån, der er optaget  

 i forbindelse med overdragelsen af en ejendom, når lånet  

 indgår i købesummen med lånets pålydende.
B.
Obligationslån Overtages et obligationslån, er det obligationernes kurs  

 på overtagelsestidspunktet, som skal bruges.
 Stiftes et obligationslån, er kursen ved stiftelsen den samme  

 som kursen på obligationerne, når disse udstedes, dvs. når  

 obligationerne sælges eller overføres til låntagerens  

 konto i Værdipapircentralen.
7.	Andre bestemmelser 7.1.	Hvis de skatteansættende myndigheder bliver  

 opmærksomme på, at køber og sælger ikke anvender  

 samme kurs, fastsætter myndighederne den kontante  

 handelsværdi.
 7.2.	Brugs- , rente- og indtægtsnydelser medtages til den  

 kapitaliserede værdi opgjort efter Skatteministeriets  

 bekendtgørelse nr. 1068 af 18/12 1997 om fastsættelse af  

 værdien af brugs-, rente- eller indtægtsnydelser ved beregning af  

 arve- og gaveafgift.
 7.3.	Ved overdragelse af et formuegode, hvorpå der hviler en  

 forpligtelse som nævnt i pkt. 7.2., opgøres kapitalværdien  

 efter ydelsens årlige værdi og kapitaliseringsfaktorerne på  

 overdragelsestidspunktet.
8.	Ikrafttræden Cirkulæret har virkning fra og med indkomståret  

 1999.1) Der skal dog ikke ske kontantomregning af  

 anskaffelsessummer m.v. for aktiver, der er anskaffet i indkomståret  

 1998 eller tidligere indkomstår, når anskaffelsessummen efter de  

 hidtil gældende regler ikke skulle kontantomregnes.
 1) I Told- og Skattestyrelsens egen fortløbende  

 nummerrække har cirkulæret nr. 1998-32.
