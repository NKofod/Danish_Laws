 Ankenævn fandt ikke grundlag for at pålægge kommunalbestyrelse at yde  

 beboerindskudslån efter boligstøttelovens §§ 48 og 49. Ankenævnet henviste  

 til, at ansøgeren kun midlertidigt opfyldte indtægtsbetingelserne for  

 pligtlån, og at ansøgeren som 19-årig og enlig uden forsørgerpligt kunne være  

 rimeligt boligplaceret i værelse eller lignende.
 De har ved brev af 7.6.1989 klaget over, at kommunalbestyrelsen i kommune  

 har afslået at yde et lån på 7.500 kr. til betaling af et beboerindskud.
Ankenævnet har på baggrund af nedenstående redegørelse og anførte  

 lovgrundlag behandlet Deres klage i sit møde den 6. september 1989 og truffet  

 følgende A F G Ø R E L S E »Ankenævnet finder ikke grundlag for at pålægge kommunalbestyrelsen i  

 kommune at yde boligindskudslån efter boligstøttelovens §§ 48 og 49.« Ankenævnet har ved sin afgørelse lagt vægt på Deres personlige forhold,  

 dels at De kun midlertidig opfylder indtægtsbetingelserne for pligtlån, og  

 dels at De som 19-årig og enlig uden forsørgerpligt kunne være rimelig  

 boligplaceret i et værelse eller lignende.
 Det skal bemærkes, at kommunalbestyrelsens henvisning til generelle  

 boligforhold i kommunen ikke kan begrunde afslag efter boligstøttelovens §§  

 48 og 49.
 REDEGØRELSE FOR SAGEN:
 Klagen er behandlet på grundlag af Deres oplysninger, samt oplysninger,  

 givet af kommune i brev af 21.6. og 7.7.1989.
Det fremgår, at De den 25.3.1989 søgte lån til boligen, som De kunne leje  

 fra 1.4.1989. Boligen er en 2-værelses lejlighed på 61 kvm. i et  

 almentnyttigt boligbyggeri.
Indskuddet udgør 7.500 kr., og årlig husleje  

 udgør 27.035 kr.
 Om Deres sociale og økonomiske forhold er oplyst, at De indtil 1.4. 1989  

 har boet hos Deres forældre.
På ansøgningstidspunktet modtog De arbejdsløshedsunderstøttelse med et  

 beløb på 8.086 kr. brutto pr. måned.
Senere er De blevet ansat ved et  

 beskæftigelsesprojekt, og Deres indtægt udgør 9.192 kr. brutto pr. måned.
 Kommunalbestyrelsen i kommune har afslået at bevilge et lån til betaling  

 af indskuddet med henvisning til en samlet vurdering af Deres økonomiske og  

 personlige forhold.
 Kommunalbestyrelsen finder, at De har en tilfredsstillende bolig, og at  

 det ikke er rimeligt, at enlige unge får støtte til at flytte ind i en  

 2-værelses lejlighed, når der ikke er tilstrækkelig små lejligheder til  

 enlige med børn og ældre mennesker.
 Med hensyn til Deres økonomiske forhold har kommunalbestyrelsen anført, at  

 De om ca. 1/2 år forventes at finde beskæftigelse til overenskomstmæssig  

 aflønning, hvorefter De overstiger grænsen for at få et pligtlån til indskud.
 Indtægtsgrænsen, der lægges til grund ved ydelse af lån efter  

 boligstøttelovens § 49, udgør i 1989 107.000 kr.
 LOVGRUNDLAG:
 Efter boligstøttelovens § 49, ydes lån til betaling af beboerindskud i  

 lejligheder til boligtagere, hvis husstandsindkomst ved indflytningen ikke  

 overstiger et beløb, svarende til den samlede pension, som tilkommer et  

 folkepensionistægtepar som grundbeløb og tillæg til pensionen.
 Efter samme lovs § 48 kan lån ikke ydes, hvis lånsøgeren efter  

 kommunalbestyrelsens samlede vurdering af hans økonomiske og personlige  

 forhold ikke har behov for lånet.
Lånet kan ligeledes afslås, dersom lånsøgeren ikke har afviklet gæld på et  

 tidligere beboerindskud.
Foreligger der ikke omstændigheder som nævnt,  

 påhviler det kommunalbestyrelsen at yde lån.
 Ovennævnte bestemmelse er uddybet i boligstyrelsens vejledning af  

 22.10.1987, pkt. 16.4.
 Det anvendte lovgrundlag vedlægges til orientering.
 ANKEMULIGHED:
 Om muligheden for at klage over denne afgørelse henvises til vedlagte  

 klagevejledning.
 P.a.v.
 E. b.
 Kopi af dette brev er sendt til: Kommunalbestyrelsen i kommune.
