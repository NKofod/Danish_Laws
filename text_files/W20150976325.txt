Ligebehandlingsnævnets afgørelse om køn - påklædning - ej medhold J. nr. 2014-6811-31906 Det var ikke i strid med ligestillingsloven, at en mand blev nægtet adgang til en bar fordi han havde shorts på.
Nævnet vurderede, at kravene må godt være forskellige, så længe det ikke udelukker, at det ene køn kan få adgang til baren.
 Klager fik derfor ikke medhold.
 Klagen drejer sig om påstået forskelsbehandling på grund af køn i forbindelse med, at klager blev afvist fra en bar, fordi han var iklædt shorts.
Ligebehandlingsnævnets afgørelse Det var ikke i strid med ligestillingsloven, at klager blev nægtet adgang til den indklagede bar.
Sagsfremstilling Klager ville sammen med en gruppe på 11 personer ind på den indklagede bar.
Han blev afvist på grund af sin påklædning.
Klager var efter det oplyste iklædt et par pæne, lyse shorts, et par sorte, simple converse sko og en pæn, mørk t-shirt.
Parternes bemærkninger Klager ønsker at opnå klare retningslinjer omkring barens regler for påklædning.
Han ønsker ligestilling.
Det er efter klagers opfattelse ikke i orden at lukke kvinder ind med korte shorts, når mænd iført shorts til knæene afvises.
Klager fik på stedet oplyst, at reglerne omkring påklædning findes på barens hjemmeside.
Klager har ikke kunnet finde disse regler.
Han fik oplyst, at mænd skulle have lange bukser på og se præsentable ud.
 Indklagede afviser, at man har diskrimineret klager på grund af dennes køn.
Indklagede oplyser, at de har en dresscode for baren.
Det vurderes for hver gæst, om dennes påklædning opfylder kriterierne, og om gæsten dermed kan få adgang til baren.
 Baren forskelsbehandler ikke sine gæster på grund af køn.
Ligebehandlingsnævnets bemærkninger og konklusion Ligebehandlingsnævnet finder, at det ikke er i strid med ligestillingsloven, at den indklagede bar stiller krav til gæsternes påklædning, og at kravene for mænd og kvinder er forskellige, så længe kravene ikke udelukker det ene køn fra at få adgang til baren.   Der er for nævnet ikke noget, der tyder på, at det skulle være tilfældet.
 Klager får derfor ikke medhold i sin klage.
