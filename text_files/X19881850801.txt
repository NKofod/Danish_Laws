 Om fradragsmuligheder for selvejende kollegier, der er skattepligtige  

 efter fondsbeskatningsloven.
 En række kollegier har anmodet Skattedepartementet om fritagelse for  

 beskatning efter fondsbeskatningsloven.
 Som begrundelse henvises til, at kollegier, der tilhører et almennyttigt  

 boligselskab, ikke er omfattet af fondsbeskatningsloven, medens selvejende  

 kollegier, der stort set er underkastet samme offentlige tilsyn, er omfattet  

 af loven.
 Det er ifølge de mange henvendelser generelt opfattelsen, at lejen i de  

 selvejende kollegier som følge af fondsbeskatningsloven vil blive væsentlig  

 højere end lejen i kollegier, som tilhører et almennyttigt boligselskab.
Der er ikke i fondsbeskatningsloven hjemmel til at fritage visse fonde  

 (selvejende institutioner) fra lovens anvendelsesområde.
At visse kollegier i  

 modsætning til andre er omfattet af fondsbeskatningsloven, behøver imidlertid  

 ikke at bevirke, at lejen i de selvejende kollegier bliver højere end i  

 kollegier tilhørende et almennyttigt boligbyggeri.
For det første vil de selvejende kollegier kunne betragtes som  

 almennyttige fonde i fondsbeskatningslovens forstand.
Det betyder, at de i  

 vidt omfang vil kunne opnå fradragsret for uddelinger og hensættelser.
Det har muligvis været kollegiernes opfattelse, at udgifter og  

 hensættelser til anskaffelse af inventar, vaskeri m.v., ikke vil kunne  

 fradrages ved opgørelsen af den skattepligtige indkomst.
Det er imidlertid  

 ikke tilfældet for de selvejende kollegiers vedkommende, eftersom de netop  

 har til formål at eje og drive ejendommen med henblik på at stille boliger  

 til rådighed for unge under uddannelse.
Når sådanne opgaver er en del af  

 formålet, vil udgifter til forbedringer af kollegiet kunne fradrages som  

 uddelinger.
Dertil kommer, at kollegierne kan fradrage udgifter til vedligeholdelse  

 som driftsomkostninger.
Udgiften behøver ikke - som det er tilfældet for  

 selskabers vedkommende - at være afholdt med henblik på at erhverve, sikre  

 eller vedligeholde driften af kollegiet.
Det er tiltrækkeligt, at udgiften  

 har været nødvendig af hensyn til kollegiets fremtidige virke.
For så vidt angår hensættelser til senere anskaffelse af inventar, vil  

 disse kunne fradrages i medfør af fondsbeskatningslovens § 4, stk. 3, som  

 hensættelser til senere uddeling.
Såfremt det er anført, at hensættelsen skal  

 anvendes til inventarindkøb, vil konkretiseringskravet efter  

 Skattedepartementets opfattelse også være opfyldt.
Derimod vil det ikke være  

 tilstrækkeligt konkretiseret, hvis det blot anføres, at der hensættes til  

 kollegiets drift.
 Beløb, der uddeles eller hensættes med henblik på varetagelse af  

 kollegiets formål, vil som nævnt kunne fradrages ved indkomstopgørelsen.  

 Herudover vil kollegiet kunne beregne sig et konsolideringsfradrag, der udgør  

 25 pct. af de faktiske foretagne uddelinger.
 Med disse fradragsmuligheder skulle der være mulighed for at de selvejende  

 kollegier ikke kommer til at betale en skat, der nødvendiggør en forhøjelse  

 af lejen.
 (* 1) Afgørelsen er offentliggjort i SKAT 1988, nr. 8, side 488.
