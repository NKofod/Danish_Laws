Nr LSF 161 Forslag til Lov om ændring af lov om visse forbrugeraftaler (Forbud mod  

 uanmodet henvendelse vedrørende tegning af forsikring) Fremsat af Jørn Jespersen (SF) Anne Baastrup (SF) Steen Gade (SF) Kjeld  

 Rahbæk Møller (SF) den 31. januar 1995 § 1 I lov om visse forbrugeraftaler. (Dørsalg m.v., fjernsalg og løbende  

 tjenesteydelser), jf. lovbekendtgørelse nr. 886 af 23. december 1987, som  

 senest ændret ved § 5 i lov nr. 1098 af 21. december 1994, foretages følgende  

 ændring:
 § 2, stk. 2, nr. 4, ophæves.
§ 2 Loven træder i kraft den 1. januar 1996.
Bemærkninger til lovforslaget De forbrugerhensyn, som betinger den almindelige regel om forbud mod  

 uanmodet telefonisk eller personlig henvendelse, har ikke mindre vægt ved  

 forsikringsaftaler.
Hertil kommer, at undtagelsen af forsikringsaftaler i §  

 2, stk. 2, nr. 4, fra forbud mod uanmodet henvendelse misbruges med henblik  

 på salg af forskellige investeringsobjekter.
Det finansielle marked har ændret sig således, at forsikring i stadig  

 større omfang udbydes af andre aktører på markedet end  

 forsikringsselskaberne.
Bestemmelsen misbruges i betydeligt omfang af  

 useriøse erhvervsdrivende i bl.a. har forbrugerombudsmanden siden 1991 været  

 opmærksom på et omfattende misbrug af adgangen til at rette telefonisk  

 henvendelse om tegning af forsikringer særlig hos investeringsselskaber (se  

 Juridisk Årbog Forbrugerstyrelsen 1992, s. 35-36, og Juridisk Årbog  

 Forbrugerstyrelsen 1993-94, s. 80-85). På denne baggrund har såvel  

 forbrugerombudsmanden som Forbrugerrådet anbefalet en ophævelse af den  

 særlige undtagelse i lov om visse forbrugeraftaler § 2, stk. 2, nr. 4.
Som baggrund for undtagelsen har været anført, at forsikring er et  

 lavinteresseområde, hvor der er risiko for, at forbrugeren ikke får tegnet  

 forsikringer, fordi forsikringsbehovet ikke fremtræder umiddelbart klart for  

 denne.
Der har igennem årene været sat spørgsmålstegn ved denne særstilling  

 for en finansiel tjenesteydelse, og manglende mulighed for uanmodet dør- og  

 telefonsalg af forsikringer vil heller ikke med de nuværende markedsforhold  

 kunne medføre risiko for, at forbrugernes forsikringsbehov ikke dækkes.  

 Befolkningen udsættes ustandselig for tilbud om forsikringstegning i pressen,  

 tv-reklamer, via kundeforhold i pengeinstitutter, realkreditinstitutter, hos  

 ejendomsmæglere m.v., via foreningsmedlemskaber samt i øvrigt via direct  

 mail.
Begrundelsen for undtagelsen er historisk og kan ikke forsvares ud fra  

 de nuværende forhold.
Uanmodet personlig henvendelse tjener kun det formål at  

 flytte markedsandele.
Der er således ingen årsag til at give  

 forsikringsselskaberne en særstilling i markedsføring.
Udviklingen på det finansielle marked har endvidere medført, at flere  

 pengeinstitutter tillige udbyder forsikringsprodukter.
I tilfælde, hvor  

 kunder føler sig i et afhængighedsforhold til deres pengeinstitut, vil dettes  

 uanmodede telefoniske henvendelse om tegning af forsikringer ofte blive  

 oplevet som et stærkt pres af kunderne, og der vil være en stor risiko for,  

 at salget af en forsikringsydelse ikke kan adskilles fra salg af andre  

 ydelser.
Det forudsættes i denne forbindelse, at pengeinstitutter ligesom  

 andre erhvervsdrivende ikke kan rette uopfordrede henvendelser med henblik på  

 salg til deres kunder med henvisning til, at der er tale om et eksisterende  

 kundeforhold.
Der synes endelig at herske tvivl vedrørende fortolkningen af den  

 nuværende bestemmelse.
Konkurrencesituationen på forsikringsmarkedet er i dag  

 sådan, at forsikringsselskaberne udbyder en række investerings- og  

 opsparingsprodukter i direkte konkurrence med pengeinstitutterne.  

 Forsikringslovgivningen indeholder ingen forskrifter om, hvor stor en del  

 forsikringselementet skal udgøre af et sådant kombineret produkt, før det kan  

 udbydes af et forsikringsselskab.
Forbrugerombudsmanden har imidlertid, jf.  

 Juridisk Årbog 1993-94, s. 85, givet udtryk for, at undtagelsesbestemmelsen i  

 lov om visse forbrugeraftaler bør fortolkes som alene omfattende  

 risikoforsikringer uden opsparingselement, og at undtagelsen i hvert fald  

 ikke omfatter forsikringsselskabers henvendelse om kombinerede investerings-  

 og opsparingsprodukter, hvor forsikringselementet er underordnet i forhold  

 til det samlede produkts indhold - en fortolkning, der ikke efterleves af  

 forsikringsselskaberne.
