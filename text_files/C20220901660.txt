Vejledning om muligheder for tilrettelæggelse af undervisning i valgfag i grundskolen i forbindelse med anbefaling om undervisning i stamklasser i den aktuelle smittesituation med COVID-19 1. Indledning I den aktuelle smittesituation med COVID-19 anbefales det fra og med den 5. januar 2022, at undervisningen i grundskolen foregår i stamklasser i det omfang, det er foreneligt med den almindelige undervisning.
 En del undervisning, fx valgfag og modermålsundervisning, er imidlertid ofte tilrettelagt på tværs af stamklasser.
Ved valgfagsundervisning er der inden for de almindelige bestemmelser i lovgivningen samt de udvidede frihedsgrader for folkeskoler, som er fastsat i folkeskoleloven for skoleåret 2021/22, vide muligheder for at tilrettelægge undervisningen, så organiseringen så vidt muligt tilgodeser den sundhedsmæssige anbefaling om undervisning i stamklasser.
Det er en fleksibilitet, som de fleste skoler forventeligt vil kunne benytte sig af for at undgå undervisning på tværs af stamklasser.
Alle nuværende elever i 8. klasse skal aflægge en bunden prøve i et af de fire praktisk/musiske valgfag - håndværk og design, billedkunst, musik eller madkundskab.
Derfor er det centralt, at disse elever modtager en undervisning, der understøtter deres faglige udvikling i disse fag.
 Nedenfor beskrives forskellige muligheder for, hvordan undervisningen i valgfag - og øvrig undervisning på tværs af stamklasser - kan organiseres.
2. Undervisning i valgfag kan gennemføres i stamklasser ved at gøre brug af frihedsgrader i folkeskoleloven Der er ved ændring i 2021 af folkeskoleloven1) givet en række udvidede frihedsgrader for tilrettelæggelse af undervisningen i skoleåret 2021/22, herunder muligheden for fravigelse af den understøttende undervisning og af målsætningen om fuld kompetencedækning.
 Valgfagsundervisning kan gennemføres (midlertidigt) i stamklasser ved at allokkere flere ressourcer til undervisningen i valgfag.
Kommunalbestyrelsen kan  efter ansøgning fra skolens leder  godkende, at skolen konverterer dele af eller hele den understøttende undervisning til andre aktiviteter, der indebærer et tilsvarende personaleforbrug for skolen i undervisningen.
Andre aktiviteter kan fx være flere timer til valgfagsundervisningen.
Kommunalbestyrelsen kan endvidere beslutte at fravige målsætningen om fuld kompetencedækning.
Således kan den samme lærer undervise en klasse i flere fag og dermed også varetage valgfagsundervisningen i en midlertidig periode i 7. klasse, ligesom en valgfagslærere kan prioriteres til at varetage undervisningen i valgfag i stamklasser på 8. årgang.
3. Undervisning i valgfag kan udskydes Valgfagsundervisning på tværs af stamklasser kan udskydes og gennemføres senere i skoleåret 2021/22 ved at benytte muligheden for at omlægge skemaet inden for almindelige bestemmelser i lovgivningen.
Den udskudte undervisning vil efterfølgende kunne tilrettelægges som fx længere moduler eller hele fagdage.
4. Undervisningen i valgfag kan efter anbefalingen i visse tilfælde gennemføres på tværs af stamklasser med ekstra opmærksomhed på smitteforebyggende tiltag I de forventeligt få tilfælde, hvor det er uforeneligt med undervisningen i valgfag at undervise i stamklasser, og hvor de ovennævnte muligheder i praksis ikke vil kunne benyttes, vil det ikke være i strid med anbefalingen at tilrettelægge den på tværs af klasser.
I så fald opfordres der til ekstra opmærksomhed på smitteforebyggende tiltag.
Eksempler på smitteforebyggende tiltag kan være:
  At sikre ekstra rengøring af undervisningslokalet, herunder med særligt fokus på rengøring af overflader som mange rører ved.
  At lufte hyppigt ud og skabe et vist gennemtræk i lokalet.
 At sikre god håndhygiejne i form af håndvask og hånddesinfektion.
Håndvask anbefales altid ved synligt snavs på hænder, fugtige hænder, efter toiletbesøg og før håndtering af madvarer.
  At tilstræbe fysisk afstand mellem eleverne på tværs af stamklasser, fx ved at placere elever efter stamklasser i klasselokalet samt at inddele grupper i gruppearbejder i stamklasser.
 Læs mere i Sundhedsstyrelsens vejledning "COVID-19: Forebyggelse af smittespredning" på Sundhedsstyrelsens hjemmeside, www.sst.dk.
Styrelsen for Undervisning og Kvalitet, den 6. januar 2022 1) Se lov nr. 2047 af 14. november 2021 om ændring af lov om folkeskolen (Frihedsgrader til håndtering af faglige udfordringer som følge af covid-19 hos elever i folkeskolen i skoleåret 2021/22).
