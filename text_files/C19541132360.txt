 I henhold til § 1 i justitsministeriets bekendtgørelse af dags dato om  

 føring og indsendelse af journaler over dyrs anvendelse ved biologisk  

 forskning og sygdomsbekæmpelse fastsættes herved følgende vejledning angående  

 de nævnte journalers føring:
 Ved journalføringen skal fremtidig benyttes den skematiske inddeling, der  

 er angivet i bilaget til denne vejledning(* 1). Inddelingen skal spænde over  

 to journalsider.
 Indføringerne skal ske i kronologisk orden, og journalen skal stedse  

 holdes ført a jour.
 Hvor der rutinemæssigt foretages ensartede forsøg i større antal, kan dog  

 sådanne forsøg indføres gruppevis for een uge ad gangen under et og samme  

 journalnummer (sml. skemaets nr. 78 og 85).
 Journalen skal føres med læselig skrift, og danske udtryk skal anvendes i  

 den udstrækning, som hensynet til rimelig kortfattethed tillader.
 De enkelte indføringer adskilles ved vandrette streger, således at  

 afstanden mellem de vandrette inddelinger afpasses efter indføringernes  

 omfang.
 Ved årets udgang underskrives journalen af forsøgslederen.
Opmærksomheden henledes på § 4 i lov nr. 93 af 31. marts 1953 om dyrs  

 anvendelse ved biologisk forskning og sygdomsbekæmpelse, hvorefter visse  

 fodringsforsøg samt indsprøjtninger og udtagning af blodprøver, organprøver  

 eller andre prøver ved stik eller overfladiske snit, der kun medfører  

 uvæsentlig smerte af rent forbigående beskaffenhed, ikke omfattes af loven og  

 derfor ikke skal journaliseres.
Det samme gælder slagtning af dyr med  

 almindeligt anerkendte metoder.
 Endelig henledes opmærksomheden på, at loven nu omfatter alle hvirveldyr  

 (sml. skemaets nr. 86).
 Bemærkninger til skemaets enkelte kolonner.
Journal nr.
De i løbet af hvert år foretagne indføringer i journalen  

 forsynes med fortløbende numre.
Formålet hermed er i første linie at kunne  

 henvise fra een indføring til en anden (sml. skemaets nr. 76 og 77 samt nr.  

 83).
Dato.
Hvor ensartede rutineforsøg udført indenfor samme uge indføres som  

 »gruppe«, anføres datoen for ugens begyndelse og slutning (sml.  

 skemaets nr. 78, 85 og 86).
Antal og art af dyr.
I tilfælde, hvor der foretages to (eller flere)  

 indgreb på samme dyr med dages mellemrum, indføres hvert indgreb med eget  

 journalnummer og datoangivelse.
Kolonnerne »antal« og  

 »art« udfyldes kun ved den første indføring (sml. skemaets nr. 79  

 og 83). Ved senere opgørelse af det anvendte antal dyr er det af betydning,  

 at de forskellige dyr kun figurerer een gang i kolonnerne »antal«  

 og »art«.
Anæstesi.
Den anvendte narkoseform skal angives.
Eksempel på anvendelse af  

 lokalanæstesi er angivet i skemaets nr. 81. Hvor der ikke er anvendt narkose,  

 skal rubrikken udfyldes med »ingen«.
Undladelse af narkose ved  

 indgreb, der falder ind under lovens § 2, kræver tilladelse fra  

 justitsministeriets udvalg vedrørende dyreforsøg.
Indgreb.
Indgrebets karakter skal fremgå klart, men detailler, f. eks. med  

 hensyn til anvendt operationsteknik, bør udelades, jfr. de i skemaet anførte  

 eksempler.
Formål.
Tanken bag kravet om, at forsøgenes formål skal angives, er, at  

 journalen skal tillade en vis vurdering af forsøgenes berettigelse.
En  

 formålsangivelse som »blodtryksmåling« kan derfor ikke anses for  

 fyldestgørende.
Derimod må formålsangivelser som f. eks. »demonstration  

 af blodtryksmåling« eller »hypofysepræparaters indflydelse på  

 blodtrykket« anses for tilstrækkelige.
Formålsangivelsen vil hyppigt  

 kunne formuleres på en sådan måde, at den direkte motiverer, at dyrene ikke  

 er dræbt i narkosen, således at der i rubriken »aflivning eller anden  

 skæbne« kan henvises til formålet (sml. skemaet nr. 75 og 78).
Aflivning eller anden skæbne efter forsøget.
De oplysninger, som denne  

 rubrik skal indeholde, fremgår af lovens § 6, hvorefter journalen skal  

 indeholde oplysninger om »tidspunktet for dyrenes aflivning og den  

 herved anvendte fremgangsmåde.
Såfremt aflivning ikke har fundet sted, skal  

 begrundelsen herfor fremgå af journalen.
For hundes, kattes og abers  

 vedkommende skal dyrets videre skæbne angives«.
 Hovedreglen er, at dyr, der har været anvendt til forsøg efter lovens § 2,  

 skal aflives i narkosen, og at dyr anvendt til forsøg efter lovens § 3 skal  

 aflives, medmindre de befinder sig i en sundhedsmæssig normal tilstand.
Såfremt dyr, anvendt til forsøg faldende ind under § 2, ikke er aflivet i  

 narkosen, skal der gives en motivering herfor.
Dette vil som tidligere nævnt  

 hyppigt kunne ske ved henvisning til forsøgets formål (se yderligere skemaets  

 nr. 79 og 83).
 I tilfælde, hvor der rutinemæssigt anvendes fast tidsinterval mellem  

 indgrebet (hyppigst indpodning) og aflivningen af dyrene, kan tidspunktet for  

 aflivningen direkte angives i forhold til tidspunktet for indgrebet (sml.  

 skemaets nr. 80 og 85).
 Ved forsøg, der fremkalder sygdom hos en gruppe dyr, hvoraf nogle eller  

 alle som følge heraf afgår ved døden indenfor et begrænset tidsrum efter  

 sygdommens indpodning, er det ikke nødvendigt at angive dødstidspunktet for  

 hvert enkelt dyr (sml. skemaets nr. 84).
 At dyr, anvendt til forsøg, overhovedet ikke aflives, kan såvel i de af §  

 2 som i de af § 3 omfattede tilfælde kun motiveres med, at de befinder sig i  

 en sundhedsmæssig normal tilstand (skemaets nr. 81). Ofte vil dette fremgå af  

 indgrebets art (sml. skemaets nr 78).
 Journalføringen kan afsluttes med den direkte (skemaets nr. 81) eller mere  

 indirekte (skemaets nr 78) angivelse af, at dyret er kommet over det under  

 loven faldende indgreb, uden at den sundhedsmæssige tilstand har lidt skade.
For abers, hundes og kattes vedkommende kræves der som nævnt herudover en  

 redegørelse for dyrenes senere skæbne.
Denne bør meddeles ved et kort notat i  

 forbindelse med underskriften af journalen ved forsøgsårets udgang, idet det  

 angives, om dyrene fortsat lever i laboratoriet - herunder om de stadig er i  

 forsøg - eller om de er udgået af laboratoriets bestand af dyr og da  

 hvorledes.
Forsåvidt angår dyr af de nævnte arter, som ikke er anvendt ved  

 forsøg i det pågældende år, men som tidligere har været anvendt til forsøg og  

 ved forsøgsårets begyndelse levede videre i laboratoriet, skal der gøres  

 tilsvarende notat.
Dyrene betegnes i notatet ved henvisning til journalnummer  

 og år for det første indgreb, hvortil de har været anvendt.
 Justitsministeriet, den 31. marts 1954.
 Hans Hækkerup.
/H.
Schaumburg-Christensen.
 (* 1) Journaler trykt med den foreskrevne inddeling kan købes hos Olaf O.  

 Barfod og Co., Gyldenløvesgade 10, København V. - Nye journaler skal  

 indsendes til autorisation til justitsministeriets udvalg vedrørende  

 dyreforsøg.
