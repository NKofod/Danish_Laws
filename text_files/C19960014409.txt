(Til samtlige vejbestyrelser og  

 vejmyndigheder) Indledning Dette cirkulære omhandler vedligehold af arealer, der er bevokset med  

 græs, urter eller lyng, og som er beliggende på vejskråninger, i heller,  

 oversigtsarealer, side-, midter- og skillerabatter samt i vejalen, grøfter og  

 trug.
 Cirkulæret er udfærdiget af Trafikministeriet i medfør af § 6 i lov om  

 offentlige veje (lovbekendtgørelse nr. 532 af 20. juni 1994) og § 24, stk. 3,  

 i lov om private fællesveje (lovbekendtgørelse nr. 625 af 21. juli 1993).
For så vidt angår hovedlandeveje er reglerne bindende.
Slåning af rabatter  

 m.v. langs hovedlandeveje må derfor kun finde sted i det omfang, dette er i  

 overensstemmelse med de nedenfor angivne bestemmelser.
 For så vidt angår landeveje og kommuneveje har reglerne karakter af  

 vejledninger.
Samtidig med udsendelsen af dette cirkulære udsender vejdirektoratet et  

 revisionshæfte knyttet til det tidligere udsendte informationshæfte om  

 græsslåning m.v., udarbejdet af vejregeludvalget.
Revisionshæftet og  

 informationshæftet uddyber og supplerer cirkulærets bestemmelser.
Ordinær slåning § 1.  Ordinær slåning foretages en gang hvert år om  

 efteråret efter afblomstring.
Slåningen må således normalt tidligst  

 påbegyndes den 20. august og bør være afsluttet inden udgangen af oktober.
 Stk. 2.  Slåning af arealer uden for kronekant kan  

 undlades, hvis den ikke er nødvendig for at hindre f.eks. snelæg, brandfare,  

 utilfredsstillende afvanding eller uønsket opvækst.
 Stk. 3.  Lyngbevoksede arealer må kun slås eller  

 afbrændes, når det - med flere års mellemrum - er nødvendigt for at forynge  

 bevoksningen.
Slåningen i særlige tilfælde § 2.  Den ordinære slåning om efteråret kan i de  

 tilfælde, der er omtalt nedenfor, suppleres af en forsommerslåning.
Denne  

 slåning bør udføres under hensyntagen til miljøet og bør derfor så vidt  

 muligt finde sted inden den 15. juni.
Slåning af heller, midter- og  

 skillerabatter ved vejkryds kan foretages uden de nævnte begrænsninger.
Trafikale hensyn § 3.  Forsommerslåningen kan foretages ved  

 vejtilslutninger, foran autoværn og i indersiden af kurver af hensyn til  

 sikring af oversigt.
 Stk. 2.  Forsommerslåning kan foretages af hensyn til  

 vejafmærkningen, herunder færdselstavler samt kant- og baggrundsafmærkning,  

 hvis bevoksningen i løbet af sommeren erfaringsmæssigt ellers får en sådan  

 højde, at trafikanterne vanskeligt kan se afmærkningen.
 Stk. 3.  Forsommerslåning kan foretages på arealer, der  

 kan forudses anvendt som nødspor, hvis der på arealerne findes genstande, der  

 vanskeligt kan fjernes, og som er til fare for trafikken.
 Stk. 4.  Slåningen af trafikale hensyn bør ikke  

 udstrækkes til et større areal eller til lavere slåningshøjde, end hvad der  

 er nødvendigt for at varetage det konkrete hensyn.
 Stk. 5.  Trafikale hensyn kan således ikke begrunde  

 generel slåning af sidearealer i delvis eller fuld bredde eller slåning for  

 markering af grøftekanter.
Ordens- og vedligeholdsmæssige hensyn § 4.  Slåning af ordens- og vedligeholdsmæssige hensyn  

 bør kun finde sted i specielle tilfælde, f.eks. i eller i nærheden af  

 bymæssig bebyggelse, ved rastepladser og holdepladser.
 Stk. 2.  I vandførende grøfter kan hensynet til vandets  

 frie løb begrunde slåning af grøfter og grøftekanter.
Fredningsmæssige hensyn § 5.  På strækninger, hvor vejens sidearealer rummer  

 en særlig bevaringsværdig flora, og på strækninger, der gennemløber fredede  

 eller fredningsmæssigt værdifulde områder, kan vejbestyrelsen efter  

 indstilling fra amtsrådet som fredningsmyndighed fastsætte en  

 vedligeholdelsesform, der tilgodeser disse interesser.
Hensyn til frømarker § 6.  Ved frømarker forstås dels marker med  

 frøafgrøder, dels marker med afgrøder, der er bestemt til frøafgrøder det  

 efterfølgende år.
Arealer med græs m.v. til foder eller industriel anvendelse  

 betegnes ikke som frømarker.
Dette gælder endvidere for arealer med  

 kornafgrøder.
 Stk. 2.  Af hensyn til faren for krydsbefrugtning bør  

 arealer i nærheden af frømarker slås, såfremt der af tilgrænsende arealers  

 ejere eller brugere fremsættes anmodning herom, med henvisning til  

 krydsningsfare eller indblanding af fremmede frøarter.
Slåning i henhold til særlige  

 lovbestemmelser Flyvehavre § 7.  I henhold til Landbrugsministeriets  

 bekendtgørelse nr. 542 af 28. juni 1995 skal alle dyrkede og udyrkede arealer  

 ved ejerens eller brugerens foranstaltning holdes fri for flyvehavre.  

 Bestemmelserne omfatter også vejes ubefæstede arealer.
Stk. 2.  Bekæmpelse kan foretages ved bortlugning,  

 afhugning eller jordbehandling.
Bortluget eller afhugget flyvehavre skal  

 straks brændes, og anvendte redskaber og sække m.v. renses.
 Stk. 3.  Flyvehavre kan endvidere bekæmpes ved  

 sprøjtning om foråret med et middel anerkendt til bekæmpelse af flyvehavre.  

 Kemisk bekæmpelse af flyvehavre bør af miljøhensyn kun undtagelsesvis  

 benyttes.
 Ikrafttræden m.v.
 § 8.  Cirkulæret træder i kraft den 1. november 1996.  

 Samtidig ophæves Trafikministeriets cirkulære nr. 160 af 2. oktober 1995 om  

 vedligehold af rabatter, skråninger, grøfter m.v. langs offentlige veje.
