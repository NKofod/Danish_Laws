Aktielån LR af 12.12.2000 Spørgsmål 1. Det ønskes oplyst, om en låntager, der er  

 en fysisk person eller et selskab, som ikke er omfattet af  

 aktieavancebeskatningslovens § 3, skal medregne henholdsvis over- og  

 underskud, der fremkommer ved salg af aktier, som denne har lånt i  

 henhold til en aktielåneordning, som beskrevet i Ligningsrådets  

 afgørelse offentliggjort i TfS 1999.408, som en del af den  

 skattepligtige indkomst ? 2. Beskattes udbytte, som låntager efter reglerne i  

 standardvilkårenes punkt 8 (udbytte, der betales til låntager i  

 låneperioden, og som denne afregner til långiver) skal betale til  

 långiver, som almindelig skattepligtig indkomst hos långiver  

 ? 3. Har låntager fradrag for det beløb, der  

 betales til långiver efter reglerne i standardvilkårenes pkt.  

 8? 4. Beskattes låntager af det udbytte, han modtager i  

 låneperioden, som udbytteindkomst og ikke som almindelig indkomst? 5. Har det betydning for besvarelsen af  

 spørgsmål 2 og 3, om låntager besidder aktierne på  

 det tidspunkt, hvor der betales udbytte? Svar Ad. spørgsmål 1  

 Se sagsfremstilling og begrundelse.
Ad. spørgsmål 2  

 Långiver beskattes som almindelig indkomst af de overførsler han  

 modtager fra  låntager  i hele udlånsperioden.
Se  

 sagsfremstilling og begrundelse.
Ad. spørgsmål 3  

 Låntager har kun fradrag for overførte udbytter i det omfang  

 udgiften til overførslerne opfylder de almindelige betingelser for at  

 være driftsomkostninger for låntager.
Se sagsfremstilling og  

 begrundelse.
Ad. spørgsmål 4  

 I det omfang låntager modtager udbytte fra det selskab de udlånte  

 aktier vedrører beskattes dette som udbytte.
Se sagsfremstilling og  

 begrundelse.
 Ad. spørgsmål 5  

 Nej, se besvarelse af spørgsmål 2 og 3.
Sagsfremstilling og begrundelse Forespørgeren skitserede i sin anmodning et  

 aktielånearrangement følgende de standardvilkår som  

 Finansrådet havde fremlagt for Ligningsrådet i forbindelse med  

 bindende forhåndsbesked offentliggjort i TfS 1999.408.
I det skitserede arrangement udlåner långiver  

 i en periode en generisk bestemt ydelse - her aktier i et børsnoteret  

 selskab - til låntager.
Låntager har i perioden ret til at  

 råde over aktierne som ejer.
Låntager er forpligtet til ved  

 låneforholdets ophør, at tilbagelevere en ydelse, der svarer til  

 det lånte i mængde og pålydende værdi.
Dvs. at  

 låntager i låneperioden har ret til at realisere det lånte,  

 for ved låneforholdets ophør at købe og tilbagelevere  

 aktier i samme selskab til samme pålydende værdi.
Forholdet  

 må karakteriseres som et lån til eje.
Ligningsrådet tog i TfS 1999.408 stilling til  

 långivers forhold i et lånearrangement som det beskrevne.
Det  

 fremgik af Ligningsrådets afgørelse, at långiver ikke  

 skattemæssigt anses for at have realiseret den udlånte  

 aktiebeholdning.
Kun såfremt der ikke sker fuld indfrielse med aktier  

 af samme type og mængde, anses långiver for at have afstået  

 den del af de lånte aktier, som ikke returneres i følge  

 aftalen.
Forespørgeren, i den ansøgning der nu  

 forelå for Ligningsrådet, anførte, at der ikke ved  

 anvendelsen af aktielåneordningen opstår et fuldmagtsforhold  

 mellem långiver og låntager, der bevirker, at den  

 indtægt/det tab, der fremkommer ved låntagers dispositioner i  

 forhold til tredjemand, beskattes hos långiver, fordi låntager  

 handler på långivers vegne.
Som følge heraf, og da der som  

 omtalt foreligger et udlån, mente forespørgeren, at der ikke i  

 skattemæssig henseende kunne statueres et salg af aktier hos  

 långiver.
En senere tilbagelevering af de lånte aktier kan derfor  

 heller ikke udløse skattemæssige konsekvenser for  

 långiver, da låneforholdet blot herved ville blive bragt til  

 ophør.
Vedrørende den skattemæssige behandling af  

 låntager bemærkede forespørgeren, at Ligningsrådet i  

 TfS 1999.408 tilkendegav, at aktielåneordningen for så vidt  

 angår disponeringen over aktier mellem långiver og låntager  

 ikke var realisation.
Forespørgeren mente derfor, at der ikke kan  

 opgøres en anskaffelsessum for de konkrete aktier, som låntager  

 sælger til tredjemand.
Ligeledes kan der ikke opgøres en  

 afståelsessum for de konkrete aktier, som låntager erhverver fra  

 tredjemand og tilbagesælger til långiver.
Låntagers dispositioner i forhold til tredjemand  

 består således efter forespørgerens opfattelse af hhv.  

 afståelse og erhvervelse af to forskellige aktieposter, hvor der for  

 hver transaktion kun vil kunne opgøres enten en afståelses-  

 eller en anskaffelsessum.
Forespørgeren mente derfor ikke,  

 aktieavancebeskatningslovens forudsætning om, at der for hver aktiepost  

 kan opgøres en anskaffelsessum og en afståelsessum, er opfyldt,  

 hvorfor disse regler ikke kan finde anvendelse.
Det fremgår dog af den  

 nævnte tidligere afgivne bindende forhåndsbesked, at  

 låntager i de situationer, hvor långiver foretager  

 dækningskøb i henhold til standardvilkårenes punkt 13.2,  

 anses for at have erhvervet aktierne, og eventuel gevinst/tab beskattes efter  

 reglerne i aktieavancebeskatningsloven.
 Det var på denne baggrund forespørgerens  

 opfattelse, at låntager ikke skattemæssigt skal medregne den  

 indtægt, der fremkommer ved, at låntager sælger aktierne  

 til tredjemand (til kursværdien på dette tidspunkt) og senere  

 erhverver aktier fra en anden tredjemand (formentlig til en anden kurs),  

 ligesom der ikke er skattemæssigt fradrag for eventuelt tab, jf.  

 statsskattelovens § 4, jf. § 5.
 Forespørgeren anførte dog, at en gevinst  

 skal medregnes til den skattepligtige indkomst, ligesom der er  

 skattemæssigt fradrag for et eventuelt tab, såfremt der statueres  

 spekulation.
 Besidder låntager på et tidspunkt i  

 låneperioden en post aktier i samme børsnoterede selskab udover  

 dem, der indgår i aktielånet, mente forespørgeren, at  

 disse skal holdes uden for opgørelsen af et eventuelt over- eller  

 underskud vedrørende aktielånet.
Vedrørende spørgsmål 2 anførte  

 forespørgeren, at standardvilkårenes punkt 4 medfører, at  

 ejendomsretten overgår til låntager.
Långiver ejer  

 således ikke aktierne på det tidspunkt, hvor "udbyttet"  

 bliver afregnet til långiver efter reglerne i standardvilkårenes  

 punkt 4. Da långiver ikke ejer aktierne på afregningstidspunktet,  

 mente forespørgeren, at "udbyttet" vil skulle beskattes hos  

 långiver som almindelig indkomst og ikke som udbytte.
 Vedrørende spørgsmål 3 anførte  

 forespørgeren, at der i skatteretten gælder et  

 nettoindkomstprincip, som medfører, at låntager har  

 skattemæssigt fradrag for det "udbytte", der skal betales til  

 långiver, efter standardvilkårenes punkt 8.
 Forespørgeren var i forhold til  

 spørgsmål 4 af den opfattelse, at der ville være tale om  

 udbytte.
 Mht. til spørgsmål 5 var det  

 forespørgerens opfattelse, at det ingen betydning har for besvarelsen  

 af 2 og 3, om låntager ejer aktierne på det tidspunkt, hvor der  

 udbetales udbytte.
Told- og Skatteregionen udtalte bl.a, at låntager i  

 det skitserede arrangement i låneperioden har ret til at råde  

 over aktierne som ejer.
Forpligtelsen består i, ved  

 låneforholdets ophør, at tilbagelevere en ydelse, der svarer til  

 det lånte i mængde og pålydende værdi.
Det vil sige,  

 at låntager i låneperioden har ret til at realisere det  

 lånte, for ved låneforholdets ophør, at købe og  

 tilbagelevere aktier i samme selskab til samme pålydende  

 værdi.
Regionen var derfor ikke enig i forespørgerens  

 synspunkt vedrørende beskatning af låntager.
Regionen  

 anførte, at låntager i skattemæssig henseende skal anses  

 som erhverver af aktiekapitalen ved låneaftalens indgåelse, og at  

 låntagers råden/disponeren over kapitalen, derfor kan  

 medføre en skattepligtig indkomst.
Afståelse af de lånte  

 aktier skal således behandles efter reglerne i  

 aktieavancebeskatningslovens § 2.
 Regionen var endvidere uenig i forespørgerens  

 synspunkt om, at der ikke kan fastsættes en anskaffelsessum, idet man  

 ud fra den daglige gennemsnitskurs "Alle handler" vil kunne  

 foretage en værdiansættelse af den udlånte aktiekapital.  

 Denne kurs ville formentlig også skulle anvendes i tilfælde af en  

 evt. erstatningsretlig opgørelse af det udlånte.
 Kommunen udtalte bl.a., at det forventede  

 transaktionsforløb i visse tilfælde måtte betragtes som en  

 baisse-spekulation, dvs. en forretning, hvor der spekuleres i et faldende  

 marked.
Kommunen var, som regionen, uenig med  

 forespørgeren, når denne mente, at salg til tredjemand og  

 efterfølgende køb måtte betragtes som to handler, hvor  

 der i den første situation, salgssituationen, ikke findes nogen  

 anskaffelsessum, og hvor der ved genanskaffelses- og  

 tilbageleveringsforløbet ikke registreres nogen salgssum, hvorfor der  

 efter forespørgerens opfattelse ikke overhovedet ville kunne  

 opgøres en avance.
Tab eller avance vil kunne opføres som  

 differencen mellem salgs- og genanskaffelsespris.
Told og Skattestyrelsen udtalte at, det fremgik af  

 standardvilkårenes punkt 4.1, at ejendomsretten til aktierne  

 overgår til låntager.
På baggrund af den indgåede  

 aftale om lån til eje kan låntager frit råde over aktierne  

 og herved også opnå en avance ved aktiepostens overdragelse til  

 tredjemand.
Låntager skal derfor beskattes efter reglerne i  

 aktieavancebeskatningsloven.
Dette gælder således også for den  

 eventuelle gevinst låntager kan opnå ved en  

 baissespekulationsforretning (spekulation i aktiernes eventuelle kurstab),  

 jf.
Meddelelser fra Landsskatteretten 1966, nr. 13 samt TfS 1989. 471.
 I forbindelse med spørgsmål 2 var det  

 styrelsens opfattelse, at långiver skal beskattes som personlig  

 indkomst af udbytteoverførslerne, uanset om låntager besidder  

 aktierne eller har afstået disse.
Mht. spørgsmål 3 og 4 var det styrelsens  

 opfattelse, at låntager, i det omfang han modtager udbytte fra  

 selskabet, skal udbyttebeskattes.
Låntager har dog, såfremt  

 almindelige betingelser herfor er opfyldt, mulighed for at fratrække  

 udgift til refusioner til långiver i medfør af  

 standardvilkårenes punkt 8 som en driftsomkostning.
 Mht. spørgsmål 5 svarede Ligningsrådet,  

 at det fremgik af svarene på spørgsmål 2 og 3, at det  

 ingen betydning har om de lånte aktier videreoverdrages til  

 tredjemand.
 Ligningsrådet tilsluttede sig i det hele Told- og  

 Skattestyrelsens indstilling og begrundelse.
