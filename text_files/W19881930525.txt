 Ankestyrelsen har behandlet to sager vedrørende de formelle  

 betingelser i henhold til bistandslovens § 26, stk. 2.
 Redegørelse for de enkelte sager:
 1. J.nr. 20128-88.
 En ung mand M modtog i 1986 hjælp i henhold til bistandslovens § 42 i  

 forbindelse med en arbejdspraktik.
 M anmodede den 3. december 1986 om hjælp til underhold, husleje og  

 transport, idet han stod uden midler efter at have brugt sin løn.
 Af socialforvaltningens journal fremgik, at det samme dag blev besluttet  

 at yde den ansøgte hjælp mod tilbagebetaling.
 M kvitterede den 4. december 1986 på et udgiftsbilag for udbetaling af  

 1.709 kr.
 Af udgiftsbilaget fremgik, at der var tale om  

 »Tilbagebetalingspligtig hjælp § 26.1.« Hjælpen var udbetalt efter  

 »37.2. Forbigående hjælp«.
 M gjorde overfor amtsankenævnet gældende, at han var uvidende om, at han  

 skulle have modtaget hjælp i henhold til bistandslovens § 37, stk. 2, med  

 tilbagebetalingspligt, idet ingen havde oplyst ham om, at den hjælp han  

 modtog og kvitterede for skulle tilbagebetales.
 AFGØRELSEN, DER KLAGES OVER:
 Amtsankenævnet pålagde det sociale udvalg at ophæve  

 tilbagebetalingspligten.
 Nævnet begrundede sin afgørelse med, at de formelle krav i bistandslovens  

 § 26, stk. 2, ikke sås at være opfyldt overfor M udelukkende ved underskrift  

 på det omhandlede udgiftsbilag.
 KLAGEN TIL ANKESTYRELSEN:
Sagen blev anket af det sociale udvalg, der gjorde gældende, at der i  

 forbindelse med udbetalingen af hjælpen var givet M fornøden vejledning om  

 tilbagebetalingen.
Underskriften på udgiftsbilaget, hvoraf fremgik at der var  

 tale om en kontant udbetaling med tilbagebetalingspligt, måtte være  

 tilstrækkelig dokumentation for kravets fastholdelse.
 LOVGRUNDLAG:
 Bistandslovens § 26, stk. 1, nr. 1, og stk. 2.
 ANKESTYRELSENS AFGØRELSE:
 Ankestyrelsen fandt, at M ved sin underskrift på det foreliggende  

 udgiftsbilag var gjort bekendt med, at hjælpen var ydet med  

 tilbagebetalingspligt.
 Da det hverken fremgik af det foreliggende udgiftsbilag eller af  

 socialforvaltningens journalark, at M samtidig var gjort bekendt med  

 baggrunden for tilbagebetalingskravet, fandt Ankestyrelsen ikke, at  

 betingelserne for at kræve tilbagebetaling af den ydede hjælp var opfyldt,  

 jf. bistandslovens § 26, stk. 2.
 Ankestyrelsen tiltrådte således amtsankenævnets afgørelse. 2. J.nr.  

 20193-88.
 En enlig kvinde K arbejdede indtil den 17. juli 1987 i et jobtilbud,  

 hvorefter hun overgik til at modtage arbejdsløshedsdagpenge.
 Sidste løn kom til udbetaling den 22. juli 1987 med 3.100 kr. netto.
 Arbejdsløshedsdagpengene blev udbetalt 1. gang den 14. august 1987.
 Af socialforvaltningens journalark fremgik, at K ikke var berettiget til  

 supplerende hjælp til sine arbejdsløshedsdagpenge.
 K fik den 13. august 1987 bevilget hjælp i henhold til bistandslovens §  

 46, til betaling af husleje pr. 1. august 1987 med et beløb på 2.389 kr.,  

 idet hun stod uden midler, da hun havde anvendt sin seneste løn til betaling  

 af forfalden licens samt familieforsikring.
 Af socialforvaltningens journalark fremgik videre, at det skønnedes  

 rimeligt at yde støtte til betaling af en måneds husleje som en engangshjælp,  

 dog mod tilbagebetaling, idet K ville have mulighed for tilbagebetaling, når  

 hun påny kom i arbejde.
 K underskrev den 14. august 1987 erklæring om, at hun var gjort bekendt  

 med, at den hjælp hun modtog efter bistandslovens § 46 til betaling af  

 husleje pr. 1. august 1987 var tilbagebetalingspligtig efter lovens § 26,  

 stk. 1, nr. 1.
Det sociale udvalg begrundede overfor amtsankenævnet henvisningen til  

 bistandslovens § 26, stk. 1, nr. 1, med, at K burde have sparet op til  

 huslejen, og at hun i stedet havde betalt mindre væsentlige regninger.
K var  

 blevet oplyst herom.
 AFGØRELSEN, DER KLAGES OVER:
 Amtsankenævnet pålagde det sociale udvalg at ophæve tilbagebetalingskravet  

 i henhold til bistandslovens § 26, stk. 1, nr. 1.
 Nævnet begrundede sin afgørelse med, at det fremstod som usikkert om  

 kommunen i tilstrækkeligt omfang havde gjort K bekendt med omstændighederne,  

 der begrundede tilbagebetalingspligten i henhold til bistandslovens § 26,  

 stk. 1, nr. 1, hvilket i henhold til lovens § 26, stk. 2, skal ske senest ved  

 hjælpens ydelse.
 KLAGEN TIL ANKESTYRELSEN:
 Sagen blev anket af det sociale udvalg, der stod uforstående overfor, at K  

 ikke var vejledt i tilstrækkeligt omfang, idet hun forinden udbetalingen af  

 bistandshjælp den 14. august 1987 underskrev en erklæring om tilbagebetaling  

 efter bistandslovens § 26, stk. 1, nr. 1.
 LOVGRUNDLAG:
 Bistandslovens § 26, stk. 1, nr. 1 og stk. 2.
 ANKESTYRELSENS AFGØRELSE:
 Ankestyrelsen fandt, at betingelserne i bistandslovens § 26, stk. 2, for  

 at kræve tilbagebetaling af den udbetalte hjælp var opfyldt.
 Ankestyrelsen lagde herved vægt på, at hjælpen ifølge socialforvaltningens  

 journalark var udbetalt som følge af, at K havde anvendt sin løn til betaling  

 af mindre vigtige regninger, og at hun ved sin underskrift på den  

 foreliggende tilbagebetalingserklæring var gjort bekendt med, at hjælpen som  

 følge heraf var krævet tilbagebetalt i henhold til bistandslovens § 26, stk.  

 1, nr. 1.
Ankestyrelsen ændrede således amtsankenævnets afgørelse Det blev tilføjet, at den ændrede afgørelse ikke gav det sociale udvalg  

 ret til påny at kræve den udbetalte hjælp tilbagebetalt.
