Skriftlig fremsættelse (9. oktober 2013) Erhvervs- og vækstministeren (Henrik Sass Larsen):
 Herved tillader jeg mig for Folketinget at fremsætte:
Forslag til lov om ændring af lov om administration af tilskud fra Den Europæiske Regionalfond og Den Europæiske Socialfond (Tilpasning af reglerne for administration af forordningerne om Regionalfonden og Socialfonden m.v.) (Lovforslag nr.
L 1) Den 1. januar 2014 sætter EU-forordninger nye økonomiske og administrative rammer for Regionalfonden og Socialfonden frem til 31. december 2020. Formålet med lovforslaget er at bringe den danske administration af tilskud fra fondene i overensstemmelse hermed.
Forordningerne har direkte virkning i Danmark.
Loven fastlægger ministerens ansvar for fondenes virke i Danmark samt regler for administrationen af den nationale medfinansiering.
De overordnede rammer for administrationen af fondene i Danmark vil være uændrede.
Som noget nyt skal der ifølge forordningsudkastet afsættes midler til en pulje til bæredygtig byudvikling.
Med lovforslaget nedsættes et indstillingsudvalg, der skal medvirke ved administrationen heraf.
Det forventes endvidere besluttet i EU, at der fra rammen til finansiering af Socialfonden skal afsættes midler i en Fond til hjælp til de socialt dårligt stillede (FEAD). Fonden vil kunne administreres efter samme principper som Regionalfonden og Socialfonden.
For at sikre hjemmel til administrationen heraf, foreslås lovens anvendelsesområde udvidet til også at omfatte fonde, hvis midler i henhold til EU-beslutninger er overført fra rammerne til finansiering af Regionalfonden eller Socialfonden.
EU-midlerne skal medfinansieres nationalt.
Med lovforslaget fastlægges, at medfinansiering af statens administration af Regionalfonden og Socialfonden afholdes af Erhvervs- og Vækstministeriet, og at offentlig medfinansiering af FEAD afholdes af Social-, Børne- og Integrationsministeriet.
Forordningerne forventes vedtaget i EU i løbet af efteråret 2013 og at have retsvirkning fra 1. januar 2014. For at sikre kontinuitet i administrationen mellem den gamle og den nye budgetperiode er det vigtigt, at lovgrundlaget for administrationen af programmerne er på plads ved begyndelsen af den nye budgetperiode.
Lovforslaget fremsættes derfor på grundlag af forslag til forordningerne.
Loven vil først kunne vedtages, når forordningerne er vedtaget, og der vil under forhandlingerne af loven i Folketinget blive fremsat et ændringsforslag, som henviser til forordningen.
Lovforslaget omfatter ikke udmøntningen af regional- og socialfondsmidlerne i Danmark.
Dette fastlægges i operationelle programmer mv. i dialog med interessenter, Europa-Kommissionen m.fl.
 Idet jeg i øvrigt henviser til lovforslaget og de bemærkninger, der ledsager det, skal jeg anbefale forslaget til Tingets velvillige behandling.
