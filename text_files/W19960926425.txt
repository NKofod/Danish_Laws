Ankestyrelsens principafgørelse D-2-96 om beskæftigelseskrav - arbejdsledig - effektiv karantæne Resume:
 En arbejdsledig lønmodtager opfyldte beskæftigelseskravet, selv om han på 1. sygedag var pålagt effektiv karantæne.
 Love:
Lov om dagpenge ved sygdom eller fødsel - lovbekendtgørelse nr. 549 af 23. juni 1995 - § 4, stk. 1, nr. 2 Lov om sygedagpenge - lov nr. 563 af 9. juni 2006 - § 32, stk. 1, nr. 2 Sagsfremstilling:
 En lønmodtager blev sygemeldt den 11. juni 1995, hvor han var arbejdsledig, men afviklede effektiv karantæne.
 Kommunen gav afslag på dagpenge med den begrundelse, at beskæftigelseskravet i dagpengelovens § 4, stk. 1, nr. 2, ikke var opfyldt under karantænen.
 Afgørelsen blev truffet af Dagpengeudvalgets opmand.
 Afgørelse:
 Lønmodtageren havde ret til sygedagpenge fra den 11. juni 1995.
 Efter dagpengelovens § 4, stk. 1, nr. 1 og 2 er det en betingelse for ret til sygedagpenge fra kommunen, at lønmodtageren enten har været tilknyttet arbejdsmarkedet i de sidste 13 uger før sygdommens indtræden og i denne periode har været beskæftiget i mindst 120 timer, eller ville være berettiget til arbejdsløshedsdagpenge, uddannelsesgodtgørelse eller etableringsydelse i henhold til lov om en aktiv arbejdsmarkedspolitik eller kursusgodtgørelse efter lov om arbejdsmarkedsuddannelser, ydet som erstatning for arbejdsløshedsdagpenge, hvis uarbejdsdygtigheden ikke var indtrådt.
 Efter indholdet af § 4 og den tilsvarende bestemmelse i § 3 om arbejdsgiverens dagpengeforpligtelse fandtes det, at kravet om beskæftigelse som betingelse for at få dagpenge måtte forstås som et krav om en særlig kvalificeret arbejdsmarkedstilknytning, som beskrevet i de nævnte bestemmelser.
 Dagpengeudvalget fandt, at lønmodtageren uanset den pålagte effektive karantæne fortsat opfyldte denne arbejdsmarkedstilknytning den 11. juni 1995. Dagpengeudvalget henviste særligt til, at lønmodtageren pr. nævnte dato var dagpengeberettiget medlem af en anerkendt arbejdsløshedskasse, og at afviklingen af den pålagte karantæne udskydes under en sygeperiode.
