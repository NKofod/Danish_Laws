Vedrører et evt. erstatningsansvar for et dagbodkravs  

 uigennemførlighed, der beroede på, om entreprenørerne kunne have været pålagt  

 dagbøder for forsinkelsen, hvis indklagede havde opfyldt sin kontrolfunktion  

 som byggeleder ved modtagelse af entreprenørernes færdigmeldinger af  

 arbejderne, hvilket indklagede ikke har godtgjort.
Det var ubestridt, at  

 ingen færdigmeldinger blev afvist.
Uanset indklagedes forsømmelser,  

 frifandtes denne, fordi det fandtes så tvivlsomt, om entreprenørerne  

 overhovedet kunne have været pålagt dagbøder for forsinkelse.
K E N D E L S E i Voldgiftssag nr.
C 2052 Specialarbejderskolen i X-by mod A's Tegnestue, Arkitekt- og Ingeniørvirksomhed A/S K e n d e l s e:
I anledning af, at der mellem klageren, Specialarbejderskolen i X-by, som  

 bygherre og indklagede, A's Tegnestue, Arkitekt- og ingeniørvirksomhed A/S,  

 X-by, som rådgiver er opstået tvist vedrørende indklagedes udførelse af  

 hvervet som byggeleder ved en i 1985-86 gennemført udvidelse af klagerens  

 skole i X-by, er der i medfør af »Regler for behandling af sager ved  

 Voldgiftsretten for bygge- og anlægsvirksomhed« nedsat en voldgiftsret  

 bestående af adm. direktør, civilingeniør N.C.
Larsen, projektleder,  

 civilingeniør T.
Boe Larsen og landsdommer Thorkil Pape med sidstnævnte som  

 retsformand.
 Mundtlig forhandling har fundet sted den 9. marts 1988.
 Sagens omstændigheder er som følger:
I anledning af, at klageren, der er en statsstøttet, selvejende  

 institution, i 1985 skulle gennemføre en ombygning og udvidelse af skolens  

 bygninger, blev indklagede ved en aftale om teknisk rådgivning og bistand  

 antaget som totalrådgiver med bl.a. byggeledelse i henhold til specialnormens  

 pkt. 2.0.6.2. som opgave.
Bestemmelsen omfatter bl.a. »Registrering af  

 arbejdsforløbet i relation til tidsplaner og aftaler samt registrering af  

 spilddage og forsinkelser.« Ved et byggeri som det foreliggende skal bestemmelserne i den af  

 direktoratet for arbejdsmarkedsuddannelserne udgivne vejledning vedr. bygge-  

 og anlægsarbejder på selvejende specialarbejderskoler følges.
Det foreskrives  

 heri bl.a., at et byggeudvalg skal kontrollere, at byggeriet gennemføres i  

 overensstemmelse med entreprisekontraktens tidsmæssige rammer.
 Arbejdet blev udbudt i fagentreprise, og i fællesbetingelserne er bl.a.  

 anført, at arbejdet skal udføres som angivet i den af indklagede udarbejdede  

 tidsplan, og at der tilbageholdes dagbøder, såfremt tidsfristerne ikke  

 overholdes.
 Om aflevering hedder det:
 »Der afholdes afleveringsforretning efter hvert af de 4 byggeområder:  

 1. Lastvogn, truck og teori- 2. Udvidelse praktikhaller - 3.  

 Administrationsbygning - 4. Ombygning, efter at samtlige entreprenører  

 overfor byggeledelsen har bekendtgjort ved skriftlig meddelelse, at alle  

 byggearbejder er udførte.
Det understreges, at entreprisen først regnes afsluttet (jvf. pgf. 21 stk.  

 1), når afleveringsforretning har været afholdt, og de herved påpegede fejl  

 og mangler er udbedrede.« Det bemærkes, at byggeområde 1 også betegnes  

 »Landtransportområdet«, og at (2) praktikhaller er lig værksteder.
 Med henvisning til AB 72, § 19, stk. 1, bestemmes endvidere:
»Såfremt en forsinkelse af byggeriet måtte opstå, skal denne opgøres  

 månedsvis, og skyldige dagbøder vil blive trukket i a'conto udbetaling.  

 Størrelse vil være 1/2 o/oo af tilbudssummen excl. moms pr. arbejdsdag, dog  

 min. 1.ooo kr./dag de første 5 dage, og derefter 1 o/oo af tilbudssummen  

 excl. moms pr. arbejdsdag, dog min. 2.ooo kr./dag.
Såfremt  

 afleveringsforretning kan afholdes uden forsinkelse som aftalt,  

 tilbagebetaler bygherren eventuelt overskud fra de ved overskridelse af  

 tidsplanerne sanktionsbærende mellemtidsfrister erlagte dagbøder.
Bygherrens  

 skøn er alene afgørende for beregning af nævnte overskud.« Arbejdet blev påbegyndt i sommeren 1985, og efter indklagedes  

 skitsetidsplan skulle landtransportområdet være færdigt ved udgangen af  

 november 1985, medens udvidelsen af værkstederne (sammen med ombygningen af  

 køkken og administrationsbygning) skulle være tilendebragt medio august 1986.
 Da der skete forsinkelse på landtransportområdet, blev 5 af  

 entreprenørerne i oktober-november 1985 - uden indsigelse - pålagt dagbøder.
På et byggeudvalgsmøde den 2o. februar 1986 blev det imidlertid vedtaget  

 at frigive de tilbageholdte dagbøder - hvilket straks skete -, dog at  

 bygherrens krav mod entreprenøren opretholdtes.
Det pålagdes indklagede at  

 underrette de fem entreprenører herom, og det skete ved sålydende skrivelse  

 af 3. marts 1986:
»På grund af manglende færdiggørelse kunne Landtransportområdet ikke  

 afleveres til den fastsatte termin.
Firmaet er som følge heraf ifaldet en bod  

 på kr. ......, der fremkommer således: ............
Såfremt resterende byggeafsnit afleveres uden forsinkelser til de  

 fastsatte terminer, er bygherren imidlertid indforstået med at frafalde  

 kravet om betalingen af bod.
Ovennævnte bod er herefter forfaldet til  

 øjeblikkelig betaling ved en førstkommende eventuel forsinket aflevering af  

 et efterfølgende byggeafsnit.« Det samlede bødebeløb var 154.62o kr., hvoraf en entreprenør alene tegnede  

 sig for 1o8.64o kr.
Ved skrivelse af 16.januar 1986 godkendte direktoratet for  

 arbejdsmarkedsuddannelserne, at bevillingen til byggeriet blev forhøjet med  

 475.ooo kr. til etablering af et kombiværksted m.v.
Det er oplyst, at dette  

 arbejde af entreprenørerne er lavet som ekstraarbejde uden krav om  

 tidsfristforlængelse.
 Den 13. marts 1986 tilskrev indklagede samtlige entreprenører således:
 »Som anført i referat nr. ..... er opstarten på udvidelsen af  

 praktikhallen udskudt i 14 dage.
 På grund af fortsat frost i 8o cm dybde ønskes opstarten udskudt  

 yderligere 1o-14 dage, dog under forudsætning af, at der ikke fra  

 entreprenørerne rejses økonomiske krav mod bygherren.
 De bedes derfor på vedlagte kopi med Deres underskrift bekræfte, at De  

 ikke vil rejse sådanne krav. .....
I forbindelse med udskydelse af opstarten vil tidsplanen blive revideret  

 med endelig Alle entreprenører tiltrådte forslaget, og den 11. april s.å. fremkom den  

 reviderede tidsplan.
På et byggeudvalgsmøde den 3o. juli 1986 meddelte indklagedes  

 repræsentant, at tidsplanen for udvidelse af praktikhallerne fulgtes.
Det  

 tilføjedes, at enkelte aktiviteter var forsinkede i forhold til tidsplanen,  

 men at dette ikke ville få nogen indflydelse på færdiggørelsestidspunktet.  

 Med hensyn til elarbejder blev det bestemt, at disse i de opregnede rum  

 skulle afsluttes på datoer mellem den 5. og den 29. september.
Af  

 mødereferatet fremgår endvidere, at skolens inspektør senere på dagen  

 udleverede en skrivelse vedr. »opstart« af undervisning i de  

 enkelte lokaler.
I referatet står herefter: »De angivne tidspunkter for  

 færdiggørelse vil blive overholdt.« i den nævnte skrivelse, som er et  

 håndskrevet notat, er for de enkelte værksteder anført datoer fra den 1. til  

 den 29. september, og det hedder derefter: »Ovenstående datoer er den  

 dato hvor undervisningen opstarter! Disse kan ikke fraviges!».
Af referatet af et byggemøde onsdag den 27. august 1986 fremgår bl.a., at  

 byggepladsen var bemandet med 34 mand, heraf 1o elektrikere og 9 mand ved  

 (afsluttende) jordarbejde.
Med hensyn til tidsplanen er anført, at denne for  

 praktikhallerne følges generelt, dog er enkelte aktiviteter forsinket, uden  

 at dette dog får nogen indflydelse på indflytningstidspunktet.
Af stadeplanen  

 fremgik, at 9 entrepriser var 1oo % færdig, medens procentsatsen for de  

 resterende 5 - bortset fra el - svingede mellem 75 og 95.
 Den 1. september 1986 om formiddagen overbragte klageren indklagede  

 sålydende skrivelse:
 »Som bekendt er færdiggørelse, aflevering og ibrugtagning af sidste  

 etape af skolens nybyggeri berammet til dags dato, den 1. september 1986.
 Som det kan konstateres, er tidsplanen ikke overholdt, og der er på  

 nuværende tidspunkt så store mangler, at skolen påføres væsentlige gener og  

 merudgifter, herunder så man er nødsaget til at foretage aflysninger af  

 planlagt kursusaktivitet.
 Vi skal herefter anmode Tegnestuen om omgående at gøre de skyldige  

 entreprenører bekendt med, at der vil blive krævet betaling af dagbøder i  

 overensstemmelse med gældende konditioner, samt at de anførte kriterier i  

 Tegnestuens skrivelse til entreprenørerne af 25. februar 1986.« (Skal  

 være 3. marts 1986).
 Samme dag (eller »pr.« s.d.) meldte 1o af de 11 entreprenører  

 deres arbejde færdigt og anmodede om afholdelse af afleveringsforretning.
På et byggemøde den 3. september 1986 blev det konstateret, at der nu var  

 28 mand på byggepladsen, heraf 10 elektrikere og 4 beskæftiget med  

 jordarbejde.
Arbejdsstadekonstateringen angav, at praktisk taget samtlige  

 arbejder var 100 % udført.
De fremmødte entreprenører meddelte, at »de  

 kontraktsmæssige arbejder er afsluttet som angivet i byggemødereferat .....  

 af 30.07.86. De resterende arbejder vil være færdiggjort som angivet i samme  

 ref.« Referatet slutter således: »Der afholdes ikke flere  

 byggemøder.« Den 3. september 1986 tilskrev indklagede de fem entreprenører, der havde  

 fået dagbøder vedrørende landtransportområdet tilbagebetalt, således:
»Det kan 1.9.1986 konstateres at Deres arbejder ikke er fuldt  

 færdige.
Vi henviser derfor til vor tidligere fremsendte skrivelse af  

 25.2.1986 (skal være 3.3.1986) vedr. sanktionsbestemmelser.« Ved skrivelser af 5. september 1986 indkaldte indklagede entreprenørerne  

 til afleveringsforretning vedrørende praktikhallerne ddn 12. s.m.
Den 9. september s.å. genemgik indklagede samtlige arbejder og lavede  

 fortegnelsen over forefundne mangler ved de enkelte entrepriser.
Ved  

 afleveringsforretningen den 12. s.m., som blev foretaget i overværelse af  

 repræsentanter for klageren, blev samtlige arbejder modtaget af bygherren,  

 for de flestes vedkommende med angivelse af en række mangler, som aftaltes at  

 skulle afhjælpes inden den 19. s.m.
 I mellemtiden havde direktoratet for arbejdsmarkedsuddannelserne den 10.  

 september 1986 tilskrevet klageren således med kopi til indklagede:
 »Direktoratet har modtaget kopi af skolens skrivelse af 1. september  

 1986 til byggeriets rådgivere vedrørende byggearbejdernes færdiggørelse.
 Det fremgår heraf, at tidsplanen ikke er overholdt, og at byggearbejderne  

 ikke er afleveret den 1. september 1986 som forudsat i kontrakt med  

 entreprenørerne.
 Direktoratet skal udbede sig oplyst, hvilke skridt der af rådgiver er  

 taget med hensyn til idømmelse af dagbøder og hvilke skridt, der er taget med  

 henblik på at fastlægge datoen for den endelige aflevering.
 Endvidere har direktoratet ved gennemgang af byggemødereferat nr. 55 af 3.  

 september 1986, pkt. 414 Tidsplan, bemærket, at tidspunkt for endelig  

 aflevering ikke er fastsat, og at det ikke fremgår, hvilke dagbøder, der er  

 idømt.
For så vidt de nævnte skridt ikke er foretaget, sagen op hurtigst muligt,  

 herunder sikre at skolens dagbodkrav i henhold til kontrakten fastholdes  

 overfor de forsinkende entreprenører.« I besvarelse heraf skrev indklagede den 16. september 1986 således til  

 direktoratet:
 »1. I forbindelse med aflevering af Landtransportområdet blev der  

 konstateret forsinkelser på 5 af entreprenørenes arbejder.
Forsinkelserne blev opgjort til fra 7 til 20 dage.
Som konsekvens heraf  

 blev der 3. marts 1986 skrevet til entreprenørerne i.h.t. vedlagte.
2. Jvf.
Fællesbetingelserne § 17 stk. 2 skal entreprenørerne skriftligt  

 meddele når de anser arbejderne for at være afsluttet.
Vi har fra alle entreprenørerne modtaget - i.h.t. vedlagte - skrivelser  

 hvori de kontraktmæssige arbejder bliver meldt færdige pr. 1. september 1986  

 og entreprenørene anmoder om at der i.h.t.
AB 72 må blive afholdt  

 afleveringsforretning.
3. Vi har 1. september 1986 konstateret at ikke alle arbejder -  

 kontraktmæssige som ekstraarbejder - var færdige.
Som konsekvens heraf har vi  

 3. september 1986 skrevet til de 5 entreprenører nævnt under pkt. 1 i.h.t.  

 vedlagte.
Muligheden for at fastholde dagbodskravet er således opretholdt.
4. Jvf.
AB 72 § 17 stk. 1 skal vi inden 2 uger efter skriftlig meddelelser  

 om at arbejderne er fuldført indkalde til afleveringsforretning.
 Vi har 5. september 1986 indkaldt alle entreprenørerne til  

 afleveringsforretning 12. september 1986.
 5. Forinden afleveringsforretningen fandt sted har vi 9. september 1986  

 gennemgået entrepriserne for fejl og mangler jvf. vedlagte af 10. september  

 1986.
 Afleveringsforretningen blev afholdt som indkaldt 12. september 1986.
 Kopi af afleveringsdokumenter vedlægges.
Til afhjælpning af de påviste mangler skal der jvf.
AB 72 § 21 stk. 4  

 gives entreprenøren en rimelig frist.
Denne frist er sat til 1 uge efter  

 afleveringsforretningen - hvilket er 19. september 1986.
 Vi kan oplyse at der ved afleveringsforretning 2. september 1986 efter vor  

 opfattelse ikke ved ved de kontraktmæssige arbejder fandtes fejl og mangler  

 der var så væsentlige at der skulle berammes ny afleveringsforretning.
 Forudsat at de påpegede mangler er udbedret 19- september 1986 må vi jvf.  

 Fællesbetingelserne § 17 stk. 2 konstatere at garantiåret udløber 18.  

 september 1987.
 Vi kan meddele at skolen har været holdt løbende orienteret om sagen  

 ligesom skolen var repræsenteret ved afleveringsforretningen.
Den forsinkelse der trods alt er konstateret 1. september 1986 skyldes  

 hovedsagelig de entreprenører der har fået pålagt at udføre en del ikke  

 kontraktmæssige ekstraarbejder.
Det kan endvidere oplyses at  

 ibrugtagningstakten er aftalt med skolen således at skolen ikke fik  

 væsentlige gener ved ibrugtagningen.
 Entreprenørene har overholdt den aftalte færdiggørelsestakt.
Vi vil ved næstfølgende byggeudvalgsmøde 22. september 1986 i samråd med  

 udvalget tage stilling til i hviket omfang dagbodssanktionen skal  

 iværksættes.« På et byggeudvalgsmøde den 22. september 1986 meddelte indklagedes  

 repræsentant, at ikke alle mangler i praktikhallerne var afhjulpet.  

 Byggeudvalget meddelte, at der skulle opkræves dagbøder hos de 5  

 entreprenører, som havde været forsinket på landtransportområdet, og at der  

 derudover skulle opkræves dagbøder hos »de skyldige entreprenører på  

 praktikhallen.« Den 25. s.m. skrev indklagede herefter således til  

 klageren:
 »Foranlediget af byggeudvalgets vedtagelse 22.o9.1986 har vi overfor  

 entreprenørerne gjort krav gældende om betalig af dagbøder i henhold til  

 vedlagte kopier af skrivelser til entreprenørerne.
 Enkelte entreprenører vil sikkert være af den opfattelse, at opkrævningen  

 er uberettiget med henvisning til, at de er forsinket af de øvrige  

 entreprenører.
 Vi har dog valgt denne fremgangsmåde for at få fuld klarhed over, om der  

 er argumenter fra entreprenørside, vi ikke er fuldt informeret om, og for at  

 få afdækket i hvilket omfang de enkelte entreprenører vil rejse modkrav  

 overfor bygherren.
Vi forventer, at evt. indsigelser vil være fremme inden næste  

 byggeudvalgsmøde, således at vi i samråd med byggeudvalget kan tage den  

 endelige og rigtige beslutning.« Skrivelserne til entreprenørerne var i det væsentlige ligelydende bortset  

 fra de individuelle oplysninger om forsinkelsens omfang og den pålagte bod:
 »Vi har modtaget Deres færdigmelding af 01.09.1986.
 Ved besigtigelse af byggepladsen samme dato kan vi konstatere, at Deres  

 arbejder ikke var færdige.
 Vi har derfor med henvisning til tidsplanen og byggeudvalgets pålæg  

 vurderet Deres entreprise til at være forsinket som følger:
 Praktikhaller ...
 Den samlede dagbod herfor vil andrage: . . . . . . .
Dette beløb vil blive opkrævet i Deres slutregning.
Byggeudvalget  

 forbeholder endvidere yderligere opkrævningsmulighed, såfremt de ved  

 afleveringsforretningen konstaterede mangler ikke er definitivt afsluttet  

 senest onsdag den 01.10.1986, kl. 15.00.« Det samlede pålagte dagbodsbeløb var 292.629 kr.
Entreprenørerne protesterede straks mod bødepålægget, idet de gjorde  

 gældende, at deres entrepriser havde været afsluttet rettidigt, i hvert fald  

 for den kontraktsmæssige dels vedkommende, medens enkelte angav endnu ikke at  

 have færdiggjort sent beordrede ekstraarbejder.
Tagdækningsfirmaet henviste  

 bl.a. til, at der ikke i byggemødereferaterne var noteret forsinkelse med  

 firmaets arbejde.
De øvrige entreprenører henvendte sig til en advokat, som  

 den 6. oktober 1986 tilskrev indklagede bl.a. således:
 »På vegne en kreds af entreprenører, der har deltaget i ovennævnte  

 byggeri, skal jeg hermed protestere mod de pålagte dagbøder. .........
Med hensyn til praktikhaller har jeg fået overgivet kopi af skrivelse,  

 hvori der færdigmeldes pr. 01.09.då., og jeg har fået oplyst, at  

 færdigmelding skulle være sket for samtlige entreprenører.
I skrivelse af  

 03.09. då. fra tegnestuen er det oplyst, at »Deres arbejder ikke er  

 fuldt færdige« ....... Som flere entreprenører har givet udtryk for,  

 stiller de sig fuldstændig uforstående overfor bemærkningen om, at arbejdet  

 ikke er fuldt færdigt, og det fremgår ikke af skrivelsen af 03.09 då.,  

 hvilket arbejde der ikke er færdigt.
Flere af entreprenørerne har oplyst, at  

 der alene resterede ekstraarbejde, som ikke var indeholdt i den oprindelige  

 entreprise, og derfor heller ikke i den for arbejdet udarbejdede tidsplan.  

 Sådanne arbejder kan naturligvis ikke begrunde dagbøder, med mindre der  

 særskilt er indgået aftale herom, hvilket entreprenørerne bestrider.
Såfremt  

 det i givet fald alene har drejet sig om småmangler, der ikke har været til  

 hinder for at der planmæssigt kunne afholdes afleveringsforretning, kan der  

 efter min opfattelse heller ikke pålægges dagbøder vedrørende praktikhallen.
I det hele taget er entreprenørerne meget fortørnet over at bygherren har  

 fundet anledning til at pålægge dagbøder, idet entreprenørerne både indbyrdes  

 og i forholdet til bygherren under byggeriet har udvist stor fleksibilitet  

 for at indhente forsinkelser, og udføre ekstraarbejder, og det er  

 gennemgående i byggemødereferaterne, at der har været bemærkninger om at  

 konstaterede forsinkelser ingen indflydelse ville få på sluttidspunktet.  

 .......' På foranledning af direktoratets repræsentant blev der den 12. november  

 1986 afholdt et møde med entreprenørerne og deres advokat.
Til brug herfor  

 udarbejdede indklagede efter anmodning fra byggeudvalget den 30. oktober et  

 notat, som er sålydende (Den 1.september 1986 var mandag i uge 36):
»Den 09.09.86 blev praktikhallen gennemgået for fejl og mangler, og  

 på trods af, at arbejdet var færdigmeldt, kunne der for de fleste  

 entreprisers vedkommende konstateres adskillige fejl og mangler.
Med baggrund  

 i byggeudvalgets pålæg har vi vurderet, hvor meget de enkelte entrepriser var  

 forsinket, og i flere tilfælde gradueret opkrævning af dagbøder, idet ikke  

 alle aktiviteter var kritiske.
Opkrævning af dagbøder på praktikhallen er  

 derfor foretaget efter følgende kriterier:
 ...... Jord-kloak-terræn m.v.
Sluttidspunkt for terrænbefæstelse aftalt til 01.09.86.Faktisk slut mandag  

 den 08.09.86 - dagbøder 6 dage.
Ved besigtigelse af byggepladsen den 09.09.86  

 konstateredes fejl og mangler i.h.t. mangellisten.
 ..... beton-mur.
Sluttidspunktet for sidste aktivitet fredag uge 31. Faktisk slut fredag  

 uge 36 - :dagbøder 5 dage.
Af aktiviteter i tidsrummet fra uge 32 til 36 skal  

 bl.a. nævnes afslibning/behandling af gulve med EFA-DECK, som ikke kunne  

 påbegyndes, før samtlige lokaler af skolen var ryddet for maskiner.
Andre  

 aktiviteter har ikke været kritiske, men er dog aftalt slut 01.09.86.
 Ved besigtigelse af byggepladsen den 09.09.86 konstateredes fejl og  

 mangler i.h.t. mangellisten.
 .... tømrer - snedker.
Sluttidspunkt for sidste aktivitet fredag uge 33. Faktisk slut fredag uge  

 36 - dagbøder 5 dage.
Af aktiviteter i tidsrummet fra uge 34 til 36 skal  

 bl.a. nævnes opstilling af svejsekabiner, samt udførelse af spånpladekasse,  

 som først kunne udføres efter, at gulve var færdigbehandlet.
 Resterende aktiviteter har ikke været kritiske, men er dog aftalt færdig  

 01.09.86.
 Ved besigtigelse af byggepladsen den 09.09.86 konstateredes adskillige  

 fejl og mangler.
 ...... malerarbejde.
 Sluttidspunkt fredag uge 34.
 Faktisk slut fredag uge 36 - dagbøder 5 dage.
 Primært forsinket på grund af manglende færdiggørelse af  

 tømrer-snedkeraktiviteter, bl. a. montering af indvendige døre.
 Ved besigtigelse af byggepladsen den 09.09.86 konstateredes fejl og  

 mangler i.h.t. mangelliste.
 .... - gulvmontering - gulvbelægning.
 Sluttidspunkt fredag uge 35.
 Faktisk slut tirsdag uge 37 - dagbøder 7 dage.
 For sen færdiggørelse skyldes alene egen for sen opstart på aktiviteterne.
 Ved besigtigelse af byggepladsen den 09.09.86 konstateredes fejl og  

 mangler i.h.t. mangelliste.
 ..... - VVS og blik.
 Sluttidspunkt fredag uge 34.
Faktisk slut tirsdag uge 36 - dagbøder 2 dage.
For sen færdiggørelse  

 skyldes ekstraarbejde i forbindelse med udvidelse af trykluftinstallationer.
 Ved besigtigelse af byggepladsen den 09.09.86 konstateredes fejl og  

 mangler i.h.t. mangelliste.
 .... - elarbejder.
 Sluttidspunkt fredag uge 34.
 Faktisk slut tirsdag uge 38 - dagbøder 12 dage.
Ved besigtigelse af byggepladsen den 10.09.86 konstateredes adskillige  

 fejl og mangler, og ved gennemgang den 22.09.86 kunne det stadig konstateres  

 at der resterede temmelig mange arbejder.
Vi kan dog oplyse at el-entreprisen  

 er udvidet betragteligt, og at de anførte fejl og mangler stort set er  

 ekstraarbejder jvf. mangellisten.
 ..... - tagdækning.
 Sluttidspunkt fredag uge 28 - dagbøder 12 dage.
Ved byggemøde 30.07.86 - onsdag uge 31 - blev det konstateret at  

 tagarbejder kun var 70 % færdige.
Ved den planlagte afslutning 01.09.86 blev  

 det konstateret at forsinkelsen - arbejdet blev registreret 100 % færdig  

 13.08.86 - har medført at efterfølgende entreprenør .... der har været  

 direkte afhængig af tagarbejder er blevet forsinket.
Forsinkelsen er vurderet  

 til 12 arbejdsdage.
 Ved besigtigelse af byggepladsen 09.09.86 blev der konstateret fejl og  

 mangler i.h.t. mangellisten.
 .... - ventilation.
 Sluttidspunkt fredag uge 32.
 Faktisk slut fredag uge 36 - dagbøder 20 dage.
Den sene færdiggørelse skyldes bl.a. for sen afslutning af tagarbejder  

 samt bygherrens manglende opstilling af maskiner.
Ved besigtigelse af  

 byggepladsen den 09.09.86 konstateredes fejl og mangler i.h.t.  

 mangellisten.« Dette notat blev sendt til direktoratet, som den 7. november 1986 tilskrev  

 klageren således:
 »Direktoratet har modtaget rådgivers udkast af 30. oktober 1986 til  

 redegørelse for krav om dagbøder.
 Direktoratet skal hertil bemærke:
 Det fremgår af revideret tidsplan, som er godkendt af alle entreprenører,  

 at sluttidspunkt for byggearbejderne er aftalt til 1. september 1986. Da der  

 på dette tidspunkt konstateredes væsentlige mangler, blev aflevering af  

 byggearbejderne udskudt og først akcepteret af rådgiveren den 12. september  

 1986.
 Dette betyder, at arbejderne er afleveret med en forsinkelse på 11  

 kalenderdage, jfr. cirkulære af 11.november 1981 om pris og tid på bygge- og  

 anlægsarbejder.
Rådgiver henviser til AB 72 § 17. Denne bestemmelse omhandler  

 entreprenørens og bygherrens pligter i forbindelse med afholdelse af formel  

 afleveringsforretning, hvorved risikoen for byggeriet overgår fra entreprenør  

 til bygherre.
Bestemmelsen har derfor ingen relevans ved afgørelse af  

 spørgsmål om idømmelse af dagbøder.
 Entreprenørens færdigmelding pr. 1. september 1986 er i relation til  

 fastpriscirkulære uden betydning, da der på det aftalte afleveringstidspunkt  

 1.september 1986 er påvist væsentlige mangler.
 Det påhviler rådgiver i henhold til honorarreglerne, jfr. 2.0.62 i  

 specialnormerne at registrere arbejdsforløbet i forhold til tidsplaner og  

 aftaler samt registrering af spilddage og forsinkelser.
Det er derfor byggeledelsens pligt, at sørge for at arbejderne kan  

 afleveres til det aftalte tidspunkt og hvis det ikke er muligt, da at  

 registrere de væsentlige mangler, der er årsag til den op På denne baggrund skal direktoratet henstille, at der til brug for  

 advokaten af rådgiver udarbejdes en redegørelse, der for de enkelte  

 entreprenører nærmere oplyser hvilke væsentlige mangler der er årsag til de  

 konstaterede forsinkelser.
Ovennævnte gælder både for landtransport og praktikhaller.« Der foreligger intet referat af mødet den 12. november, men der er oplyst,  

 at deltagerne efter at have gennemgået indklagedes notat skiltes uden  

 konklusion.
 Ved skrivelse af 13. november 1986 indkaldte klageren byggeudvalget til  

 møde den 18.november 1986 kl. 15. Ifølge skrivelsen skulle entreprenørernes  

 advokat indkaldes til møde med udvalget s.d. kl. 17, og det anføres herefter  

 i skrivelsen, at indklagede sammen med inspektør B og i samarbejde med  

 skolens faglærere skulle udarbejde en fortegnelse over fejl og mangler ved  

 byggeriet pr. 1. september 1986.
 Indklagede udarbejdede herefter til brug for mødet sålydende  

 »Oversigt over mangler i forbindelse med aflevering«, dateret 17.  

 november 1986, i hvilken »A's T A/S« angiver indklagedes kommentar:  

 ».......
 Efter aftale med byggeudvalget har vi gennemgået, med faglærerne i de  

 enkelte lokaler, hvilke mangler de havde bemærket d. 01.09.
 Manglerne er overfor os oplyst som følger:
 Rum 23.
EL Montering af el-armaturer manglede.
 El-tilslutning til maskiner manglede.
 Installation for svejsestik og specialudsugning ikke færdiggjort.
A's T A/S Jvf. ref.nr. 50 pkt. 379 skulle resterende el-arbejde afsluttes 12.09.86.
 Rum 24.
EL Montering af el-armaturer manglede.
 El-tilslutning til maskiner manglede.
A's T A/S El-tilslutning afventede maskinopstilling. jvf.ref. nr. 5o pkt. 379 skulle  

 resterende el-arbejder afsluttes 05.09.86.
 VENT.
 Udsugning i sliberum og svejsekabiner manglede.
A's T A/S Etablering af udsugning kunne først påbegyndes når maskinopstilling var  

 afsluttet.
TØ Spånpladekasse over svejsekabiner ikke færdiggjort, men blev afsluttet  

 03.09.86.
 Rum 25.
El Montering af el-armaturer manglede.
 Installationer i el-tavler ikke færdiggjort.
 Halvdelen af rummet blev taget i brug 01.09.86.
A's T A/S Jvf. ref.nr. 50 pkt. 379 skulle resterende el-arbejder være afsluttet  

 01.09.86, men det har ikke været muligt at påvise, hvornår el-arbejder rent  

 faktisk var afsluttet.
 Rum 26.
El Installationer i sliberum ikke færdiggjort.
 Frisering af installationer ved tavlevæg manglede.
 El-tilslutning til maskiner ikke udført.
A's T A/S Maskintilslutning afventede maskinopstilling.
 Jvf. ref. nr. 50 pkt. 379 skulle resterende el-arbejder afsluttes  

 12.09.86.
 Ved gennemgang den 22.09.86 sammen med byggeudvalget kunne der endnu  

 konstateres temmelig mange mangler.
Rum 28 El Montering af el-armaturer manglede, men iøvrigt var det ifølge faglærer  

 kun småting der resterede.
 Elektriker brugte efter 01.09.86 stillads i lokalet, hvilket var til stor  

 gene for skolen.
A's T A/S Jvf. ref. nr. 50 pkt. 379 skulle resterende el-arbejder være afsluttet  

 o1.o9.86.
 Rum 29.
 Ingen bemærkninger.
A's T A/S Efter det oplyste var der ikke den 01.09.86 faglærer til rådighed for  

 lokalet.
 Rum 30.
GU Gulvbelægning var ikke afsluttet.
MA Fodlister ikke færdigmalet.
A's T A/S Årsagerne til at gulvbelægningen ikke blev afsluttet rettidigt, skyldes  

 tildels for sen opstart på aktiviteten, samt at der efter demontering af eks.  

 gulvbelægning blev konstateret fugt i eks. gulv.
 Udtørring af eks. gulv blev igangsat ved opstilling af varmeovne og blev  

 afsluttet i løbet af 2 dage.
 Rum 36.
GU Gulvbelægning var ikke færdiggjort.
A's T A/S Det har ikke været muligt på nuværende tidspunkt at få konstateret,  

 hvornår gulvbelægning var endelig afsluttet.« Der foreligger intet referat af møderne den 18. november, og der er nogen  

 uenighed om, hvad de skete - og i hvis nærvær.
På mødet kl. 15 blev  

 indklagedes oversigt gennemgået, og indklagedes repræsentant argumenterede  

 for, at man burde opgive dagbodskravene over for entreprenørerne.  

 Byggeudvalget vedtog at frafalde dagbodskravet og istedet at fremsætte et  

 forligstilbud til entreprenørerne om betaling fra disse af et beløb på 6o.ooo  

 kr. som erstatning for for sen ibrugtagning, herunder leje af lokaler  

 andetsteds.
Ved skrivelse af 24. s.m. afslog entreprenørernes advokat  

 tilbudet, og de allerede tilbageholdte dagbodsbeløb blev herefter  

 tilbagebetalt entreprenørerne.
Der blev ikke ved udvalgets frafald af  

 dagbodskravet over for entreprenørerne taget forbehold om i stedet at gøre  

 kravet gældende mod indklagede.
Under anbringende af, at indklagede har misligholdt sine forpligtelser som  

 byggeledelse for klageren ved ikke at foretage behørig registrering af  

 arbejdsforløbet og opståede forsinkelser eller disses årsag og ved ikke at  

 reklamere behørigt over forsinkelser over for entreprenørerne, hvorved  

 klageren har mistet muligheden for at gøre dagbodskravene gældende mod disse  

 til kompensation for klagerens meromkostninger og gener som følge af  

 forsinkelserne, har klageren herefer ved klageskrift af 16. marts 1987  

 påstået indklagede tilpligtet at betale 292.629 kr., subsidiært et mindre  

 beløb efter rettens skøn, med sædvanlig procesrente.
Beløbet svarer til det  

 dagbodsbeløb, som indklagede har opgjort over for entreprenørerne.
 Indklagede bestrider at have begået ansvarspådragende fejl og bestrider,  

 at der - uanset hans forhold - af klageren kunne gøres krav om dagbod  

 gældende mod entreprenørerne, og har derfor påstået frifindelse, subsidiært  

 mod betaling af ikke over 60.000 kr.
Specialarbejderskolens forstander, C, har forklaret, at han var sekretær  

 for byggeudvalget, i hvilket skolens inspektør, B, repræsenterede klageren.  

 Skolen arbejder med halvårs planlægning, hvorfor rettidig færdiggørelse af  

 byggearbejderne var afgørende nødvendig.
Forsinkelsen på landtransportområdet  

 var derfor til stor gene og medførte merudgifter.
Inspektør B's notat af 3o.  

 juli 1986 vedrørende værkstedshallernes ibrugtagning var ikke en accept af en  

 forlængelse af færdiggørelsesfristen, tværtimod.
Montering af maskiner i  

 hallerne var bygherreleverance, som der også skulle være tid til at  

 genemføre, inden undervisningen kunne påbegyndes.
At dette skete rettidigt  

 var væsentligt for de virksomheder, der havde besluttet at sende medarbejdere  

 på kursus.
Desuden fik skolen puljebevillinger, hvis størrelse var afhængig  

 af aktiviteten i den foregående periode.
På grund af den for sene  

 færdiggørelse af praktikhallerne måtte man bl.a. helt hen i oktober 1986 med  

 en merudgift på 220.000 kr. genemføre nogle kurser på X-bys tekniske skole.
I  

 mødet den 18.november 1986 kl. 15 deltog byggeudvalget og bl.a. vidnerne D og  

 E samt inspektør B.
På mødet med entreprenørerne den 12. november var  

 indklagedes redegørelse af 3o. oktober s.å. blevet »gennemhullet«  

 af disse.
Man gennemgik nu redegørelsen af 17.november s.å. fra indklagede,  

 og der var enighed om, at denne ikke styrkede den tidligere redegørelse, og  

 at der ikke var megen støtte i den for et krav om dagbøder.
Indklagedes  

 repræsentanter gentog, at de ikke mente, der var tilstrækkeligt grundlag for  

 at pålægge dagbøder, og man var enige om, at den foreliggende dokumentation  

 ikke kunne holde i en voldgiftssag.
Fra skolens side blev det herved  

 fremhævet, at der den 1.september ikke var sket nogen registrering af mangler  

 og forsinkelse fra de indklagedes side.
Efter at vidnerne D og E havde  

 forladt mødet, besluttede byggeudvalget i stedet at foreslå entreprenørerne  

 et forlig med disses betaling af 6o.ooo kr.
D blev tilkaldt og spurgt om sin  

 mening herom, men han ville ikke kommentere beslutningen, da han ikke havde  

 overværet den foregående drøftelse.
Fra skolens side var det adskillige  

 gange, bl.a. ved skrivelsen af 1.september 1986, gjort klart, at når skolen  

 skulle overtage nybyggeriet den 1.september, måtte der afholdes  

 afleveringsforretning senest denne dag.
Vidnet havde den 1. eller 2.  

 september over for vidnet E telefonisk givet udtryk for ikke at kunne forstå,  

 at man skulle vente med at holde afleveringsforretning til den 12. s.m., når  

 de tilsynsførende gang på gang havde sagt, at man nok skulle blive færdige  

 til den 1.september.
Han måtte derfor kræve aflevering pr. 1. september, og  

 hvis dette ikke var muligt, måtte man i hvert fald foretage en registrering  

 af arbejdets stade pr. 1.september.
E svarede, at dette kunne tidligst ske  

 den 9. s.m., idet entreprenørerne skulle være til stede.
I sidste del af  

 byggeperioden havde samarbejdet mellem skolen og de tilsynsførende fra  

 indklagede været dårligt.
Formålet med tilbagebetalingen i februar 1986 af  

 dagbøder på landtransportområdet var at skabe en motivation for håndværkerne  

 til rettidig aflevering af det samlede arbejde.
Ingeniør D, der er medindehaver af det indklagede selskab, har forklaret,  

 at han var forbindelsesled mellem byggeudvalget og indklagede (sagsingeniør).  

 Entreprenørerne var under hele byggeriet særdeles samarbejdsvillige og  

 medvirkede ved flere lejligheder til at prekære situationer blev løst ved en  

 ekstra indsats fra deres side, uden at de af den grund forlangte  

 fristforlængelse eller ekstra vederlag.
Efter at de indklagede pr. bud havde  

 modtaget klagerens brev af 1.september 1986, tog E ud på byggepladsen og  

 konstaterede, at ikke alle arbejder var afsluttet, men der var ingen  

 væsentlige forsinkelsesmangler, og der blev ikke foretaget nogen registrering  

 af arbejdets stade.
Man skrev straks den 3.september til de 5 entreprenører  

 fra landtransportområdet, der havde fået tilbagebetalt dagbøder på betingelse  

 af, at de blev rettidigt færdige med det samlede arbejde.
Ifølge  

 fællesbetingelserne var det entreprenørerne, der skulle sende færdigmelding,  

 og så snart det var sket, blev der indkaldt til afleveringsforretning.  

 Bygherren accepterede, at afleveringsforretningen blev gennemført og  

 byggeriet modtaget trods de konstaterede mangler.
Indklagede havde ikke  

 modsat sig klagerens løbende beordring af ekstraarbejder.
Ingen af  

 entreprenørerne har forlangt tidsfristforlængelse af den grund, formentlig  

 fordi de for den enkelte kom i småbidder.
Vidnet fandt generelt, at ingen af  

 entreprenørerne var så forsinket med væsentlige ting, at der var grundlag for  

 dagbøder.
Det ville efter samarbejdets forløb heller ikke være rimeligt og  

 forsvarligt at pålægge dagbøder.
Han havde flere gange drøftet dette med  

 repræsentanter for klageren.
Udtrykket »kontraktmæssige« i  

 indklagedes brev af 16. september 1986, pkt. 3, omfatter alle arbejder  

 ekstraarbejder.
De kontraktmæssige arbejder kunne være forsinket af andre  

 entreprenørers arbejde.
På mødet den 18.november 1986 tilkendegav han, at det  

 af fornævnte grunde ville være urimeligt at kræve dagbøder.
Han var ikke til  

 stede, da byggeudvalget på mødet besluttede at frafalde dagbøder og foreslå  

 entreprenørerne et forlig om betaling af 60.000 kr.
Han fik straks efter  

 beslutningen meddelt og blev bedt om at kommentere den, hvilket han afslog,  

 da han ikke havde været med til beslutningen.
Arkitekt E, der er ansat hos indklagede, har forklaret, at han var med i  

 byggeledelsen fra marts 1986. Han kan tiltræde vidnets D's beskrivelse af  

 entreprenørernes holdning under arbejdets gang, hvor han selv fik deres  

 accept af forskellige »ofre«, de måtte bringe.
Når det i referatet  

 af byggemødet den 27. august 1986 er anført, at »enkelte  

 aktiviteter« er forsinket, samtidig med at stadeoversigten viser 100 %  

 på de fleste aktiviteter, er det udtryk for, at det var rene bagateller, der  

 manglede.
Han tog på byggepladsen straks efter modtagelsen af klagerens  

 skrivelse af 1.september 1986 og konstaterede, at det var uvæsentlige ting,  

 der manglede at blive færdiggjort.
Der manglede kun, hvad der var  

 forventeligt på en stor byggeplads, og byggeriet kunne tages i brug med  

 uvæsentlige fejl.
Når samtlige arbejder i byggemødereferatet af 3. september  

 1986 i staderapporten er anført med 100%, udelukker det ikke, at der her og  

 der kan have manglet et par procent.
Det var ikke blevet angivet af  

 indklagedes repræsentanter, hvor lang tid indklagede skulle bruge til  

 montering af maskiner i praktikhallerne.
Tømrermester F, der havde tømrerentreprisen, har forklaret, at der i  

 starten var problemer med leverancen af byggeelementer til  

 landtransportområdet, hvorved hans isætning af døre og vinduer blev  

 forsinket.
Han indvilligede i at forcere uden ekstra betaling, men det kom  

 til at knibe i den endelige fase.
De fem implicerede entreprenører  

 accepterede, at der blev pålagt dagbøder.
I februar-marts 1986 spurgte  

 inspektør B dem, om de ville love at få administrationsbygningen færdig til  

 tiden.
I så fald ville de få dagbøderne tilbagebetalt, hvilket også skete.  

 Anmodningen til entreprenørerne i de indklagedes skrivelse af 13. marts 1986  

 blev også begrundet med, at de havde fået dagbøderne tilbagebetalt.
Han kunne  

 have krævet tidsfristforlængelse, da kombiværkstedet kom til som  

 ekstraarbejde, men det spekulerede han ikke på.
Der kom iøvrigt  

 ekstraarbejder i stigende omfang, og de var ofte hastende og skulle laves på  

 vanskelige tidspunkter.
Der var en rimelig tidsmæssig margin på  

 kontraktarbejderne og derfor plads til en del ekstraarbejde.
Det var først  

 hen mod slutningen af arbejdet på praktikhallerne, at det kom til at knibe  

 med tiden, men han forstod på inspektør B, at det ikke var afgørende, at man  

 blev helt præcist færdig til den 1. september.
I visse rum kunne han ikke  

 gøre sig helt færdig, før den pågældende lærer var færdig med at montere  

 maskinerne.
Han fandt det forkert, at han efter 1. september blev pålagt  

 dagbøder, idet hans resterende arbejde udelukkende var ekstraarbejde.
Han  

 havde på hele byggeriet lavet ekstraarbejder for ialt ca. 600.000 kr. uden  

 tidsfristforlængelse.
 Det bemærkes, at inspektør B på grund af sygdom ikke har afgivet  

 forklaring.
 Det er af indklagede oplyst og specificeret, at der fra påbegyndelsen af  

 praktikhallernes udvidelse i april 1986 ialt er udført kontraktmæssige  

 arbejder på disse for cirka 4.750.000 kr., og at der i samme periode er  

 udført ekstraarbejder - herunder ekstraarbejder på hallerne - for ialt  

 1.200.000 kr. på hele byggeriet.
Klageren har til støtte for sine påstande gjort gældende, at indklagedes  

 manglende registrering af arbejdets stade den 1. september 1986, som var den  

 aftalte færdiggørelsesdato, og manglende reklamation over de forsinkelser,  

 som da ville være blevet klarlagt, var grunden til, at parterne i fællesskab  

 måtte fastslå på mødet den 18. november s.å., at det ville være omsonst at  

 rejse krav om dagbøder over for entreprenørerne.
At de af forsinkelserne  

 følgende mangler kun skulle være uvæsentlige er ikke godtgjort af indklagede,  

 som har bevisbyrden herfor, og er en efterrationalisering, som savner  

 grundlag i det øvrige skriftlige materiale.
Kravet til væsentlighed er mindre  

 ved afgørelsen af, om forsinkelse foreligger, end ved afvisning af en  

 afleveringsforretning.
Indklagedes skriftlige udfærdigelser efter den 1.  

 september 1986 strider mod det nu hævdede standpunkt, at der ikke var  

 grundlag for pålæg af dagbøder.
Afleveringsrapporterne, der er baseret på en  

 registrering den 9. september 1986, viser et omfattende antal mangler i form  

 af manglende færdiggørelse, omend det må erkendes, at de ikke var så  

 væsentlige, at bygherren kunne afvise aflevering og modtagelse af byggeriet,  

 men de må have været langt mere omfattende den l.s.m., og det ses da også af  

 indklagdes skrivelse af 16.september 1986 til direktoratet, da garantiåret  

 efter de indklagedes opfattelse først udløb den 18.september 1987. Tværtimod  

 at protestere mod byggeudvalgets vedtagelse af 22.september 1986 effektuerede  

 indklagede denne over for entreprenørerne, endda i den - ikke tilsigtede -  

 form, at de uden nærmere vurdering alle blev pålagt bøder.
Ingen af  

 entreprenørerne har forlangt fristforlængelse på grund af ekstraarbejder,  

 jfr.
AB 72 § 15. Ingen af dem kan derfor have været forsinket på grund af  

 ekstraarbejder.
Indklagedes forsøg på i redegørelserne af 3o. oktober og 17.  

 november 1986 at rekonstruere situationen den 1.september s.å. var ubrugelige  

 som grundlag for et krav om dagbøder.
På møderne i november var det da også  

 indklagede, som frarådede klageren at rejse dette krav, til trods for at han  

 lige forinden skriftligt havde pålagt entreprenørerne bøder.
At kravet mod  

 entreprenørerene blev frafaldet af klageren uden forbehold om i stedet at  

 gøre det gældende over for indklagede har ikke forringet indklagedes  

 retsstiling.
Påstandsbeløbet svarer til indklagdes egen opgørelse af  

 dagbodskravet over for entreprenørerne.
Skulle retten finde, at enkelte af  

 entreprenørerne ikke kunne have været pålagt bøder, må klagerens subsidiære  

 påstand tages til følge.
Indklagede har til støtte for frifindelsespåstanden navnlig gjort  

 gældende, at det under denne sag mod rådgiveren ikke er sandsynliggjort, at  

 entreprenørerne - som ikke er hørt i sagen - overhovedet har været således  

 forsinket med hensyn til arbejdets færdiggørelse, at bygherren, som uden  

 forbehold om andet end afhjælpning af mangler indenfor 1 uge modtog arbejdet  

 den 12. september 1986, kunne have pålagt dem dagbøder.
Det var da også  

 bygherren, som på egen hånd besluttede at frafalde et dagbodskrav, efter at  

 indklagede havde tilkendegivet, at der efter entreprisernes forløb og  

 afslutning hverken var grundlag for eller rimelighed i at rejse et sådant  

 krav.
Bygherren kendte da indklagedes bødeskrivelser til entreprenørerne, men  

 fulgte alligevel indklagedes råd, som de må have været enige i.
Ved at  

 frafalde bødekravet uden forbehold over for indklagede afskar de denne fra at  

 tage sine forholdsregler bl.a. i bevismæssig henseende og har derved  

 forskertset et eventuelt krav.
At indklagede efter 1. september 1986 har  

 forsøgt at pålægge entreprenørerne dagbøder skyldtes pres og påkrav fra  

 klageren, og indklagedes redegørelse af 30. oktober 1986 var et  

 »bestillingsarbejde«.
Det gode og uformelle samarbejde med  

 entreprenørerne var grunden til, at de ikke udtrykkeligt forlangte  

 fristforlængelse, når de blev pålagt ekstraarbejder.
Alle vidste jo, at de  

 tog ekstra tid.
Ved vurderingen af påstandsbeløbets størrelse må det tages i  

 betragtning, at klageren over for entreprenørerne har opgjort sit tab til  

 60.000 kr., og at det må stille sig som mere end tvivlsomt, om klageren kunne  

 have krævet fornyet erlæggelse af de tilbagebetalte bøder vedrørende  

 landtransportområdet.
 Voldgiftsretten skal udtale:
Det lægges til grund, at samtlige entrepriser, bortset fra el, skulle være  

 afsluttet senest den 1. september 1986, at dagbøder kunne - og kun kunne -  

 pålægges ved senere færdiggørelse, og at de pågældende entreprenører meldte  

 deres arbejder færdige den (eller pr.) 1.september 1986. Det måtte herefter  

 påhvile indklagede som byggeleder snarest efter modtagelsen af  

 færdigmeldingerne at kontrollere, om der for den enkelte entreprise forelå  

 væsentlige mangler i henseende til færdiggørelse, og i bekræftende fald at  

 registrere manglerne og afvise færdigmeldingen samt senere at registrere, når  

 acceptabel færdigmelding fremkom, og derefter beregne den eventuelt  

 bødegivende forsinkelse.
Indklagede har ikke godtgjort at have opfyldt  

 kontrolfunktionen ved færdigmeldingernes modtagelse, og det er ubestridt, at  

 ingen færdigmelding blev afvist.
Om dette har påført indklagede det påståede  

 erstatningsansvar for et dagbodskravs uigennemførlighed, afhænger herefter i  

 første række af, om entreprenørerne, hvis indklagede havde opfyldt sine  

 forpligtelser, kunne have været pålagt dagbøder for forsinkelse.
Det må i så henseende lægges til grund, at staderapporterne den 27. august  

 og den 3.septembver 1986 viser en færdiggørelsesprocent stigende fra næsten  

 100 til 100, at indklagdes afleveringsrapporter af 9.september s.å., som er  

 gennemset af fagdommerne, ikke udviser mangler i henseende til færdiggørelse,  

 som kan betegnes som væsentligt, og at samtlige entrepriser den 12.s.m. blev  

 afleveret og modtaget af bygherren, jfr.
AB 72, § 17, stk. 4. Det må  

 endvidere efter tømrermester F's forklaring stille sig som tvivlsomt, om de  

 tilbagebetalte dagbøder vedrørende landtransportområdet påny kunne være  

 afkrævet de pågældende 5 entreprenører.
Uanset af entreprenørerne ikke har  

 anmodet om fristforlængelse på grund af ekstraarbejder, kan der endvidere  

 ikke bortses fra, at der af klageren har været beordret ekstraarbejder i et  

 sådant omfang, at også klagerens repræsentanter har være klar over, at det  

 belastede entreprenørerne tidsmæssigt.
I mangel af skriftligt referat af mødet den 18. november 1986 findes det  

 ikke godtgjort, at indklagede har deltaget i byggeudvalgets beslutning om  

 uden forbehold over for indklagede at frafalde dagbodskravet med den  

 begrundelse, at mangler ved indklagedes arbejder umuliggjorde kravets  

 gennemførelse.
Klageren har dermed afskåret sig selv og indklagede fra  

 indenretligt at høre entreprenørernes opfattelse af dagbødespørgsmålet.
Det findes herefter i det hele så tvivlsomt, om entreprenørerne  

 overhovedet kunne have været pålagt dagbøder, at der uanset indklagedes  

 forsømmelser ikke er fornødent grundlag for at pålægge indklagede det  

 påståede erstatningsansvar.
Indklagede vil derfor være at frifinde.
 T h i b e s t e m m e s:
 Indklagede, A's Tegnestue Arkitekt- og ingeniørvirksomhed A/S, frifindes.
 Ingen af parterne betaler sagsomkostninger til den anden part.
 Parterne betaler in solidum, i det indbyrdes forhold med halvdelen hver,  

 voldgiftsrettens omkostninger efter opgørelse og påkrav fra Voldgiftsnævnet.
N.C.
Larsen.
Thorkil Pape.
T.Boe Larsen.
København den 7. april 1988 P.v.c.
G.
Stark.
 Offentliggjort i Kendelser om fast ejendom 1988 side 31-41 af Jurist~ og  

 Økonomforbundets forlag.
