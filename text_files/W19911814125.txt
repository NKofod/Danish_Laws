 Kursgevinst på et lån i italienske lire, der tilbagebetaltes med samme  

 beløb i lire, og kursgevinst på terminsforretning til sikring af lånet, blev  

 ikke anset for omfattet af kursgevinstlovens § 5, stk.
 5. Da renten på lånet oversteg mindsterenten i nævnte lovs § 7, og da  

 lånet ikke havde tilknytning til erhvervsmæssig virksomhed, skulle  

 kursgevinsten på lånet ikke medregnes efter lovens § 6, stk. 1 og 2.
 Terminskontrakten måtte betragtes på samme måde som lånet, og hele  

 kursgevinsten var derfor skattefri.
 A klagede for indkomståret 1987 over, at amtsligningsrådet havde forhøjet  

 hans kapitalindkomst med 34.654 kr. som kursgevinst ved indfrielse af lån på  

 300 mio. italienske lire, jf. statsskattelovens § 5 a, og med 49.246 kr. i  

 kursgevinst ved terminsforretning, foretaget for at sikre dette lån.
Det fremgik af sagens oplysninger, at klageren den 18. marts 1986 havde  

 optaget et udlandslån på 300 mio. italienske lire til kurs 0,5418, hvilket  

 gav et låneprovenu på 1.625.400 kr.
Lånet blev for perioden fra den 20. marts  

 1986 til den 22. september 1986 forrentet med 16 1/4%. Den 22. september 1986  

 forfaldt renter med 25.187.500 italienske lire, hvilket beløb han den 18.  

 marts 1986 havde terminssikret til kurs 0,5258. Den 18. september 1986  

 afregnede han dette beløb med i alt 132.536 kr.
Ved samme lejlighed blev  

 rentesatsen for den resterende periode ligeledes fastsat til 16 1/4%. Den 23.  

 marts 1987 forfaldt dels renter med i alt 24.645.833 italienske lire samt  

 hovedstol, hvilket beløb han den 18. marts 1986 havde kurssikret til kurs  

 0,5138. Beløbet blev afregnet med i alt 1.668.130 kr. den 19. marts 1987.
 Ifølge børslisterne var den officielle dagskurs på italienske lire den 19.  

 marts 1987 på 0,5295.
Ved opgørelsen af indkomsten på de omhandlede punkter havde  

 amtsligningsrådet ikke haft kendskab til, at klageren havde foretaget en  

 terminsforretning i forbindelse med indfrielsen af lånet.
Rådet havde  

 herefter været af den opfattelse, at den kursforskel, der var mellem  

 indfrielseskursen og den officielle dagskurs, måtte anses for en  

 skattepligtig dekort eller tilbagebetaling af renter fra pengeinstituttet.  

 Endvidere var kursgevinsten på 34.654 kr. ved indfrielse af lånet som nævnt  

 anset for skattepligtig efter statsskattelovens § 5 a.
 Amtsligningsrådet havde tillige været af den opfattelse, at kursgevinsten  

 var omfattet af kursgevinstlovens § 5, stk. 5, da der måtte antages forlods  

 at være aftalt en gevinst ved indfrielsen, og da fordringen ikke opfyldte  

 mindsterentekravet.
Efterfølgende udtalte den pågældende told- og skatteregion over for  

 Landsskatteretten, at arrangementet måtte anses for omfattet af  

 kursgevinstlovens § 5, stk. 5. Regionen anførte herved, at  

 terminsforretningen ikke udelukkende kunne siges at afdække en risiko, da  

 selve låneoptagelsen i højt forrentet valuta med køb af lavt forrentet valuta  

 var underskudsgivende, og terminsforretningen var en nødvendig forudsætning  

 for, at arrangementet var overskudsgivende.
Når terminshandlen blev indgået,  

 købte banken den højt forrentede valuta, som skatteyderen ville købe, og på  

 grund af renteforskellen mellem den højt forrentede valuta og den danske  

 valuta oppebar banken en rentegevinst, som konverteredes til, at skatteyderen  

 kunne købe den valuta, han skulle indfri med, til favørkurs (terminsfradrag).
 I realiteten gav banken således skatteyder noget af sin fortjeneste.  

 Derudover ville told- og skatteregionen ikke have indvendinger imod, at  

 arrangementet blev opdelt således, at de to forhold, udlandslånet og  

 terminskontrakten, skattemæssigt behandledes efter henholdsvis  

 kursgevinstlovens § 6 og statsskattelovens § 4 f.
Klageren nedlagde over for Landsskatteretten påstand om, at kursgevinsten  

 ved det pågældende arrangement ikke skulle tillægges den skattepligtige  

 indkomst.
Til støtte herfor gjorde klageren gældende, at kursreguleringen på  

 lånet og den dertil knyttede terminskontrakt skulle behandles samlet efter  

 kursgevinstlovens § 6, stk. 1. Af bestemmelsen fremgår, at  

 valutakursregulering på gældsposter uden erhvervsmæssig tilknytning ikke skal  

 medregnes ved den skattepligtige indkomst.
 Klageren gjorde videre gældende, at der ikke i statsskattelovens § 5 a var  

 hjemmel til at beskatte valutakursreguleringer, idet disse udtømmende var  

 reguleret i kursgevinstlovens § 6, stk. 1.
Endelig gjorde klageren gældende, at kursgevinstlovens § 5, stk. 5, ikke  

 gav hjemmel til beskatning, idet denne bestemmelse omfatter  

 gældsforpligtelser, hvor disse er påtaget til et beløb, der overstiger det  

 aftalte tilbagebetalingsbeløb.
Bestemmelsen i § 5, stk. 5, er både efter  

 bemærkningerne til lovforslaget og efter cirkulære nr. 120 af 9. oktober  

 1986, punkt 66, beregnet på lån, udstedt til kurser over pari, og omfatter  

 ikke valutakursreguleringer.
 Subsidiært nedlagde klageren påstand om, at kapitalindkomsten blev nedsat  

 med et beløb på 38.400 kr., svarende til den internationale  

 valutakursudvikling for italienske lire i låneperioden.
Efter den for Landsskatteretten fremkomne dokumentation måtte det lægges  

 til grund, at klageren ikke havde fået en rentedekort eller en  

 tilbagebetaling af renter fra pengeinstituttet.
Klageren havde derimod i  

 forbindelse med indfrielsen af et valutalån, der var terminssikret, opnået en  

 samlet kursgevinst på 83.900 kr.
Efter det oplyste om det omhandlede arrangement, hvorefter der var optaget  

 udlandslån på 300 mio. italienske lire, der et år senere var tilbagebetalt  

 med samme beløb, fandt Landsskatteretten ikke, at forholdet kunne  

 karakteriseres som omfattet af kursgevinstlovens § 5, stk. 5. Da lånet var  

 forrentet med en rente, der oversteg mindsterenten efter kursgevinstlovens §  

 7, og da lånet ikke havde tilknytning til erhvervsmæssig virksomhed, skulle  

 gevinsten ved indfrielse af lånet ikke medregnes til den skattepligtige  

 indkomst efter kursgevinstlovens § 6, stk. 1 og 2. Terminsforretningen var  

 indgået for at afdække kursrisikoen i forbindelse med udlandslånet, og  

 kursgevinsten ved terminsforretningen skulle følgelig heller ikke medregnes  

 til den skattepligtige indkomst, jf. cirkulæret til kursgevinstloven, punkt  

 60. Det bemærkedes herved, at væddemålssynspunktet i forbindelse med  

 terminsforretning ikke kunne gøres gældende i de tilfælde, hvor en  

 terminsforretning var indgået for at afdække en kursrisiko, som den  

 pågældende var udsat for i en anden sammenhæng.
En sådan terminsforretning  

 måtte skatteretligt bedømmes i sammenhæng med det arrangement, som  

 terminsforretningen skulle dække.
 Landsskatteretten tiltrådte herefter klagerens påstand, hvorefter  

 kursgevinsten på 83.900 kr. på arrangementet ikke skulle medregnes i hans  

 skattepligtige indkomst.
 LV 1990, E 5.3.6 og 7.
