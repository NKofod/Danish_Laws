Nr BSF 164 Forslag til folketingsbeslutning om handelsskolebestyrelserne Fremsat af Stillinger (SF) Rahbæk Møller (SF) Ebba Strange (SF) den 14. maj 1987 Folketinget pålægger regeringen at udarbejde lovforslag, der pålægger handelsskolerne at ændre deres vedtægter, således at der i bestyrelserne er paritet mellem arbejdsmarkedets parter, og at der er repræsentanter for medarbejdere (lærere og teknisk-administrativt personale) og brugere (elever).
BEMÆRKNINGER TIL FORSLAGET I forbindelse med vedtagelsen af lov om handelsskoler i 1964 gennemførtes en væsentlig reduktion af antallet af handelsskoler fra ca. 175 til ca. 60. I samme periode omdannedes samtlige handelsskoler til selvejende institutioner, og man videreførte stort set disse handelsskoler efter de hidtil gældende vedtægter.
Af disse vedtægter fremgik det, at bestyrelsen skulle bestå af lokale repræsentanter for erhvervslivet - herunder arbejdstagerrepræsentanter - samt 2 kommunale repræsentanter og eventuelt en repræsentant for staten.
Den almindelige samfundsudvikling og ændringerne af erhvervsskolernes retlige og økonomiske status siden 1960erne har aktualiseret en ny vurdering af sammensætningen af handelsskolernes bestyrelser.
I 1979 udsendte Danmarks Handelsskoleforening i forståelse med Undervisningsministeriet derfor nye vejledende standardvedtægter til de respektive handelsskoler.
Direktoratet har herefter henstillet til skolernes bestyrelser at indsende udkast til nye vedtægter til ministeriets godkendelse i overensstemmelse med de udsendte standardvedtægter.
I forhold til den hidtidige praksis vedrørende bestyrelsernes sammensætning indeholder disse vedtægter bestemmelser om ligelig repræsentation af arbejdstager- og arbejdsgiverrepræsentanter.
Dog mangler disse vejledende standardvedtægter muligheden for, at de ansatte og eleverne kan være medlemmer af bestyrelserne.
Det er vigtigt for hele skolens trivsel, at både de ansatte og eleverne er repræsenteret i bestyrelsen både af hensyn til almindelig demokratisk grundopfattelse, men også fordi et medansvar for sin egen arbejdsplads giver en større grad af entusiasme og engagement.
Der bør ved udpegningen af bestyrelsen i henhold til den ligestillingslovgivning, som er vedtaget af Folketinget med bred opbakning, tages hensyn til en ligelig kønsfordeling.
