Bekendtgørelse om konvention af 10. marts 2009 om centraliseret toldbehandling Efter indhentelse af Folketingets samtykke den 19. november 2009 har Danmark den 9. juni 2010 deponeret sit godkendelsesinstrument til konventionen om centraliseret toldbehandling for så vidt angår fordelingen af de nationale opkrævningsomkostninger, der tilbageholdes, når de traditionelle egne indtægter overdrages til EUs budget.
 Baggrunden for konventionen er indførelsen af den mulighed, at en virksomhed kan toldangive varer til fri omsætning i det land, hvori virksomheden er etableret, uanset i hvilket land varerne fysisk befinder sig (centraliseret toldbehandling). Denne mulighed indebærer bl.a., at arbejde i forbindelse med toldbehandlingen deles mellem to lande, og konventionen fastsætter fordelingen af den nationale andel af toldindtægterne mellem de involverede lande.
 Danmark har afgivet følgende erklæring: Indtil konventionen træder i kraft, vil Danmark i overensstemmelse med artikel 7, stk. 3, anvende denne konvention i sine forbindelser med de medlemsstater, der har afgivet en tilsvarende erklæring for så vidt angår bestemmelserne i denne konvention.
