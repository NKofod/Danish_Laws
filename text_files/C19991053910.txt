 Om samtykkeerklæring ved indhentelse af  

 private oplysninger i udlændingesager.
 1.	Rigspolitiet og Direktoratet for  

 Udlændinge har med Justitsministeriet drøftet fortolkningen af  

 forvaltningslovens § 29 i relation til sager inden for udlændingelovens  

 område, der rejses ved ansøgning.
 2.	Direktoratet for Udlændinge har på  

 baggrund heraf udarbejdet et notat, hvoraf ekstrakt vedlægges (Red.:  

 ikke taget med her). Af notatet fremgår at indhentelse af oplysninger  

 af generel karakter kan ske uden samtykke, at indhentelse af oplysninger til  

 kontrol af allerede meddelte oplysninger ikke kræver samtykke, hvorimod  

 indhentelse af konkrete oplysninger, der må anses for særligt  

 følsomme i forbindelse med ansøgerens privatliv, kræver  

 samtykke fra ansøgeren.
 3.	Samtykkeerklæringer til brug ved indhentelse  

 af oplysninger om ansøgerens rent private forhold er udarbejdet jf.  

 notatets punkt 3. Dansk tekst til direktoratets blanket 3-003, 4-004 og 5-021  

 og fransk og engelsk tekst til blanket 3-003 og 4-004 vedlægges (Red.:  

 ikke taget med her).
Som anført i notatets punkt 4 vil der ikke blive  

 indarbejdet samtykkeerklæringer i alle blanketter, der anvendes i  

 ansøgningssager inden for udlændingelovgivningen.
Politiet  

 bør derfor være opmærksom på, hvorvidt der i  

 konkrete tilfælde bør indhentes særligt samtykke i en  

 ansøgningssag.
 4.	Hvis afgivelse af samtykkeerklæring  

 nægtes i en sag, der af Direktoratet for Udlændinge er sendt til  

 politiet med henblik på oplysning, gøres der en kort  

 bemærkning herom på sagen eventuelt med anførelse af  

 begrundelsen for nægtelsen og sagen tilbagesendes til direktoratet til  

 videre behandling.
5.	Opmærksomheden henledes endvidere på, at  

 forvaltningslovens § 29 kun finder anvendelse i sager, hvor der foreligger  

 spørgsmål om behandling af en ansøgning, men ikke i  

 sager, hvor der udøves en kontrolfunktion f.eks. paskontrol.
Sager om  

 afvisning i medfør af udlændingelovens § 48, stk. 2 må dog  

 anses for ansøgningssager.
 6.	Notatet vedrører ikke straffesager om  

 overtrædelse af udlændingeloven.
Boye /Henning Dahlfelt Samtykkeerklæringer ved  

 indhentelse af oplysninger af rent privat karakter i  

 udlændingesager 1.	Efter forvaltningslovens § 29 må en  

 forvaltningsmyndighed til brug for behandlingen af en sag, der rejses ved  

 ansøgning, som udgangspunkt ikke indhente oplysninger om  

 ansøgerens "rent private forhold" fra en anden forvaltningsmyndighed,  

 medmindre ansøgeren har givet samtykke hertil.
 2.	Direktoratet for Udlændinge har fra  

 Justitsministeriets lovafdeling indhentet en udtalelse om, hvad der skal  

 forstås med formuleringen "rent private forhold".
Det er lovafdelingens opfattelse, at oplysninger, der  

 indhentes til kontrol af rigtigheden af ansøgerens oplysninger i  

 visumsager, familiesammenføringssager, opholds- og  

 arbejdstilladelsessager samt i § 7, stk. 4-sager ikke kan betragtes som  

 indhentelse af oplysninger af rent privat karakter.
Henvendelse til  

 referencer m.v. i disse sager kan således ske uden samtykke fra  

 ansøgeren.
Indhentelse af oplysninger af generel karakter kan  

 ligeledes ske uden samtykke.
Herunder falder eksempelvis oplysninger i  

 asylsager om den politiske situation i hjemlandet, om kupforsøg og  

 attentater samt om behandlingen af minoritetsgrupper.
Endvidere vil  

 ægtheden af dokumenter, pas m.v. kunne kontrolleres uden indhentelse af  

 samtykke.
Endelig vil Direktoratet for Udlændinge i  

 opholdstilladelsessager kunne indhente oplysninger fra  

 arbejdsmarkedsnævn, fagforbund, brancheorganisationer samt andre  

 offentlige myndigheder uden samtykke.
Indhentelse af konkrete oplysninger, der må anses  

 som særligt følsomme i forbindelse med ansøgerens  

 privatliv, vil derimod kræve samtykke.
Dette indebærer, at  

 oplysninger om ansøgerens eventuelle strafbare forhold, oplysninger om  

 helbredsforhold eller andre rent private forhold, eksempelvis oplysninger om  

 interne familieforhold, adoption og omgangskreds, ikke kan ske uden samtykke  

 fra ansøgeren.
Herudover vil de typer af oplysninger, der er nævnt  

 i forvaltningslovens § 28, stk. 1, naturligvis være omfattet af  

 samtykkereglen.
Det drejer sig om indhentelse af oplysninger om  

 ansøgerens race, religion og hudfarve, om politiske,  

 foreningsmæssige og seksuelle forhold samt oplysninger om  

 væsentlige sociale problemer og misbrug af nydelsesmidler m.v.
 3.	Efter drøftelse med Justitsministeriets  

 lovafdeling, er det på denne baggrund besluttet at indsætte  

 samtykkeerklæringer i følgende ansøgningsskemaer:
 a)	Ansøgning om asyl indgivet af personer, der  

 spontant er indrejst her i landet (blanket 5-001 til 5-012).
 b)	Ansøgning om asyl indgivet på en dansk  

 repræsentation i udlandet (blanket 5-401 til 5-412).
 c)	Ansøgning om opholds- og arbejdstilladelse  

 indgivet her i landet (blanket 4-001).
 d)	Ansøgning om opholds- og arbejdstilladelse  

 indgivet i udlandet (blanket 4-003).
 e)	Ansøgning om visum (blanket 3-001).
 Samtykkeerklæringen vil for ansøgningerne  

 nævnt i punkt a) og b) have følgende ordlyd:
 "Jeg meddeler herved samtykke til, at der til brug for  

 behandlingen af min asylansøgning indhentes oplysninger om mine rent  

 private forhold, herunder oplysninger om eventuelle tidligere straffesager og  

 familiemæssige tilhørsforhold, fra andre danske og udenlandske  

 myndigheder, herunder politimyndigheder.
Jeg er bekendt med, at danske myndigheder ikke i kraft af  

 dette samtykke vil indhente oplysninger om mine rent private forhold fra  

 myndighederne i det land eller det område, hvor jeg efter mine egne  

 oplysninger frygter forfølgelse." Samtykkeerklæringen vil for ansøgninger  

 nævnt i punkt c), d) og e) have følgende ordlyd:
"Jeg giver samtidig samtykke til, at der til brug for  

 behandlingen af min ansøgning indhentes oplysninger om mine rent  

 private forhold, herunder oplysninger om eventuelle tidligere straffesager og  

 familiemæssige tilhørsforhold, fra andre danske og udenlandske  

 myndigheder, herunder politimyndigheder." Samtykkeerklæringerne vil snarest blive indarbejdet  

 i de under punkt a) - e) nævnte ansøgningsskemaer.
Indtil de nødvendige nyoptryk af  

 ansøgningsskemaerne er tilvejebragt, skal en særskilt  

 samtykkeerklæring udleveres til ansøgeren samtidig med  

 ansøgningsskemaet.
Til dette formål har Direktoratet for  

 Udlændinge udarbejdet tre erklæringer, der vedlægges til  

 orientering (blanket 3-003, 4-004 og 5-021).
 Samtykkeerklæringerne i visumsager og opholds- og  

 arbejdstilladelsessager er oversat til engelsk og fransk.
 Samtykkeerklæringen i asylsager er oversat til de  

 samme sprog som asylansøgningsskemaerne.
 4.	Ansøgninger om forlængelse af visum,  

 forlængelse af opholds- og arbejdstilladelse, ansøgninger om  

 pas, ansøgninger om ophævelse af indrejseforbud og  

 ansøgninger om alders- og navneændringer er omfattet af  

 forvaltningslovens § 29. Det samme gælder afgørelser om  

 afvisning af en asylansøger efter udlændingelovens § 48, stk.  

 2.
Imidlertid er behovet for at indhente oplysninger af rent  

 privat karakter ikke særlig stort i disse tilfælde.
Der  

 indsættes derfor ikke særlige samtykkeerklæringer i de  

 pågældende ansøgningsskemaer.
I det omfang, der måtte være behov for at  

 indhente oplysninger om ansøgerens rent private forhold i disse sager,  

 må der konkret indhentes samtykke for at tilvejebringe den  

 pågældende oplysning.
De vedlagte samtykkeerklæringer vil i  

 så fald kunne anvendes med de nødvendige tilpasninger.
5.	Den sagsbehandling, der finder sted i forbindelse  

 med udlændinges faktiske indrejse her i landet, betragtes ikke som en  

 ansøgningssag i forvaltningslovens § 29's forstand.
Det vil sige, at  

 den almindeliges indrejsesituation, hvor en udlænding ved passage af  

 den danske grænse skal forevise pas/visum som betingelse for at kunne  

 indrejse her i landet, ikke er omfattet af bestemmelsen.
 På tilsvarende måde betragtes en anmodning fra  

 UNHCR om genbosætning af flygtninge i Danmark efter  

 udlændingelovens § 8 (kvotesager) i hvert fald ikke på det  

 indledende stadium som en ansøgningssag efter forvaltningslovens §  

 29.
I de nævnte tilfælde er der således ikke  

 behov for nogen samtykkeformular.
Den videregivelse af oplysninger, der  

 måtte finde sted, er derimod omfattet af forvaltningslovens §§ 27 og  

 28.
