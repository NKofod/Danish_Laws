Fremsat den 9. april 2010 af Mette Gjerskov (S), Ole Vagn Christensen (S), Benny Engelbrecht (S), Torben Hansen (S), Per Husted (S) og Flemming Møller Mortensen (S) Forslag til folketingsbeslutning om fjernelse af skibsvrag fra kyster og kystnære marine områder Folketinget pålægger regeringen at iværksætte et tværministerielt udredningsarbejde med henblik på at udarbejde regler, der sikrer, at de danske kyster og kystnære marine områder ikke benyttes som skibskirkegårde.
Bemærkninger til forslaget Ud for de danske kyster ligger forladte skibe og skibsvrag, som skæmmer naturen.
Myndighederne er magtesløse over for dette problem, fordi forladte skibe, skibsvrag og skrottede skibe m.v. ikke er omfattet af gældende regler, medmindre de udgør en miljømæssig risiko på grund af udslip af kemikalier, en risiko for kystbeskyttelsen eller udgør en fare for sejladssikkerheden, jf.
MPU alm. del  svar på spørgsmål 377 (folketingsåret 2009-10).
En lang række myndigheder har forskellige kompetencer i de kystnære marine områder, men ingen af dem har kompetence til at fjerne disse skibsvrag.
Der er således ikke i dansk lovgivning taget hensyn til naturens herlighedsværdier, æstetik og borgernes retsfølelse.
En sådan mangel på myndighedsindgriben ville aldrig blive accepteret på land og bør heller ikke accepteres til vands.
 Hensigten med forslaget er at skabe hjemmel til, at myndighederne kan sikre, at skibe m.v. ikke efterlades på søterritoriet i årevis.
 Udredningsarbejdet skal omfatte forslag til ændret praksis, der sikrer, at der kun sker bortskaffelse af skibe, som reelt er efterladt.
Udgangspunktet vil være, at skibene skal bortskaffes for ejerens regning.
Udredningsarbejdet skal derudover omfatte løsningsmodeller, der sikrer bortskaffelse af skibe, hvis ejeren ikke kan findes eller bortskaffelsen af anden grund ikke kan ske for ejerens regning.
Det kunne f.eks. være via særlige bevillinger.
Skriftlig fremsættelse Mette Gjerskov (S):
 Forslag til folketingsbeslutning om fjernelse af skibsvrag fra kyster og kystnære marine områder.
(Beslutningsforslag nr.
B 216).
