Bekendtgørelse om erhvervsuddannelsen til industrioperatør I medfør af § 4, stk. 2, og § 38, stk. 2, i lov om erhvervsuddannelser, jf. lovbekendtgørelse nr. 1868 af 28. september 2021, og efter bestemmelse fra Industriens Fællesudvalg, fastsættes efter bemyndigelse i henhold til § 1, nr. 13, i bekendtgørelse nr. 81 af 20. januar 2022 om delegation til Styrelsen for Undervisning og Kvalitet af adgangen til udstedelse af bekendtgørelser:
Formål og opdeling § 1. Erhvervsuddannelsen til industrioperatør har som overordnet formål, at eleverne og lærlingene gennem skoleundervisning og oplæring opnår viden og færdigheder inden for følgende overordnede kompetenceområder:
 1) Varetagelse af manuelle og automatiserede operatør- og lagerfunktioner samt overvågning og betjening af industrielle maskiner og anlæg under iagttagelse af gældende miljø- og sikkerhedsbestemmelser.
 2) Fejlfinding, reparation og vedligehold af industrielle maskiner og anlæg samt varetage interne transport- og lagerfunktioner.
 3) Rapportering og udarbejdelse af teknisk dokumentation samt planlægning og udførelse af produktionsopgaver og serviceydelser.
 4) Branchekendskab inden for et eller flere af følgende områder:
 a) Procesindustrien.
 b) Emballageindustrien.
 c) Jern- og metalindustrien.
 d) Forsyningssektoren.
 e) Plastindustrien.
 f) Træindustrien.
 g) Genvindingsindustrien.
 h) Serviceområdet, herunder de respektive branchers særlige energi- og miljøforhold.
 Stk. 2. Lærlingen skal nå de uddannelsesmål, som er fastsat for det trin eller specialet, jf. stk. 3 og 4, som eleven eller lærlingen har valgt.
 Stk. 3. Uddannelsen indeholder trin 1, industrioperatør, niveau 3 i den danske kvalifikationsramme for livslang læring.
 Stk. 4. Uddannelsen kan afsluttes med trin 1, jf. stk. 3, eller med trin 2, specialet industrioperatør, produktivitet, niveau 3 i den danske kvalifikationsramme for livslang læring.
Varighed § 2. Uddannelsen varer fra 2 år og 6 måneder til 3 år og 2 måneder, jf. dog stk. 3. Uddannelsens varighed er inklusive grundforløbets 1. og 2. del, på hver 20 skoleuger, og hovedforløbet.
Stk. 2. For elever eller lærlinge, der skal gennemføre uddannelsen som erhvervsuddannelse for unge, varer uddannelsens trin 1, industrioperatør, 1 år og 6 måneder, hvoraf skoleundervisningen i hovedforløbet udgør 18 skoleuger fordelt på mindst to skoleperioder.
Uddannelsens speciale varer yderligere 8 måneder, hvoraf skoleundervisningen i hovedforløbet udgør 11 skoleuger fordelt på mindst to skoleperioder.
Stk. 3. For elever eller lærlinge, der skal gennemføre uddannelsen som erhvervsuddannelse for voksne (euv-forløb), varer uddannelsens trin 1, industrioperatør, 1 år og 6 måneder, hvoraf skoleundervisningen udgør 18 skoleuger.
Uddannelsens speciale, industrioperatør, produktivitet (trin 2), varer yderligere 8 måneder, hvoraf skoleundervisningen udgør 10 skoleuger.
 Stk. 4. Den i stk. 3 nævnte skoleundervisning opdeles i mindst to skoleperioder, jf. § 66 y, stk. 1, nr. 2, i lov om erhvervsuddannelser.
Kompetencer forud for optagelse til skoleundervisning i hovedforløbet § 3. For at kunne blive optaget til skoleundervisningen i hovedforløbet skal eleven eller lærlingen opfylde betingelserne i stk. 2-5.
 Stk. 2. Eleven eller lærlingen skal have følgende kompetencer med præstationsstandarden begynderniveau:
 1) Eleven eller lærlingen kan i en kendt situation deltage ved klargøring, opstart, drift og nedlukning af maskiner og anlæg, samt under vejledning deltage i reparation og vedligehold i samarbejde med andre.
 2) Eleven eller lærlingen kan aktivt deltage i almindeligt forekommende planlægning og koordinering af operatøropgaver og produktionsflow med tilhørende lager- og logistikopgaver.
 3) Eleven eller lærlingen kan under vejledning udføre operatøropgaver efter produktionsplaner med skriftlige og grafiske fremstillinger.
 4) Eleven eller lærlingen kan udarbejde enkle produktionstekniske beregninger, herunder enkle beregninger og estimater af energi- og ressourceforbrug.
 5) Eleven eller lærlingen kan anvende almindeligt forekommende hånd- og specialværktøj i industrien.
 6) Eleven eller lærlingen kan håndtere rå- og færdigvarer efter gældende arbejdsmiljø-, sikkerheds- og miljøforskrifter og i tilknytning til produktionsflow og lager og logistik.
 7) Eleven eller lærlingen kan deltage ved almindeligt forekommende vedligehold på maskiner og anlæg i industrien, herunder deltage i rapportering af fejl og mangler.
 8) Eleven eller lærlingen kan udarbejde enkle diagrammer og beskrivelser til produktionsplanlægning i industrien.
 9) Eleven eller lærlingen kan gengive viden om organisering og tilrettelæggelse af sikkerheds- og arbejdsmiljøarbejde i industrien.
 10) Eleven eller lærlingen kan sortere og bortskaffe produktionsaffald miljømæssigt korrekt i henhold til gældende miljøforskrifter.
 11) Eleven eller lærlingen kan gengive viden om almindelige fagudtryk, begreber og fagrelateret kommunikation i industrien.
 12) Eleven eller lærlingen kan gengive viden om mundtlig og skriftlig kommunikation i relation til industrioperatørens arbejde.
 13) Eleven eller lærlingen kan deltage i hensigtsmæssig kommunikation i samarbejde og samvær med andre, herunder ved hjælp af enkle konflikthåndteringsværktøjer.
 14) Eleven eller lærlingen kan deltage i teambaseret produktion og projektarbejde.
 15) Eleven eller lærlingen kan deltage i bearbejdning, kommunikation og rapportering af produktionsdata, samt i analyse af løsningsforslag til produktionen.
 Stk. 3. Eleven eller lærlingen skal have følgende kompetencer med præstationsstandarden rutineret niveau:
 1) Eleven eller lærlingen kan gennemføre sædvanlige manuelle og automatiserede produktionsopgaver forsvarligt i henhold til gældende sikkerheds-, miljø- og arbejdsmiljøregler i industrien, herunder udvælge og anvende korrekte værnemidler og sikkerhedsudstyr.
 2) Eleven eller lærlingen kan udvælge og anvende måleværktøjer og udstyr til blandt andet elektriske målinger, samt til produktionsprøver foretaget i henhold til krav og procedurer i industrien.
 3) Eleven eller lærlingen kan anvende instruktioner og procedurer for kvalitet i arbejdet som industrioperatør, herunder håndtere udvalgte rå- og færdigvarer efter kvalitetsforskrifter.
 4) Eleven eller lærlingen kan forklare, skelne og vurdere faktorer, som ligger til grund for en effektiv og optimeret industriel produktion, herunder udvælge og anvende enkle værktøjer til effektivisering.
 5) Eleven eller lærlingen kan anvende it og digitale enheder som redskab til rapportering og kommunikation samt målrettet kritisk informationssøgning i relation til industrioperatørens arbejde.
 6) Eleven eller lærlingen kan anvende it og udlede information fra databaser til brug i industrioperatørens jobfunktioner, samt kendskab til datatyper, registrering af data og datasikkerhed.
 Stk. 4. Eleven eller lærlingen skal have gennemført følgende grundfag på følgende niveau:
 1) Naturfag på F-niveau.
 2) Erhvervsinformatik på F-niveau.
 Stk. 5. Eleven eller lærlingen skal have opnået følgende certifikater eller lignende:
 1) Kompetencer svarende til Førstehjælp på erhvervsuddannelserne efter Dansk Førstehjælpsråds uddannelsesplaner pr. oktober 2020.
 2) Kompetencer svarende til elementær brandbekæmpelse efter Dansk Brand- og Sikringsteknisk Instituts retningslinjer pr. 1. september 2014.
 Stk. 6. Elever eller lærlinge, der har bestået grundforløb 2 på følgende uddannelser har adgang til hovedforløbet på uddannelsen til industrioperatør:
 1) Automatik- og procesuddannelsen.
 2) Industritekniker.
 3) Produktions- og montageuddannelsen.
 4) Mejerist.
 5) Plastmager.
 6) Smed.
 7) Støberitekniker.
 8) Maskinsnedker.
Kompetencer i hovedforløbet § 4. Hovedforløbet har følgende kompetencemål:
 1) Lærlingen kan overvåge og betjene manuelle og automatiserede industrielle anlæg og maskiner samt udføre forebyggende vedligehold.
 2) Lærlingen kan identificere, lokalisere og udbedre driftsfejl samt udføre mindre reparationsopgaver.
 3) Lærlingen kan arbejde miljø- og energibevidst inden for uddannelsens jobområder med fokus på bæredygtighed i produktionen.
 4) Lærlingen kan anvende teknisk dokumentation og planlægningsværktøjer som grundlag for produktionen.
 5) Lærlingen kan arbejde under iagttagelse af gældende miljø- og sikkerhedsbestemmelser samt forskrifter for hygiejne.
 6) Lærlingen kan indgå i teamorganiseret produktion samt deltage i projekt- og udviklingsarbejde sammen med andre faggrupper.
 7) Lærlingen kan udvælge og anvende forbedringsværktøjer ved produktivitetsfremmende aktiviteter i produktionssammenhænge.
 8) Lærlingen kan anvende kvalitetsstyringssystemer i forbindelse med den daglige produktion.
 9) Lærlingen kan deltage ved planlægning og effektivisering af logistik flow ved interne transport- og lageropgaver.
 10) Lærlingen kan udvise økonomi- og forretningsforståelse med baggrund i viden om virksomhedens produktions- og markedsvilkår.
 11) Lærlingen kan ved hjælp af digitale enheder og kendskab til datasikkerhed kommunikere og rapportere i tilknytning til industrioperatørens jobfunktioner.
 12) Lærlingen kan anvende dansk og fremmedsprogede manualer samt informationsteknologi til faglig vidensøgning.
 13) Lærlingen kan koble teoretiske faglige begreber, metoder, værktøjer og beregninger med praktiske operatøropgaver i virksomheden.
 14) Lærlingen kan udvise grundlæggende kendskab til den nyeste teknologi og digitalisering inden for industriel produktion.
 15) Lærlingen kan arbejde miljø- og energibevidst med arbejdsopgaver inden for uddannelsens jobområder med fokus på reduktion af miljøbelastningen.
 16) Lærlingen kan udvikle og koordinere aktiviteter for at fremme innovative processer i teams.
 17) Lærlingen kan planlægge og udvikle arbejdsmiljøledelse inden for et team gennem analyse og vurdering af områdets problemstillinger.
 18) Lærlingen kan udvikle og gennemføre aktiviteter inden for arbejdsmiljøkortlægning og risikovurdering.
 19) Lærlingen kan optimere logistik i produktionen gennem anvendelse af Supply Chain Management (SCM).
 20) Lærlingen kan kombinere TPM-værktøjer i vedligeholdelsesfunktionen til optimering af ressourcer.
 21) Lærlingen kan vurdere kvaliteten af forskellige kvalitetsstyringssystemer.
 22) Lærlingen kan vurdere forskellige produktionsmetoder ud fra et miljø- og energioptimerende perspektiv.
 23) Lærlingen kan i en koordinerende rolle etablere og fastholde god kommunikation mellem kolleger og med ledelsen.
 24) Lærlingen kan udvælge problemløsningsværktøjer fra forskellige produktionsstyringsfilosofier til forbedringsaktiviteter af produktionsmetoder.
 25) Lærlingen kan udvælge, indsamle og bearbejde data til brug for problemløsning i forbindelse med anvendelse af Six Sigma.
 Stk. 2. Kompetencemålene i stk. 1, nr. 1-14, gælder for alle lærlinge i hovedforløbet.
 Stk. 3. Kompetencemålene i stk. 1, nr. 15-25, gælder for specialet.
Godskrivning § 5. Kriterier for skolens vurdering af, om der er grundlag for obligatorisk godskrivning på baggrund af elevens eller lærlingens erhvervserfaring og tidligere uddannelse, er fastsat i bilag 1. Godskrivning skal i øvrigt ske efter reglerne i bekendtgørelse om erhvervsuddannelser.
Afsluttende prøve § 6. Uddannelsens afsluttende prøve på uddannelsens trin 1 afholdes som en del af sidste skoleperiode og afholdes af skolen i samråd med det faglige udvalg.
Prøven udgør en svendeprøve.
Prøverne bedømmes efter 7-trinsskalaen.
Prøverne skal afdække lærlingens opnåede kompetencer inden for uddannelsen.
Lærlingen skal inden aflæggelse af den afsluttende prøve have gennemført alle fag i hovedforløbet.
 Stk. 2. Prøven består af en skriftlig prøve og en praktisk prøve og afholdes på følgende måde:
1) Den skriftlige prøve afholdes inden den praktiske prøve.
Den skriftlige prøve består af et opgavesæt, der indeholder generelle og problemorienterede opgaver, der normalt indeholder 25 opgaver fordelt som henholdsvis 20 generelle og 5 problemorienterede opgaver.
Opgaverne stilles i grundfag og uddannelsesspecifikke fag på hovedforløbet.
Prøven varer 2 klokketimer.
Det faglige udvalg skal orienteres om den skriftlige del af svendeprøven senest 6 uger før svendeprøvens afholdelse.
Materialet skal godkendes af skolen.
De generelle opgaver inddeles i 10 hovedgrupper.
Beskrivelsen af disse kan læses i uddannelsens censorvejledning.
2) Ved den praktiske prøve skal lærlingen udføre flere forskellige praktiske opgaver og besvare spørgsmål inden for industriel produktion.
Eksaminator og censor skal være til stede under prøven.
Den praktiske opgave løses inden for en varighed af 6 klokketimer.
Den praktiske opgave udføres som en gruppeopgave bestående af 3-6 eksaminander.
Grupperne sammensættes ved lodtrækning, og lærlingene bedømmes individuelt.
Svendeprøvens censorer skal orienteres om den praktiske prøves opsætning senest 1 uge før svendeprøvens afholdelse.
Stk. 3. Prøven bedømmes af en eksaminator og normalt to censorer (skuemestre). De enkelte skriftlige opgaver pointgives, og karakteren bestemmes ud fra en pointtabel der er beskrevet i censorvejledningen.
Ved bedømmelse af den praktiske prøve giver læreren og censorerne samlet en karakter.
Bedømmelsen sker individuelt på baggrund af den enkelte lærlings præstationer i den praktiske opgave samt dialogen mellem lærling, eksaminator og censor.
Ved beregning af den endelige prøvekarakter vægtes karakteren for den skriftlige opgave med 40 pct., og karakteren for den praktiske opgave vægtes med 60 pct.
Ved beregning af karakteren for den skriftlige opgave henvises til uddannelsens censorvejledning.
For at bestå prøven skal lærlingen som minimum have opnået karakteren 02 i den praktiske opgave.
 Stk. 4. Prøvens grundelementer er følgende:
1) Mål og krav, hvorefter lærlingen i den skriftlige prøve skal demonstrere viden om det teoretiske faglige indhold svarende til uddannelsens kompetencemål.
Ved den praktiske prøve skal lærlingen demonstrere udførelse af en industriel produktion, samt evne til at udvise produktionsforståelse, samarbejde og evne til faglig kommunikation.
 2) Eksaminationsgrundlaget, som består af den udleverede opgavetekst til den skriftlige prøve og de stillede opgaver til praktiske prøve.
 3) Bedømmelsesgrundlaget, som udgøres af lærlingens besvarelse af den skriftlige prøve, løsning af den praktiske opgave samt lærlingens mundtlige præstation.
4) Bedømmelseskriterierne, der danner baggrund for en helhedsvurdering af målopfyldelsen.
De generelle bedømmelseskriterier for prøven er lærlingens evne til at:
 a) Forberede, tilrettelægge og koordinere teamarbejdet, anvende teknisk dokumentation og planlægningsværktøjer samt fastlægge kvalitetsniveauer og kvalitetsstyringssystemer.
 b) Gennemføre og indgå i teamorganiseret produktion, overvåge og betjene industrielle anlæg og maskiner, identificere og lokalisere driftsfejl, udføre vedligeholdelse og reparationsopgaver samt udføre lager- og logistikfunktioner.
 c) Arbejde under iagttagelse af gældende miljø-, hygiejne og sikkerhedsbestemmelser, samt arbejde miljø- og energibevidst.
 d) Præsentere og redegøre for produktionsforløb, foreslå produktivitetsfremmende aktiviteter samt anvende faglig kommunikation og rapportering.
Stk. 5. For at der kan udstedes skolebevis, skal lærlingen have opnået et gennemsnit på mindst 02 af alle uddannelsesspecifikke fag i hovedforløbet.
For lærlinge, der afslutter uddannelsen industrioperatør, skal prøven være bestået med karakteren minimum 02. For arbejdsmarkedsuddannelser, som indgår i uddannelsen, anvendes bedømmelsen Bestået/Ikke bestået.
Stk. 6. Ved uddannelsens afslutning udsteder det faglige udvalg et svendebrev til lærlingen som dokumentation for, at lærlingen har opnået kompetence inden for uddannelsen.
På svendebrevet anføres den samlede karakter for prøven.
§ 7. Skolen afholder en afsluttende prøve som afslutning på sidste skoleperiode i specialet produktivitet.
Prøven udgør en svendeprøve.
Prøven består af en mundtlig delprøve i en projektopgave og en mundtlig delprøve i en opgave tildelt ved lodtrækning.
Den mundtlige prøves indhold tilrettelægges af skolen efter samråd med det faglige udvalg.
Prøven bedømmes efter 7-trinsskalaen.
Lærlingen skal inden aflæggelse af den afsluttende prøve have gennemført alle fag i hovedforløbet, herunder grundfag, valgfri specialefag og uddannelsesspecifikke fag.
Stk. 2. Den mundtlige prøve består af to delprøver og har en samlet varighed af 30 minutter inklusive votering.
Prøven gennemføres på følgende måde:
1) Den mundtlige delprøve i en projektopgave udgøres af en uddybning og et forsvar af både problemformulering for projektet og selve projektet.
Projektets problemformulering udarbejdes i lærlingens næstsidste skoleperiode og godkendes af både skole og oplæringsvirksomhed.
Projektet skal omfatte oplæringsvirksomhedsresearch, problemanalyse og anbefalinger af problemløsningsaktiviteter inden for uddannelsens kompetencemål.
Projektet udarbejdes inden for en varighed på 2 sammenhængende undervisningsuger i lærlingens sidste skoleperiode.
I næstsidste skoleperiode skal lærlingen udarbejde en synopsis for svendeprøvens projekt.
Synopsen skal udarbejdes inden for 8 hovedgrupper, der er beskrevet i uddannelsens censorvejledning.
2) Den mundtlige delprøve i en opgave tildelt ved lodtrækning udgøres af lærlingens mundtlige besvarelse af den tildelte opgave.
Lærlingen har 30 minutters forberedelse.
Stk. 3. Svendeprøven bedømmes af en eksaminator og normalt 2 censorer (skuemestre). Der afgives en karakter for henholdsvis lærlingens mundtlige præstation for projektet, henholdsvis en karakter for elevens mundtlige præstation i den lodtrukne opgave.
Den endelige karakter udgøres af et vægtet gennemsnit af prøvekaraktererne.
I det vægtede gennemsnit indgår den mundtlige prøve i projektopgaven med 50 pct., og den mundtlige prøve i opgaven tildelt ved lodtrækning med 50 pct.
For at bestå prøven, skal lærlingen mindst opnå karakteren 02 i de to afgivne karakterer.
 Stk. 4. Prøvens grundelementer er følgende:
 1) Mål og krav, hvorefter lærlingen skal demonstrere viden om det teoretiske faglige indhold der er i uddannelsens kompetencemål.
 2) Eksaminationsgrundlaget, som er lærlingens problemorienteret projektopgave.
 3) Bedømmelsesgrundlag, som udgøres af lærlingens individuelle og samlede præstation i besvarelsen og uddybning af projektopgaven og af den lodtrukne opgave.
4) Bedømmelseskriterierne, der danner baggrund for en helhedsvurdering af målopfyldelsen.
De generelle bedømmelseskriterier for prøven er lærlingens evne til at:
 a) Dokumentere og argumentere for problemstillingers progression.
 b) Udvise en kvalitetsbevidsthed over den samlede produktion vedrørende forskrifter, procedurer og lignende.
 c) Redegøre for samarbejde og fleksibilitet i integrationen af fornuftige arbejdsprocesser.
 d) Redegøre for tværorganisatorisk planlægning, samarbejde og fleksibilitet.
Stk. 5. For at der kan udstedes skolebevis, skal lærlingen have opnået et gennemsnit på mindst 02 af alle uddannelsesspecifikke fag i hovedforløbet.
For lærlinge, der afslutter uddannelsen industrioperatør, skal prøven være bestået med karakteren minimum 02. For arbejdsmarkedsuddannelser, som indgår i uddannelsen, anvendes bedømmelsen Bestået/Ikke bestået.
Stk. 6. Ved uddannelsens afslutning udsteder det faglige udvalg et svendebrev til lærlingen som dokumentation for, at lærlingen har opnået kompetence inden for uddannelsen.
På svendebrevet anføres den samlede karakter for prøven.
Ikrafttrædelse og overgangsbestemmelser § 8. Bekendtgørelsen træder i kraft den 1. august 2022.
 Stk. 2. Bekendtgørelse nr. 383 af 10. marts 2021 om erhvervsuddannelsen til industrioperatør ophæves.
Stk. 3. Bekendtgørelsen finder ikke anvendelse for elever, som er påbegyndt eller overgået til uddannelsen før bekendtgørelsens ikrafttræden.
For sådanne elever finder de hidtil gældende regler i bekendtgørelse nr. nr. 383 af 10. marts 2021 om erhvervsuddannelsen til industrioperatør anvendelse.
 Stk. 4. Elever, som nævnt i stk. 3, kan i overensstemmelse med overgangsordninger fastsat af skolen i den lokale undervisningsplan og efter aftale med den eventuelle oplæringsvirksomhed overgå til uddannelsen efter denne bekendtgørelse.
