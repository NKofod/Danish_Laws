Betænkning afgivet af Indfødsretsudvalget den 17. december 2020 Betænkning over Forslag til folketingsbeslutning om frakendelse af statsborgerskab ved bandekriminalitet [af Morten Dahlin (V) m.fl.]:
1. Ændringsforslag Nye Borgerlige har stillet 1 ændringsforslag til beslutningsforslaget.
2. Indstillinger Et flertal i udvalget (S, RV, SF og EL) indstiller beslutningsforslaget til forkastelse ved 2. (sidste) behandling.
Flertallet vil stemme imod det stillede ændringsforslag.
Et mindretal i udvalget (V og KF) indstiller beslutningsforslaget til vedtagelse uændret.
Mindretallet vil stemme imod det stillede ændringsforslag.
 Et andet mindretal (DF og NB) indstiller beslutningsforslaget til vedtagelse med det stillede ændringsforslag.
 Liberal Alliance, Alternativet, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
3. Politiske bemærkninger Radikale Venstre Radikale Venstres medlem af udvalget mener, at beslutningsforslaget om fratagelse af statsborgerskab ved bandekriminalitet, medmindre de bliver statsløse, er konventionsstridigt og eventuelt erstatningspådragende.
Der er to betragtninger, som gør sig gældende.
For det første er der nogle konventionsmæssige betragtninger, og dernæst er der nogle betragtninger om risiko for idømmelse af erstatning ved Menneskerettighedsdomstolen.
RV er noget uforstående over for beslutningsforslaget, for så vidt som tidligere regeringer har sagt, at vi er bundet af konventionerne og kun kan fratage statsborgerskab i det omfang, handlinger kan være til alvorlig skade for statens interesser, jf. straffelovens kap. 12 og 13, og at tidligere regeringer har ment, at bandekriminalitet ikke er at betragte som forbrydelser mod staten.
Almindelig kriminalitet rokker jo ikke ved statens sikkerhed.
Med hensyn til betragtningen om Menneskerettighedsdomstolen ligger der heri, at det giver rigtig dårlig mening for RV at gennemføre en lovgivning, som medfører, at vi efterfølgende taber sager ved Menneskerettighedsdomstolen.
Beslutningsforslaget kan altså betyde, at staten ender med at skulle betale erstatning til bandemedlemmer, dvs. dømte efter bandeparagraffen.
 RV støtter således ikke beslutningsforslaget allerede af den grund, at man hidtil politisk og konventionsmæssigt har ment, at bandekriminalitet ikke er en trussel mod statens sikkerhed.
Enhedslisten Enhedslistens medlem af udvalget mener, at beslutningsforslaget er overflødigt og imod de retsstatsprincipper, som vores samfund bygger på.
Opnåelse af statsborgerskab er en meget lang og kompliceret proces, der stiller rigtig mange krav til ansøgeren.
Når en person endelig kan modtage dansk statsborgerskab, er der således opnået en utrolig stærk tilknytning til Danmark, hvorfor det i praksis i næsten alle tilfælde ikke vil kunne lade sig gøre at fratage statsborgerskabet og udvise vedkommende uden at handle i strid med menneskerettighederne.
I EL betragter vi menneskerettighederne som en vigtig del af borgernes værn mod skiftende folketingsflertal og som et element, der altid er med til at sikre en minimumsstandard for, hvordan Danmark kan behandle sine borgere.
At fratage nogen statsborgerskab er meget indgribende, og det vil have karakter af dobbeltstraf, hvis man ud over en frihedsstraf også får frataget sit statsborgerskab.
Det vil stride mod det grundlovsfæstede princip om, at alle er lige for loven.
EL kan således ikke støtte forslaget.
4. Ændringsforslag med bemærkninger Ændringsforslag Til teksten Af et mindretal (NB), tiltrådt af et mindretal (DF):
 1) Ordene »i videst muligt omfang« udgår.
[Mulighed for frakendelse af statsborgerskab med statsløshed som konsekvens] Bemærkninger Til nr. 1 Forslagsstilleren ønsker, at bandekriminelle kan få frataget deres danske statsborgerskab, selv om dette medfører, at den pågældende bliver statsløs.
5. Udvalgsarbejdet Beslutningsforslaget blev fremsat den 20. oktober 2020 og var til 1. behandling den 1. december 2020. Beslutningsforslaget blev efter 1. behandling henvist til behandling i Indfødsretsudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 2 møder.
Bilag Under udvalgsarbejdet er der omdelt 3 bilag på beslutningsforslaget.
Birgitte Vind (S) Camilla Fabricius (S) Lars Aslan Rasmussen (S) Malte Larsen (S) Rasmus Stoklund (S) Rasmus Horn Langhoff (S) Susan Kronborg (RV) Anne Valentina Berthelsen (SF) Peder Hvelplund (EL) Jan E.
Jørgensen (V) nfmd.
Morten Dahlin (V) Kim Valentin (V) Mads Fuglede (V) Marie Krarup (DF) fmd.
Morten Messerschmidt (DF) Marcus Knuth (KF) Mette Thiesen (NB) Liberal Alliance, Alternativet, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
