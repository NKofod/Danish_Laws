 I henhold til § 7 i bekendtgørelse af 5. april 1972 om gymnasiale  

 suppleringskurser fastsættes hermed følgeende bestemmelser for afholdelse af  

 afsluttende prøver ved gymnasiale suppleringskurser:
A.
Tilmelding.
1. Lederen for et gymnasialt suppleringskursus skal  

 senest den 1. oktober henholdsvis den 1. marts meddele Direktoratet for  

 Gymnasieskolerne og HF, hvor mange kursister der agtes underkastet  

 afsluttende prøve efter kursus af et halvt års varighed i eksamensterminen  

 december/januar henholdsvis maj/juni, og hvilke lærere der skal eksaminere  

 ved de pågældende prøver.
Tilmelding sker på særlige blanketter, der kan  

 rekvireres i direktoratet.
Samtidig indsendes skema over læsepensum for hvert  

 hold og hvert fag i to eksemplarer til direktoratets godkendelse.
 2. Tilmelding af hold ved kursus af et helt års  

 varighed sker efter retningslinier som nævnt under 1; dog afholdes eksamen  

 kun i maj/juni og lederen skal her tilmelde holdene senest 5. december, mens  

 læsepensum indsendes til godkendelse senest 1. marts.
3. Personer der opfylder betingelserne for optagelse  

 på et gymnasialt suppleringskursus, men ikke har fulgt undervisningen på et  

 sådant, kan selv tilmelde sig til en afsluttende prøve.
En sådan prøve kan  

 afholdes i en af eksamensterminerne maj/juni, august/september eller  

 december/januar; tilmelding til eksamen i december/januar modtages dog kun  

 til sådanne prøver, hvor der tillige er tilmeldt hold til prøve.
Tilmelding  

 til prøve skal ske senest den 1. marts, den 1. juli henholdsvis den 1.  

 oktober.
Senest 1 måned før tilmelding til eksamen skal den selvstuderende  

 indsende skema over læsepensum i faget til godkendelse i Direktoratet for  

 Gymnasieskolerne og HF.
De nødvendige blanketter hertil rekvireres i  

 direktoratet; det vil normalt være nødvendigt for den selvstuderende at  

 skaffe sig en faglærers bistand til udfyldelse af læsepensaskemaerne.
 4. Dersom der er givet særlig tilladelse til, at en  

 studerende gennemfører et gymnasialt suppleringskursus i et fag ved, at han  

 følger undervisningen i det pågældende fag i mindst et år i en klasse på et  

 gymnasium, et HF-kursus eller et studenterkursus, kan vedkommende tilmeldes  

 eksamen i faget sammen med den klasse, hvis undervisning han følger.
 5. Man kan højst tre gange melde sig til prøve i samme  

 fag på samme prøveniveau.
B.
Prøvelsernes afholdelse.
De skriftlige og mundtlige prøver ved gymnasiale suppleringskursus  

 afholdes efter de til enhver tid gældende regler for studentereksamen/højere  

 forberedelseseksamen.
Dog kan der i henhold til ovennævnte bekendtgørelses §  

 6 stk. 2 afholdes prøver i et særligt fastsat delpensum for et fag.
Tidspunkt  

 for prøverne og beskikkelse af censorer meddeles af Direktoratet for  

 Gymnasieskolerne og HF; dog afholdes den lille latinprøve efter reglerne i  

 bekendtgørelse nr. 231 af 10. juli 1964.
 Lederen for et gymnasialt suppleringskursus fører den autoriserede  

 eksamensprotokol og underskriver eksamensbeviserne.
 En selvstuderende får udstedt bevis for bestået prøve ved det kursus, hvor  

 direktoratet henlægger prøven.
 Skemaer til udstedelse af eksamensbeviser kan rekvireres i direktoratet.
 Kursernes indberetning om eksamens udfald - eventuelt ved fotokopi fra  

 eksamensprotokollen i naturlig størrelse - sendes umiddelbart efter eksamens  

 afslutning til Direktoratet for Gymnasieskolerne og HF.
 Ansøgninger om dispensation fra ovennævnte bestemmelser stiles til  

 Direktoratet for Gymnasieskolerne og HF.
