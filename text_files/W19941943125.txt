Fonde og legater, oplysningspligt Reference: LL § 7 z, SKL § 7 B og LV 93 A.A.1.3.1, A.L.2.2 Fonde og legater, oplysningspligt, uddelinger Ligningsrådet fandt, at ydelser fra forskellige selvstændige  

 fonde og legater, hvis formål er at støtte  

 sygdomsbekæmpelse og -forskning, ikke i relation til bestemmelserne i  

 LL § 7 z og SKL § 7 B kan anses for at hidrøre fra samme organisation.  

 Rådet fandt imidlertid, at der i tilfælde, hvor det må  

 antages, at ydelser til samme person fra forskellige fonde, legater m.v.  

 vilkårligt (systematisk) er opdelt på de pågældende  

 ydere i den hensigt at omgå skattepligt for modtageren, må ske  

 sammenlægning af de samlede ydelser i vedkommende indkomstår.
 Ligningsrådet blev af et revisionsfirma anmodet om bindende  

 forhåndsbesked om spørgsmålet, hvorvidt 15 fonde og  

 legater i tilfælde, hvor en sygdomsramt person har behov for et  

 hjælpemiddeleller lignende, der koster over 5.000 kr., kunne lade  

 uddelingen ske fra to fonde m.v. i stedet for en fond m.v., og derved dels  

 undgå at skulle administrere oplysningssedler m.v., dels undgå  

 beskatning af modtageren i medfør af LL § 7 z.
 Det var oplyst, at de pågældende 15 fonde og legater alle har  

 til formål at støtte sygdomsbekæmpelse og -forskning. 12  

 af fondene har fælles bestyrelse, bestående af en  

 sygdomsbekæmpende forenings formand og direktør samt en  

 læge.
Fondene og legaterne uddeler to former for legater, et »almindeligt« og et  

 »udvidet«.
Det 'almindelige legat' overstiger aldrig 5.000 kr., medens det  

 'udvidede legat' kan overstige 5.000 kr., idet det uddeles til  

 hjælpemidler eller lignende.
 Fondene og legaterne har en stående fritagelse efter LL § 7 z til at  

 kunne uddele op til 5.000 kr. årligt, uden at der indtræder  

 skattepligt for modtageren, respektive oplysningspligt efter SKL § 7 B.
Det fremgår af cirkulære til LL nr. 96 af 22-6 1993, pkt.  

 2.1.23, at der ved anvendelsen af de nævnte bestemmelser sker  

 sammenlægning af de samlede ydelser i et indkomstår fra samme  

 organisation.
Det fremgår endvidere af cirkulærets pkt. 2.1.23,  

 at der ikke sker sammenlægning af ydelser fra forskellige  

 organisationer.
Det pågældende revisionsfirma var af den opfattelse, at  

 fondene og legaterne var selvstændige juridiske personer og  

 selvstændige skattesubjekter, og at der derfor ikke var tale om samme  

 organisation.
Den omstændighed, at bestyrelsen i 12 af fondene var den  

 samme, kunne efter revisionsfirmaets opfattelse ikke fratage  

 fondene/legaterne deres status som selvstændige juridiske personer.  

 Stifterne har ønsket, at den pågældende forening skulle  

 bestyre fondene/legaterne, men der er i øvrigt ikke nogen  

 sammenhæng mellem disse.
Selvstændigheden blev i øvrigt  

 understreget af, at fondsmyndigheden har nægtet at tillade en  

 sammenlægning, uanset at formålene stort set er identiske.
 Ligningsrådet fandt som udgangspunkt, at ydelser fra forskellige  

 fonde, legater m.v., der er selvstændige retssubjekter, ikke kan anses  

 for at hidrøre samme organisation, jf. cirkulære til LL nr. 96  

 af 22/6 1993, pkt. 2.1.23. Rådet fandt imidlertid, at der i  

 tilfælde, hvor det må antages, at ydelser til samme person fra  

 forskellige fonde, legater m.v. vilkårligt (systematisk) er opdelt  

 på de pågældende ydere i den hensigt at omgå  

 skattepligten efter LL § 7 z, må ske sammenlægning af de samlede  

 ydelser i vedkommende indkomstår.
 I det foreliggende tilfælde fandt Ligningsrådet ikke at kunne  

 besvare det stillede spørgsmål med fornøden sikkerhed,  

 hvorfor forespørgslen blev afvist i henhold til BF § 3.
