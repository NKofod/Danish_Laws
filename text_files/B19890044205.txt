 I medfør af § 1, stk. 1 og 2, § 7 og § 16, stk. 6, i lov om administration  

 af Det Europæiske Økonomiske Fællesskabs forordninger om markedsordninger for  

 landbrugsvarer m.v., jf. lovbekendtgørelse nr. 731 af 13. november 1987  

 fastsættes:
 § 1.  Der kan ydes støtte til mindre kornproducenter i  

 overensstemmelse med De Europæiske Fællesskabers forordninger herom.
 Stk. 2.  Udover de af De Europæiske Fællesskaber  

 fastsatte betingelser for udbetaling af støtte skal de i §§ 2-6 anførte  

 betingelser være opfyldt.
 § 2.  Støtten kan alene ydes til producenter, som har  

 markedsført mindst 10 t korn i det pågældende markedsår.
 Stk. 2.  Støtten kan endvidere kun ydes til producenter  

 med et samlet dyrket areal, herunder evt. forpagtede arealer, på mindst 5,0  

 ha og indtil 100,0 ha.
 § 3.  Ansøgninger om støtteudbetaling imødekommes  

 således, at mindre producenter har prioritet for større producenter opgjort  

 efter det samlede dyrkede areal, jf. § 2, stk. 2.
 Stk. 2.  Ansøgninger om ydelse af støtte i henhold til §  

 1 kan kun imødekommes i det omfang, ansøgningerne kan finansieres af det  

 beløb, som stilles til rådighed af De Europæiske Fællesskaber.
 Stk. 3.  Hver producent kan maksimalt få udbetalt et  

 støttebeløb, svarende til medansvarsafgiften for det pågældende markedsår for  

 25 t korn.
§ 4.  Ansøgning om støtte indsendes til  

 EF-direktoratet, Frederiksborggade 18, 1360 København K.
Til ansøgningen skal  

 anvendes et særligt ansøgningsskema, som kan rekvireres hos direktoratet.
 Stk. 2.  Ansøgningen skal være bilagt kopi af faktura,  

 hvoraf fremgår, at der i forbindelse med kornsalget er erlagt  

 medansvarsafgift for korn i et omfang af mindst 10 t, jf. § 2, stk. 1,  

 medmindre der af køberen afgives attestation herom i ansøgningen.
Stk. 3.  En ansøgning med væsentlige fejl eller mangler  

 tages ikke i betragtning, men returneres til ansøgeren.
En sådan ansøgning  

 kan dog tages op til behandling, såfremt den i behørig stand modtages i  

 EF-direktoratet inden for en af direktoratet fastsat tidsfrist.
 § 5.  Ansøgningen skal være modtaget i EF-direktoratet  

 senest kl. 16 den 2. oktober 1989. Ansøgninger, der indkommer senere end den  

 angivne frist, kan ikke tages i betragtning.
 Stk. 2.  Støtten udbetales af EF-direktoratet i perioden  

 fra 15. oktober til 31. december 1989.
§ 6.  Det påhviler producenten at opbevare regnskaber  

 m.v. i et sådant omfang, at rigtigheden af de afgivne oplysninger kan  

 dokumenteres.
Herunder skal producenten ved faktura eller lignende kunne  

 dokumentere, hvornår markedsføring af korn har fundet sted.
 Stk. 2.  Det i stk. 1 nævnte materiale skal opbevares i  

 mindst 5 år.
 § 7.  Overtrædelse af § 6, stk. 1 og 2, straffes med  

 bøde, medmindre højere straf er forskyldt i henhold til § 16 i lov om  

 administration af Det Europæiske Økonomiske Fællesskabs forordninger om  

 markedsordninger for landbrugsvarer m.v., jf. lovbekendtgørelse nr. 731 af  

 13. november 1987.
 Stk. 2.  For overtrædelser, der begås af aktieselskaber,  

 andelsselskaber og lign., kan der pålægges selskabet som sådant bødeansvar.
 § 8.  Denne bekendtgørelse træder i kraft den 1. juli  

 1989.
 Stk. 2.  Bekendtgørelse nr. 754 af 9. december 1988 om  

 ydelse af en særlig støtte til mindre kornproducenter ophæves.
