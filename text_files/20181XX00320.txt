Skriftlig fremsættelse (28. november 2018) Udlændinge- og integrationsministeren (Inger Støjberg):
 Herved tillader jeg mig for Folketinget at fremsætte:
Forslag til lov om ændring af udlændingeloven og lov om dansk indfødsret (Ændring af reglerne om anbringelse af uledsagede mindreårige udlændinge, justering af klageadgang i sager om frihedsberøvelse, præcisering af reglerne vedrørende politiets visitation af udlændinge ved udsendelse, kompetenceændringer som følge af nedlæggelse af Statsforvaltningen m.v.) (Lovforslag nr.
L 118) Med lovforslaget foretages en række ændringer af udlændingeloven og lov om dansk indfødsret.
Der foreslås således en række ændringer af reglerne i udlændingeloven om anbringelse af uledsagede mindreårige udlændinge.
Det foreslås bl.a., at der tilvejebringes hjemmel til at fastsætte regler om anvendelsen af og forholdene under anbringelser efter udlændingeloven.
Endvidere foreslås det at indføre adgang til at træffe foreløbige afgørelser om ændring af anbringelsessted, ligesom der foreslås indført adgang til i særlige tilfælde at anbringe uledsagede mindreårige udlændinge under 12 år på delvis lukkede døgninstitutioner.
Endvidere foreslås det at overføre klageadgangen for klager over politiets afgørelser vedrørende administrativ frihedsberøvelse efter udlændingeloven fra udlændinge- og integrationsministeren til Rigspolitichefen.
Det foreslås herudover, at der fastsættes en udtømmende opregning af, hvornår en administrativ frihedsberøvelse efter udlændingeloven kan forlænges ud over 6 måneder med i alt yderligere 12 måneder til i alt 18 måneder.
Desuden foreslås det, at politiets adgang til at foretage legemsbesigtigelse og legemsundersøgelse af udlændinge, der er frihedsberøvet efter udlændingelovens § 36, fremover reguleres i udlændingeloven, og at betingelserne for at foretage indgreb over for en udlænding fremover svarer til betingelserne for at foretage indgreb over for en person, der anholdes.
Tilsvarende foreslås at gælde udlændinge, der er varetægtsfængslet efter udlændingelovens § 35, stk. 1 og 2.
 Som følge af nedlæggelsen af Statsforvaltningen pr. 1. april 2019 foreslås det endvidere, hvilke myndigheder der skal varetage de opgaver efter udlændingeloven og indfødsretsloven, som i dag varetages af Statsforvaltningen.
 Lovforslaget indeholder derudover en præcisering af reglerne om forbud mod voldelig og truende adfærd på asylcentrene.
 Endelig indeholder lovforslaget lovtekniske præciseringer som følge af, at opholdsordningen for medfølgende familie til hjemvendende udlandsdanskere med visse beskæftigelsesmæssige kvalifikationer blev ophævet med virkning fra 1. juli 2018.
 Det foreslås, at lovforslaget træder i kraft den 1. marts 2019, dog således at de foreslåede ændringer som følge af Statsforvaltningens nedlæggelse træder i kraft den 1. april 2019.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
