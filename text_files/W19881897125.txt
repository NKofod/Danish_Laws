 Investeringsfradragslovens § 2, stk. 3, blev anset for anvendelig i et  

 tilfælde, hvor et nystiftet selskab med et ægtepar som anpartshavere og  

 direktører overtog et selskab, der var gået konkurs, og hvori begge  

 ægtefæller ligeledes var direktører, medens den ene ægtefælle og et  

 mindreårigt barn var anpartshavere.
 Selskabet A ApS klagede over, at de stedlige skattemyndigheder havde  

 forhøjet selskabets indkomst for skatteåret 1983/84 med 254.516 kr. i ikke  

 godkendt investeringsfradrag.
 Det var oplyst, at det nuværende selskab drev samme virksomhed som et  

 tidligere selskab B.
Som følge af økonomiske vanskeligheder var det tidligere selskab gået  

 konkurs.
Ved købekontrakt i september 1982 var det med kreditorernes samtykke  

 overtaget af det nystiftede selskab A ApS.
I henhold til købekontrakten havde  

 det nye selskab overtaget samtlige driftsmidler og det gamle selskabs  

 forpligtelser over for banker, personale og øvrige kreditorer.
Det gamle selskab B var stiftet i 1974 med en anpartskapital på 30.000  

 kr., som oprindelig var fordelt med 24.000 kr. til C og 6.000 kr. til hendes  

 moder.
I 1976 havde C overdraget 20.000 kr. af sin anpartskapital til  

 moderen, som herefter i 1977 med godkendelse af overøvrigheden havde  

 overdraget 24.000 kr. af sin anpartskapital til et barnebarn, der var søn af  

 C.
På det tidspunkt, da B ApS gik konkurs, ejede C således 4.000 kr. af  

 selskabets anpartskapital og sønnen, der på daværende tidspunkt var 10-12 år,  

 26.000 kr.
I det gamle selskab var C og hendes mand direktører.
Hele  

 anpartskapitalen i det nye selskab A ejedes af C og hendes mand.
 Det fremgik endvidere af sagen, at købekontrakten fra september 1982 var  

 underskrevet på det gamle selskabs vegne af direktørerne C og C's mand, som  

 ligeledes som anpartshavere havde underskrevet købekontrakten for det købende  

 selskab A.
 De stedlige skattemyndigheder havde nægtet investeringsfradrag under  

 henvisning til bestemmelsen i den tidligere investeringsfradragslovs § 2,  

 stk. 3. Herefter kan der ikke ydes investeringsfradrag, hvis den ene af  

 parterne i overdragelsen på grund af selskabets vedtægtsbestemmelser, aftale  

 eller fælles ledelse har en bestemmende indflydelse på den anden parts  

 handlemåde.
Selskabets advokat gjorde gældende, at der ikke som angivet var tale om  

 nogen bestemmende indflydelse, idet det havde været banken og kreditorerne,  

 der var de bestemmende og kunne have nægtet at godkende handlen, hvis der  

 f.eks. havde været tale om, at der var handlet for billigt.
Der havde således  

 været tale om, at de overdragne aktiver var købt i fri handel mellem  

 uafhængige parter med modstående interesser.
Efter det i sagen oplyste fandt Landsskatteretten, at overdragelsen af  

 driftsmidler fra det tidligere til det nye selskab måtte anses for omfattet  

 af investeringsfradragslovens § 2, stk. 3, om afskærelse af  

 investeringsfradrag.
Der måtte anses at have været bestemmende indflydelse  

 fra den ene part på den andens handlemåde, idet det købende selskabs  

 hovedanpartshaver var værge for det tidligere selskabs mindreårige  

 hovedanpartshaver (deres barn), ligesom det erhvervende selskabs  

 hovedanpartshaver var direktør i begge selskaber.
Den påklagede ansættelse  

 blev følgelig stadfæstet.
