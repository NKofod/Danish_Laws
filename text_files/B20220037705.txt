Bekendtgørelse om pulje til bedre busfremkommelighed i hele landet I medfør af tekstanmærkning nr. 121 ad § 28.53.05. til § 28 på finanslov for finansåret 2022 fastsættes efter bemyndigelse:
Anvendelsesområde § 1. På Finansloven for 2022 er der som følge af »Aftale mellem regeringen, Socialistisk Folkeparti, Radikale Venstre og Enhedslisten om udmøntning af investeringsmidler« i »Bedre og billigere kollektiv trafik for perioden 2022-2035 af juni 2021« afsat en pulje på 100 mio. kr. til bedre busfremkommelighed.
 Stk. 2. Formålet med bekendtgørelsen er at regulere udmøntning af midler fra puljen, der målrettes tilskud til projekter, der kan øge busfremkommeligheden i hele landet.
Statsligt tilskud § 2. Det statslige tilskud til et busfremkommelighedsprojekt udgør maksimalt 50 pct. af det samlede beløb.
Ansøger bidrager selv med mindst 50 pct. af det samlede beløb.
 Stk. 2. Det statslige tilskud kan ydes i årene 2022 eller 2023.
 Stk. 3. Trafikstyrelsen kan indstille til, at der til konkrete projekter stilles vilkår for tilskud eller tilsagn om tilskud.
 Stk. 4. Hvis der søges om tilskud til indkøb af udstyr, der kan videresælges, skal det angives i ansøgningen, for hvilken periode udstyret vil blive anvendt i projektet, som der søges tilskud til.
 § 3. Tilskudsmodtagers egenfinansiering, jf. § 2, stk. 1, kan ikke dækkes af andre statslige puljer inden for Transportministeriets område.
Ansøgning om tilskud § 4. Ansøgning om tilskud kan indgives til Trafikstyrelsen af offentlige myndigheder, trafikselskaber og offentligt ejede selskaber.
Stk. 2. Offentlige myndigheder, trafikselskaber og offentligt ejede selskaber kan indgå i et samarbejde mellem flere ansøgningsberettigede og med andre parter om et projekt.
Dog kan kun én ansøgningsberettiget part være ansvarlig for anvendelsen af tildelte puljemidler.
Indgivelse af ansøgning og frister § 5. Ansøgning om tilskud skal indsendes via virk.dk og vedhæftes projektbeskrivelse og projektbudget, jf. bilag 1. Skabeloner til brug herfor er tilgængelige på Trafikstyrelsens hjemmeside.
 Stk. 2. En ansøgning om tilskud skal være modtaget i Trafikstyrelsen senest den 1. september 2022 eller 1. september 2023.
 Stk. 3. Trafikstyrelsen kan til enhver tid anmode om yderligere dokumentation i forbindelse med behandlingen af ansøgningen.
Procedure for politisk beslutningsproces § 6. Trafikstyrelsen udarbejder på baggrund af »Administrationsgrundlag for pulje til busfremkommelighed«, jf. bilag 1, indstilling om tildeling af tilskud til projekter, der kan forbedre busfremkommeligheden.
 § 7. Transportministeren forestår på baggrund af indstilling efter § 6, forhandlinger med ordførere fra forligskredsen, jf. § 1, om tildeling af tilskud til de enkelte busfremkommelighedsprojekter.
 Stk. 2. Parterne i forligskredsen kan stille vilkår for tilskud eller tilsagn om tilskud.
 § 8. Transportministeren giver meddelelse til Trafikstyrelsen om de beslutninger, der er truffet efter § 7, med henblik på, at Trafikstyrelsen forestår den praktiske administration heraf, jf. §§ 9-11.
 Administration, opfølgning m.v.
§ 9. Trafikstyrelsen giver meddelelse til ansøgerne om beslutninger om tildeling af tilskud til de enkelte busfremkommelighedsprojekter, jf. § 7, og forestår den praktiske udbetaling af puljemidler.
Tilskudsmodtager skal straks underrette Trafikstyrelsen, hvis Stk. 2. Ændring af et projekt kan godkendes af Trafikstyrelsen på betingelse af, at ændringen efter Trafikstyrelsens vurdering er i overensstemmelse med projektets formål, jf. projektbeskrivelsen.
Ansøgning om ændring af et projekt skal godkendes af Trafikstyrelsen, inden ændringen iværksættes.
Stk. 3. Tilskudsmodtager skal én gang om året afrapportere om projektets status til Trafikstyrelsen. Årlige afrapporteringer skal foreligge i løbet af januar og skal omfatte det foregående år.
Der skal endvidere foretages afrapportering af det endelige projekt.
 Stk. 4. Trafikstyrelsen fører tilsyn med, at reglerne i denne bekendtgørelse overholdes, og kan i den forbindelse anmode om enhver oplysning til brug herfor fra ansøgeren eller tilskudsmodtageren.
 Stk. 5. I det omfang ansøgeren anvender samarbejdspartnere, er ansøgeren forpligtet til i nødvendigt omfang at fremskaffe oplysninger fra den pågældende samarbejdspart.
Stk. 6. Tilskudsmodtager skal straks underrette Trafikstyrelsen, hvis 1) der foreligger forhold, som efter stk. 7 kan medføre krav om helt eller delvist bortfald af tilskud eller tilsagn om tilskud, 2) der foreligger forhold, som efter § 10 kan medføre krav om hel eller delvis tilbagebetaling af tilskud, eller 3) tilskudsmodtager skifter revisor i løbet af projektperioden.
Stk. 7. Trafikstyrelsen træffer beslutning om, at tilskuddet eller tilsagn om tilskud bortfalder, hvis 1) ansøger eller tilskudsmodtager har givet urigtige eller vildledende oplysninger, 2) ansøger eller tilskudsmodtager tilsidesætter sin underretningspligt efter stk. 6, 3) projektet ikke gennemføres i overensstemmelse med den godkendte ansøgning, eller eventuelle senere ændringer, som er godkendt af Trafikstyrelsen, 4) betingelserne for tilskud, herunder den til enhver tid gældende instruks for regnskab og den til enhver tid gældende revisionsinstruks, ikke opfyldes, eller 5) midlerne har været anvendt til andre formål end beskrevet i projektbeskrivelsen.
§ 10. Trafikstyrelsen kan kræve, at udbetalte tilskud skal tilbagebetales helt eller delvist, hvis 1) der er sket helt eller delvist bortfald af tilsagn om tilskud i henhold til § 9, stk. 7, eller 2) tilskudsmodtager efterfølgende får ydet tilskud fra anden side til dækning af udgifter, som er finansieret med tilskud fra puljen til busfremkommelighed.
§ 11. Hvis et udbetalt tilskud helt eller delvist skal tilbagebetales, opkræves det skyldige beløb til betaling senest 14 dage efter påkrav.
Rente fastsættes i overensstemmelse med renteloven og beregnes fra forfaldsdagen.
Regnskab og revision § 12. Den til enhver tid gældende regnskabs- og revisionsinstruks skal overholdes.
Stk. 2. Den pågældende udgave for henholdsvis regnskabs- og revisionsinstruks vil være tilgængelig på Trafikstyrelsens hjemmeside.
Dette materiale vil ligeledes kunne rekvireres ved henvendelse til Trafikstyrelsen.
Klageadgang § 13. Afgørelser truffet af Trafikstyrelsen i henhold til denne bekendtgørelse kan påklages til transportministeren.
Klagen skal sendes til Trafikstyrelsen senest 14 dage efter, at afgørelsen er kommet frem til klageren.
Trafikstyrelsen skal, hvis afgørelsen fastholdes, snarest og senest 14 dage efter modtagelse af klagen sende sagen og dens dokumenter til transportministeren.
Ikrafttræden § 14. Bekendtgørelsen træder i kraft den 1. april 2022.
Trafikstyrelsen, den 23. marts 2022 Carsten Falk Hansen / Jan Albrecht Bilag 1 Administrationsgrundlag for Pulje til bedre busfremkommelighed i hele landet 1. Grundlag for puljen Som en del af Udmøntning af investeringsmidler i Bedre og billigere kollektiv trafik for perioden 2022-2035 er der afsat en pulje på 100 mio. kr. til bedre busfremkommelighed i hele landet.
Puljen skal udmøntes i 2022 og 2023. I begge år er der afsat 50 mio. kr.
 Aftaleparterne har afsat 100 mio. kr. med krav om medfinansiering på min. 50 pct. til lokale og regionale busfremkommelighedsinitiativer, der særligt skal modvirke trængselsudfordringer og udmønte sig i køretidsbesparelser for bustrafikken.
 Af aftalen fremgår følgende:
Pulje til bedre busfremkommelighed i hele landet Busfremkommelighedstiltag vil hurtigt og effektivt kunne modvirke trængsel og passagerforsinkelser flere steder i landet.
Eksempler på tiltag, der kan forbedre busfremkommeligheden, er fremrykkede busstop ved busstoppestederne, omlægning af stationer og tiltag i og ved signalkryds.
Aftaleparterne er enige om at afsætte en pulje på 100 mio. kr. til statslig medfinansiering på op til 50 pct. af lokale og regionale busfremkommelighedsinitiativer, som særligt skal modvirke trængselsudfordringer og udmønte sig i køretidsbesparelser for bustrafikken.
2. Udmøntning Ansøgningerne skal have til formål at øge bussernes fremkommelighed, herunder at forbedre mulighederne for skift mellem transportmidler ved trafikale knudepunkter.
 Der prioriteres mellem ansøgninger på baggrund af følgende kriterier:
  At projektet øger bussernes fremkommelighed og rettidighed og dermed reducerer køretider i Danmark.
  At der skabes forbedringer for flest mulige passagerer i den kollektive trafik.
  At projektet bidrager til flere passagerer i den kollektive trafik.
  At projektet forbedrer sammenhængen mellem transportmidler - enten mellem busser eller mellem busser og andre transportmidler.
  At projektet effektiviserer busdriften.
 Der vil eksempelvis kunne ydes støtte til projekter inden for:
  Fremkommelighedsprojekter herunder ændring af vejanlæg og BRT.
  ITS for at sikre bedre busfremkommelighed.
  Busprioritering og tiltag i og ved signalkryds.
  Forbedringer af trafikale knudepunkter og skiftemuligheder, herunder terminaler og fremrykkede stoppesteder.
3. Økonomiske rammer Der er forudsat en medfinansiering af projekterne på maksimalt 50 pct.
Medfinansieringen omfatter det samlede projekt herunder forundersøgelser og projektering.
Ansøgerne skal reservere beløb til egenfinansiering på de relevante budgetter.
4. Procedure for ansøgning 4.1 Ansøgerkredsen Ansøgerkredsen er offentlige myndigheder, trafikselskaber og offentligt ejede selskaber.
Ønsker ansøger at gennemføre busfremkommelighedsprojekter på statsveje, da skal dette aftales med Vejdirektoratet.
I så fald bør det fremgå af ansøgningen, at der indgås/er indgået en sådan aftale med Vejdirektoratet.
4.2 Ansøgningsfrister Ansøgningsfristerne er henholdsvis den 1. september 2022 og den 1. september 2023. Ansøgningerne indsendes elektronisk via virk.dk.
4.3 Ansøgningens indhold Det forlanges, at ansøgningerne er gennemarbejdede og konkrete.
 Ansøgningsberettigede skal, udover ansøgningsblanketten på virk.dk, fremsende oplysninger om følgende indhold til Trafikstyrelsen:
 Projektets hovedformål  Beskrivelse af det konkrete projekt  Forventede resultater og effekter af projektet  Projektets budget  Projektets løbetid, herunder startdato og slutdato 4.4 Behandling af indkomne ansøgninger Trafikstyrelsen modtager, koordinerer og behandler ansøgningerne.
 Trafikstyrelsen fremsender indstillingsnotat til transportministeren, der i fællesskab med relevant forligskreds træffer beslutning om udmøntning.
 Trafikstyrelsen udmelder herefter tilsagn og afslag, hvilket i udgangspunktet senest finder sted tre måneder efter ansøgningsfristen.
4.5 Afrapportering Det er en forudsætning for tildeling af midler, at projektet indeholder en afrapportering af det endelige projekt samt en årlig afrapportering af status for længerevarende projekter.
Afrapporteringerne skal følge op på punkterne i ansøgningen.
De årlige afrapporteringer skal foreligge senest i løbet af januar.
 På den baggrund udarbejder Trafikstyrelsen en årlig status for projekterne, tilsagn om og anvendelse af støttemidler.
5. Skabeloner På hjemmesiden www.trafikstyrelsen.dk under fanerne Kollektiv trafik og Løbende tilskud og puljer ligger skabeloner, der anvendes til aftaler om projektsamarbejde, statusrapporter og afrapportering samt ansøgninger om ændringer af projektbeskrivelse og tidsplan.
