Ankestyrelsens principafgørelse D-4-97 om EØS-land - udland - dagpenge Resume:
Der kunne ikke gives afslag på dagpenge under sygdom i udlandet med den begrundelse, at det ikke var dokumenteret, at det af helbredsgrunde var nødvendigt at udsætte hjemrejsen.
Lønmodtageren var efter EF-reglerne omfattet af dansk lov og blev syg under ophold i et andet EØS-land. *) Love:
Lov om dagpenge ved sygdom eller fødsel - lovbekendtgørelse nr. 549 af 23. juni 1995 - § 40, stk. 2 Lov om sygedagpenge - lov nr. 563 af 9. juni 2006 - § 18 Note:
 *) Note: Se iøvrigt SM D-15- 95.
 Sagsfremstilling:
En lønmodtager modtog uddannelsesgodtgørelse fra sin A-kasse til et halvt års EDB-kursus i Italien.
Lønmodtageren blev sygemeldt den 23. december 1995, umiddelbart efter kursusets afslutning, og blev i Italien under sygdommen (influenza).
 Kommunen gav afslag på dagpenge i sygeperioden med henvisning til § 59 i Socialministeriets bekendtgørelse nr. 701 af 22. juli 1994, hvorefter der ved sygdom under ferieophold eller lignende i udlandet kun kan udbetales dagpenge, sålænge det af helbredsgrunde, dokumenteret ved fyldestgørende lægeerklæring, skønnes nødvendigt at udsætte hjemrejsen.
 Kommunen fandt ikke, at lønmodtagerens tilstand var af en sådan karakter, at det var nødvendigt at udsætte hjemrejsen.
 Afgørelse:
 Kommunen kunne ikke give lønmodtageren afslag på anmodning om sygedagpenge fra den 23. december 1995 med henvisning tilbestemmelsen om sygdom under ferie i udlandet i § 59 i Socialmini steriets bekendtgørelse nr. 701 af 22. juli 1994.
 Efter § 62 i bekendtgørelsen, jf. § 40, stk. 2 i dagpengeloven, gælder bestemmelserne efter bekendtgørelsens §§ 58-61 ikke for personer, der er omfattet af EF-reglerne om social sikring.
 Dagpengeudvalget ændrede således kommunens afgørelse.
 Sagen hjemvistes til kommunens vurdering af om lønmodtageren iøvrigt opfyldte betingelserne for at modtage sygedagpenge.
