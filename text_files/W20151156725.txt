Offererstatningslovens § 1 - nævnets stillingtagen til, om skaden skyldes en overtrædelse af straffeloven, nævnets j.nr. 14-520-04089 I n.j.nr. 14-520-04089 modtog Erstatningsnævnet i 2012 en ansøgning om erstatning fra en ansøger, der i 2009 havde pådraget sig et hovedtraume i form af en blødning i højre side af lillehjernen.
Ansøger huskede ikke selv tilskadekomsten.
Det var først antaget, at skaden var sket ved, at ansøger var faldet i en have under en havefest.
I forbindelse med en efterfølgende behandling af sagen hos Patientskadeankenævnet havde Retslægerådet imidlertid udtalt, at blødningen lægefagligt mest sandsynligt skyldtes et stump traume mod højre side af baghovedet.
Ansøger søgte derfor Erstatningsnævnet om erstatning.
Nævnet fandt det ikke på det foreliggende grundlag tilstrækkeligt sandsynliggjort, at traumet i givet fald var opstået som følge af en straffelovsovertrædelse.
Nævnet forelagde derfor sagen for Retslægerådet til en vurdering af, hvorvidt ansøgers hovedtraume mest sandsynligt skyldtes et overgreb fra en anden person, et fald eller lignende, en ikke-udefrakommende påvirkning eller en anden grund.
