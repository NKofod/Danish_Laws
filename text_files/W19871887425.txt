 Kursgevinsten på en beholdning af pantebreve på nom. op til 40 mio.
 kr., erhvervet for lånte midler, blev ikke beskattet, idet der ikke i  

 gældende lovgivning eller domspraksis fandtes tilstrækkelige holdepunkter for  

 beskatning.
 A klagede over, at de stedlige skattemyndigheder havde forhøjet hans  

 selvangivne indkomst for 1981 og 1982 med henholdsvis 191.491 kr. og 705.313  

 kr. i kursavancer (og tab) i forbindelse med indfrielse af pantebreve.
Det var oplyst, at klagerens beholdning af pantebreve for de nævnte år i  

 kursværdi havde andraget henholdsvis ca. 13,3 mio. kr. og ca. 25,4 mio. kr.  

 Det var videre oplyst, at klageren, der indtog en ledende post i en  

 erhvervsvirksomhed og selv var hovedaktionær i et tilknyttet aktieselskab,  

 havde erhvervet værdipapirerne fra virksomheden, overvejende gennem  

 lånefinansiering.
Klageren havde lånt 12 mio. kr. i hovedaktionærselskabet og  

 samme beløb gennem formidling af en bank.
Der forelå ikke sikkerhedsstillelse  

 i form af pant i den indkøbte værdipapirbeholdning til sikkerhed for de lånte  

 midler.
 Hovedaktionærselskabet var ikke anset for skattepligtigt i henhold til  

 ligningslovens § 4 af virksomhedens beholdning af obligationer og pantebreve.
Fra advokatens side blev det gjort gældende, at de omhandlede  

 værdipapirer, der hovedsagelig var pantebreve med en gennemsnitlig løbetid på  

 18 år, var købt på markedsvilkår.
Formålet med erhvervelsen havde været at  

 etablere en anlægskapital, der kunne give klageren en årlig indtægt i renter  

 og kursgevinst som supplement til hans direktørgage.
Efter advokatens  

 opfattelse var der med Højesterets dom af 28. april 1986 vedrørende Tage og  

 Poul Sønder taget principiel stilling til beskatningsmuligheden for  

 kursavancer i en aktionærlånssituation.
Advokaten henviste til, at dommen  

 lagde vægt på, at der ikke i kursavanceloven fra 1985 var indført regler om  

 beskatning i aktionærlånstilfælde, selv om spørgsmålet havde været overvejet.  

 Både i 1957 - ved indførelsen af ligningslovens § 4 - og i 1985 ved den nye  

 kursavancelovgivning kunne der have været lovgivet om forholdet, men det var  

 ikke sket.
Når næringssynspunktet ikke var påberåbt ved Højesteret i  

 ovennævnte sag, var det efter advokatens opfattelse, fordi forholdet klart  

 faldt uden for den almindelige næringsdefinition, dvs. handel med (køb og  

 salg af) fordringer.
Det ville være et ressikkerhedsbrud nu at udvide næring  

 til at omfatte formuestigning som delvis levevej.
Det var klart uholdbart på  

 denne måde at ændre afgørende ved den hidtidige anvendelse af  

 næringsbegrebet.
 Statsskattedirektoratet anførte, at der her var tale om en sondring mellem  

 sædvanlig porteføljepleje, som ikke gav beskatningsgrundlag, og en  

 systematisk opbygning af en selvstændig indtægtskilde, hvilket måtte have  

 antaget at foreligge her i sagen.
Der var efter Statsskattedirektoratets standpunkt tale om, at klageren  

 havde oprettet et bierhverv - en næring - med pantebrevsopkøb, og uanset der  

 ikke forelå salg, måtte hans beholdning anses for et varelager, der gav  

 grundlag for beskatning af indfrielsesgevinster parallelt med frugtbargørelse  

 af værdier i (andre) erhvervsvirksomheder.
Det måtte anses for nærliggende,  

 at klageren ville sælge ud i tilfælde af likviditetsmangel, nødlidende  

 pantebreve eller ændringer i rentemarginalen.
Beskatning kunne ikke anses  

 uforenelig med forudsætningerne i de periodevise lovreguleringer på området.
Landsskatteretten fandt at måtte give klageren medhold i, at der ikke i  

 gældende lovgivning eller domspraksis var tilstrækkelige holdepunkter for at  

 fastholde ansættelsen.
Hverken sagens betydelige absolutte størrelse,  

 finansieringen ved lånte midler eller de af Statsskattedirektoratet i øvrigt  

 fremhævede forhold ville efter rettens opfattelse under de foreliggende  

 omstændigheder kunne begrunde, at kursgevinsterne blev beskattet som  

 indtægtsskabende virksomhed efter reglerne om næringsbeskatning i  

 statsskatteloven.
 De påklagede ansættelser blev herefter i overensstemmelse med klagerens  

 påstand nedsat til de selvangivne beløb.
 LV 1986, E 5.3.
