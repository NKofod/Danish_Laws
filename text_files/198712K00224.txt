Nr LSF 224 Forslag til Lov om ændring af retsplejeloven (Legemsindgreb) Fremsat af Leif Hermann (SF) Carsten Andersen (SF) Margrete Auken (SF)  

 Ebba Strange (SF) den 24. februar 1988 § 1 I lov om rettens pleje, jf. lovbekendtgørelse nr. 567 af 1.
 september 1986, som ændret senest ved lov nr. 385 og 386 af 10.
 juni 1987, foretages følgende ændringer:
 1. § 199, stk. 3, ophæves.
 2. § 758, stk. 1, affattes således:
»Anholdelsen skal foretages så skånsomt, som omstændighederne tillader.
Politiet kan under iagttagelse af bestemmelserne i § 792 e foretage besigtigelse og undersøgelse af den anholdtes legeme og tøj med henblik på at fratage vedkommende genstande, som kan benyttes til vold eller undvigelse, eller som i øvrigt kan medføre fare for den anholdte eller andre.
Politiet kan tage sådanne effekter samt penge, der findes hos den anholdte, i bevaring.
Under anholdelsen er den pågældende i øvrigt ikke undergivet andre indskrænkninger i sin frihed, end anholdelsens øjemed og ordenshensyn nødvendiggør.« 3. Efter § 791 indsættes som nyt kapitel:
»Kapitel 72 Legemsindgreb § 792. Som led i efterforskningen kan der efter reglerne i dette kapitel foretages legemsindgreb mod sigtede og andre ved:
1) besigtigelse af legemets ydre, optagelse af fotografier, aftryk og lignende heraf samt visitation af det tøj, som den pågældende er iført (legemsbesigtigelse), 2) nærmere undersøgelse af legemet, herunder af dets hulrum, udtagelse af blodprøver eller andre tilsvarende prøver, røntgenundersøgelse og lignende (legemsundersøgelse).
Stk. 2. Legemsindgreb mod anholdte personer kan tillige finde sted efter § 758, stk. 1.
§ 792 a.
Legemsbesigtigelse af en sigtet må kun foretages, såfremt:
1) den pågældende med rimelig grund er mistænkt for en lovovertrædelse, der er undergivet offentlig påtale, og 2) indgrebet er af væsentlig betydning for efterforskningen.
 Stk. 2. Legemsundersøgelse af en sigtet må kun foretages, såfremt:
1) der er begrundet mistanke om, at den pågældende har gjort sig skyldig i en lovovertrædelse, der efter loven kan medføre fængsel i 1 år og 6 måneder eller derover, og 2) indgrebet er af afgørende betydning for efterforskningen.
§ 792 b.
Uden for de tilfælde, der er nævnt i § 792 a, stk. 1, nr.
2, kan optagelse af fingeraftryk og personfotografi med henblik på identifikation endvidere foretages, hvis den pågældende med rimelig grund er mistænkt for en lovovertrædelse, der efter loven kan medføre fængsel i 1 år og 6 måneder eller derover.
Stk. 2. Uden for de tilfælde, der er nævnt i § 792 a, stk. 2, nr. 1, kan udtagelse af blodprøver finde sted, såfremt der er begrundet mistanke om, at den pågældende har gjort sig skyldig i en lovovertrædelse, i hvis gerningsindhold indtagelse af spiritus eller euforiserende stoffer er et led.
Afgørelse herom træffes af politiet.
§ 792 c.
Afgørelse om legemsbesigtigelse og legemsundersøgelse uden for de tilfælde, der er omfattet af § 792 b, stk. 2, af en sigtet samt afgørelse om andre legemsundersøgelser af en sigtet træffes ved rettens kendelse.
I kendelsen anføres de konkrete omstændigheder i sagen, hvorpå det støttes, at betingelserne for indgrebet er opfyldt.
Kendelsen kan til enhver tid omgøres.
Stk. 2. Såfremt indgrebets øjemed ville forspildes, dersom retskendelse skulle afventes, kan politiet træffe beslutning om at foretage indgrebet.
I så fald skal politiet snarest muligt og senest inden 24 timer forelægge sagen for retten, der ved kendelse afgør, om indgrebet kan godkendes.
 Stk. 3. Inden retten træffer afgørelse efter stk. 1 eller stk. 2, 2.
pkt., skal der være givet den, mod hvem indgrebet retter sig, adgang til at udtale sig.
Stk. 4. Såfremt den sigtede meddeler skriftligt samtykke til, at indgrebet foretages, kan beslutning om legemsindgreb, jf. stk. 1, træffes af politiet.
§ 792 d.
Legemsindgreb over for en person, der ikke er sigtet, kan kun ske, såfremt den pågældende meddeler skriftligt samtykke, jf.
 dog stk. 2 og stk. 4.
Stk. 2. Legemsbesigtigelse, der ikke kræver afklædning, herunder optagelse af fotografier, aftryk og lignende af legemet og visitation af tøj, kan foretages over for en person, der ikke er sigtet, såfremt:
1) efterforskningen vedrører en lovovertrædelse, der efter loven kan medføre fængsel i 1 år og 6 måneder eller derover, og 2) indgrebet må antages at være af afgørende betydning for efterforskningen.
Stk. 3. Legemsindgreb i medfør af stk. 2 sker efter rettens kendelse.
Bestemmelserne i § 792 c, stk. 1, 2. og 3. pkt., samt stk. 2 og 3, finder tilsvarende anvendelse.
I stedet for direkte gennemtvingelse kan de i § 178 nævnte tvangsmidler anvendes til gennemførelse af legemsindgrebet.
Stk. 4. Under efterforskning på gerningsstedet i umiddelbar tilknytning til udøvelsen af en alvorlig voldsforbrydelse eller fremsættelse af trussel herom samt i andre efterforskningssituationer, hvor der er begrundet mistanke om, at nogen tilstedeværende på sin person skjuler våben, kan politiet foretage visitation af tøjet hos alle personer, der træffes på stedet, med henblik på at finde våben.
§ 792 e.
Et legemsindgreb må ikke foretages, såfremt det efter indgrebets formål, sagens betydning og den krænkelse og det ubehag, som indgrebet må antages at forvolde, ville være et uforholdsmæssigt indgreb.
Stk. 2. Legemsindgreb skal foretages så skånsomt, som omstændighederne tillader.
Det skal herved bl.a. iagttages, at et indgreb, der ellers kan føles krænkende for blufærdigheden, kun må foretages af personer af samme køn som den undersøgte eller af sundhedspersonale.
Kræver et sådant indgreb afklædning, må det kun overværes af personer af samme køn som den undersøgte eller af sundhedspersonale.
Stk. 3. Legemsundersøgelse, jf. § 792, stk. 1, nr. 2, må kun foretages under medvirken af en læge, så vidt muligt en embedslæge eller anden tilsvarende læge.
Lægen tager stilling til, om indgrebets gennemførelse under hensyn til den hermed forbundne smerte og risiko samt den undersøgte persons tilstand er lægeligt forsvarlig.
§ 792 f.
Politiet må ikke opbevare personfotografier og fingeraftryk med henblik på identifikation af personer, der ikke har været sigtet, eller som er frifundet, eller mod hvem påtale er opgivet.
Stk. 2. Politiet må ikke opbevare andet materiale og andre oplysninger, der er tilvejebragt ved legemsindgreb, og som vedrører personer, der ikke har været sigtet.
Stk. 3. Oplysninger og materiale, der er tilvejebragt ved indgreb, som retten nægter at godkende i medfør af § 792 c, stk. 2, 2.
pkt., eller som retten i medfør af § 746, stk. 1, finder uhjemlede, skal straks tilintetgøres.« 4. I § 794 ændres ordene »andre rum, gemmer eller person«  

 til:
 »andre rum og gemmer«.
 5. § 795, stk. 2, ophæves.
6. I § 797, stk. 2, nr. 2, ændres ordene »§ 795, stk. 1, nr.  

 2, litra a og b« til: »§ 795, nr. 2, litra a og b«.
 7. § 797, stk. 4, ophæves.
 8. § 800, stk. 5, ophæves.
§ 2 Loven træder i kraft dagen efter bekendtgørelsen i Lovtidende.
Bemærkninger til lovforslaget Almindelige bemærkninger Strafferetsplejeudvalget afgav den 23. april 1987 betænkning nr.
 1104/1987 om legemsindgreb under efterforskningen.
Justitsministeren har i et svar på et spørgsmål fra Folketingets Retsudvalg oplyst, at fremsættelse af lovforslag på grundlag af betænkningen afventer en betænkning fra strafferetsplejeudvalget om ransagning.
Denne betænkning forventes at være færdig i eftersommeren 1988.
Forslagsstillerne mener imidlertid, at bestemmelserne om legemsindgreb kan behandles allerede nu og fremsætter på den baggrund nærværende lovforslag.
Lovforslaget er i det store og hele identisk med lovudkastet, bortset fra at forslagsstillerne i modsætning til Strafferetsplejeudvalget ønsker at opretholde de gældende regler om, at legemsbesigtigelse og legemsundersøgelse forudgående skal godkendes af retten.
Lovforslaget adskiller sig også fra Strafferetsplejeudvalgets lovudkast for så vidt angår spørgsmålet om pligten til at destruere fingeraftryk.
Forslagsstillerne foreslår i modsætning til udvalget, at fingeraftryk fra personer, der ikke har været sigtet, eller som er frifundet, eller mod hvem påtale er opgivet, skal destrueres.
Lovforslaget indeholder forslag til en samlet regulering af legemsindgreb i strafferetsplejen i form af et særligt kapitel 72 i retsplejeloven herom.
Det foreslås, at alle bestemmelser om legemsindgreb under efterforskning - bortset fra den særlige regel i § 758, stk. 1, om visitation af anholdte personer, hvilken regel har en sikkerhedsmæssig baggrund - samles i dette kapitel, der placeres efter kapitlet om indgreb i meddelelseshemmeligheden, som blev indsat i retsplejeloven ved lov nr. 227 af 6. juni 1985. Herved bliver reglerne om legemsindgreb placeret som en naturlig fortsættelse af de kapitler, der allerede er revideret som resultat af den igangværende reform af straffeprocessen.
De gældende spredte bestemmelser om legemsindgreb foreslås samtidig ophævet.
Kapitel 73 om ransagning vil herefter alene vedrøre ransagning af bolig, rum og gemmer (ejendomsindgreb).
Det foreslås, at kapitel 72 får overskriften »Legemsindgreb«.
De indgreb, der er omfattet af denne betegnelse, er beskrevet i den vejledende oversigt i betænkningen side 38-39 samt i afsnittene 2.4. og 2.5. Lovforslaget bygger i øvrigt på en inddeling af legemsindgreb i henholdsvis legemsbesigtigelse og legemsundersøgelse, jf. side 40. Denne todeling er lagt til grund ved den nærmere udformning af lovforslaget.
Ved fastlæggelsen af to detailregler er legemsindgrebene dog inddelt på anden måde end sondringen mellem legemsbesigtigelse og legemsundersøgelse.
Dette gælder således kompetencereglen ved indgreb mod sigtede (§ 792 c, stk. 1, jf. betænkningen side 55 f) og reglen om, hvilke legemsindgreb der kan foretages mod en ikke-sigtet (§ 792 d, stk.
 2, jf. betænkningen side 72 ff).
Det foreslåede kapitel 72 er i det væsentlige i overensstemmelse med gældende ret, der i vidt omfang bygger på retspraksis og administrative regler.
Lovforslaget indebærer dog på en del punkter præciseringer og på nogle punkter ændringer i forhold til gældende ret.
Som en væsentlig ændring kan nævnes, at der sker en indskrænkning i politiets adgang til at optage fingeraftryk og personfotografier i tilfælde, hvor optagelsen ikke er nødvendig til brug for den konkrete sag, men hvor politiet alligevel ønsker at optage aftrykket eller fotografiet med henblik på senere identifikation.
Endvidere fastslås det ved lovforslaget, at en række indgreb, f.eks. gynækologiske undersøgelser, ikke skal kunne foretages over for offeret for en forbrydelse uden den pågældendes samtykke.
Lovforslaget indebærer, at politiet fortsat skal have rettens tilladelse til legemsindgreb, herunder bl.a.
 optagelse af fingeraftryk og personfotografier.
De indgreb, der er omfattet af kapitel 72, er beskrevet i § 792, der også fastlægger sondringen mellem legemsundersøgelse og legemsbesigtigelse. § 792 a vedrører betingelserne for legemsindgreb mod en sigtet.
Hertil knytter sig en bestemmelse i § 792 b, der i to særlige tilfælde udvider de almindelige regler i § 792 a.
Lovforslagets § 792 c indeholder regler om kompetence og retskendelsens form samt om samtykkets betydning ved legemsindgreb mod en sigtet. § 792 d vedrører legemsindgreb mod en ikke-sigtet, mens § 792 e indeholder nogle bestemmelser, der er fælles for alle legemsindgreb.
Endelig reguleres i § 792 f politiets adgang til at opbevare og registrere oplysninger og materiale, der hidrører fra legemsindgreb, samt pligt til at destruere dette.
Bemærkninger til lovforslagets enkelte bestemmelser Til § 1, nr. 1 og 8 Bestemmelserne i retsplejelovens § 199, stk. 3, og § 800, stk. 5, foreslås ophævet.
Spørgsmålet om kønsfællesskab mellem den person, der underkastes et legemsindgreb, og den eller de personer, der foretager indgrebet, omtales i betænkningen side 66 ff.
Til § 1, nr. 2 Den gældende bestemmelse i retsplejelovens § 758, stk. 1, om politiets adgang til i forbindelse med en anholdelse at ransage den anholdtes person foreslås i princippet opretholdt, idet sådanne indgreb er nødvendige af ordens- og sikkerhedsmæssige hensyn.
Bestemmelsen er dog i lovforslaget omformuleret, således at den svarer til sprogbrugen i kapitel 72. Det foreslås samtidig, at det i bestemmelsen præciseres, at den ikke rækker længere, end sikkerhedsmæssige hensyn nødvendiggør, og at bestemmelserne i lovforslagets § 792 e om forholdsmæssighed, om anvendelse af størst mulig skånsomhed, om kønsfællesskab mellem den undersøgende og den undersøgte person og om, i hvilke tilfælde en læge skal medvirke, også finder anvendelse på legemsindgreb i forbindelse med en anholdelse.
I tilslutning til den sikkerhedsmæssige undersøgelse af den anholdte person, der er hjemlet i § 758, stk. 1, kan der under iagttagelse af reglerne i kapitel 72 foretages efterforskningsmæssige legemsindgreb over for den pågældende.
 Der henvises til betænkningen side 45.
Til § 1, nr. 3 Til § 792 Bestemmelsen indeholder i stk. 1 en angivelse af de straffeprocessuelle tvangsindgreb, der er omfattet af kapitel 72.
De indgreb, der er nævnt i stk. 1, nr. 1, foreslår udvalget betegnet som legemsbesigtigelse, medens mere indgribende foranstaltninger foreslås betegnet som legemsundersøgelse, jf. stk. 1, nr. 2. Den af udvalget foreslåede sondring mellem legemsbesigtigelse og -undersøgelse svarer ikke til den traditionelle juridiske teoris skelnen mellem personlig ransagning og legemlig undersøgelse, jf.
side 16. Om den nærmere fastlæggelse af lovforslagets sondring henvises til betænkningen side 40 f.
Bestemmelsen indebærer, at det i retsplejeloven - i modsætning til i dag - udtrykkelig beskrives, hvilke straffeprocessuelle tvangsindgreb der må karakteriseres som legemsindgreb.
En mere udførlig eksemplifikation er givet i betænkningen side 38-39. Det er ikke tilsigtet herved at udvide adgangen til at foretage legemsindgreb.
De mest intense indgreb vil kun yderst sjældent komme på tale.
I nogle tilfælde vil de med den i dag kendte teknik af lægelige grunde ikke kunne gennemføres tvangsmæssigt, jf. betænkningen side 63.
Visitation af tøj og personfotografering er af praktiske grunde medtaget i reguleringen, selv om disse indgreb ikke er omfattet af den sædvanlige teoretiske definition af begrebet legemsindgreb, jf. side 42 og 43.
Efterforskningsmidler, der falder helt uden for begrebet »straffeprocessuelle tvangsindgreb« er ikke reguleret i lovudkastets kapitel 72. F.eks. vil politiet frit kunne iagttage en persons udseende og adfærd, såfremt den pågældende befinder sig på et frit tilgængeligt sted, se herom betænkningen side 36 med henvisninger.
Om spørgsmålet, i hvilket omfang optagelse af fotografier af personer er omfattet af kapitel 72, henvises til betænkningens afsnit 2.5.
Adgangen til at undersøge tøj med hjemmel i kapitel 72 er begrænset til det tøj, som den pågældende er iført.
Herved har indgrebet karakter af et accessorium til legemsindgrebet i øvrigt.
Undersøgelsen af tøjet er i lovteksten beskrevet med ordet »visitation«.
Heri ligger, at kun en undersøgelse, der kan foretages straks og på stedet, er omfattet.
En mere grundig undersøgelse, f.eks. på et laboratorium, falder udenfor.
Visitationen omfatter derimod også undersøgelse af, hvad den pågældende har i lommerne, eller hvorvidt der mærkbart er genstande indsyet i tøjet eller fastgjort på kroppen under tøjet.
En mere vidtgående undersøgelse af tøj, end lovforslagets kapitel 72 hjemler, eller undersøgelse f.eks. af en dokumentmappe, som den pågældende medbringer, vil kunne foretages med hjemmel i retsplejelovens kapitel 73 om ransagning.
Stk. 2 indeholder i lighed med den gældende § 797, stk. 4, en henvisning til den særlige regel i § 758, stk. 1, om legemsindgreb i forbindelse med en anholdelse.
Til § 792 a Bestemmelsen indeholder de materielle betingelser for iværksættelse af legemsindgreb mod en sigtet.
Bestemmelsen erstatter reglerne i § 794 om personlig ransagning og indebærer herudover - sammenholdt med lovforslagets § 792 b, stk.
1 - at der i modsætning til i dag sker en egentlig lovmæssig regulering af optagelse af fingeraftryk og personfotografier og - sammenholdt med § 792 b, stk. 2 - af de mere intense legemsindgreb (legemsundersøgelser).
Stk. 1 indeholder reglerne om legemsbesigtigelse af en sigtet og beskriver de krav, der stilles til kriminalitetens art, jf. side 49, mistanken, jf. side 51, og indikationen, dvs. indgrebets betydning for efterforskningen, jf. side 52.
Bestemmelsen i stk. 1 sammenholdt med § 792 b, stk. 1, der regulerer politiets adgang til at optage fingeraftryk og personfotografier med henblik på senere identifikation, nødvendiggør en tilpasning af de gældende administrative forskrifter, jf. bilag 3 og bilag 5 i betænkningen.
Stk. 2 regulerer de materielle betingelser for foretagelse af legemsundersøgelse og indeholder ligeledes en beskrivelse af kravene til kriminalitetens art, mistankens styrke og indikationen.
Kravene i stk. 2 indebærer en skærpelse i forhold til kravene til legemsbesigtigelse i stk. 1.
Til § 792 b Bestemmelsen indeholder to regler, der - i forhold til § 792 a - giver politiet øget mulighed for henholdsvis at optage fingeraftryk og personfotografier og at udtage blodprøver.
Stk. 1 indebærer, at politiet kan optage fingeraftryk og personfotografi med henblik på senere identifikation, selv om der ikke er behov herfor af hensyn til efterforskningen i den aktuelle sag.
Dette er i lovforslaget beskrevet således, at indikationskravet i § 792 a, stk. 1, nr. 2, ikke behøver at være opfyldt.
Optagelse af fingeraftryk og personfotografi kan dog - i de tilfælde, hvor indikationskravet i § 792 a, stk. 1, nr. 2, ikke er opfyldt - efter bestemmelsen alene ske, hvis den aktuelle sag vedrører en lovovertrædelse med en strafferamme på fængsel i 1 år og 6 måneder eller derover.
I forhold til gældende administrative regler (justitsministeriets cirkulære nr. 317 af 19. december 1933, jf. betænkningens bilag 5) indebærer dette en indskrænkning i politiets adgang til at optage fingeraftryk og personfotografier.
Om den nærmere afgrænsning af, hvilke arter af personfotografier der er omfattet af bestemmelsen, henvises til betænkningen side 43 f.
 Om § 792 b, stk. 1 i øvrigt henvises til side 53.
Stk. 2 indeholder en regel om, at udtagelse af blodprøver - uanset strafferamme for den lovovertrædelse, som efterforskningen vedrører - kan finde sted ved enhver lovovertrædelse, i hvis gerningsindhold indtagelse af spiritus eller euforiserende stoffer er et led.
Bestemmelsen er udformet som en undtagelse fra kriminalitetskravet i § 792 a, stk. 2, nr. 1, og er begrundet i det særlige behov for udtagelse af blodprøver i sager af den nævnte karakter.
Politiet har kompetence til at træffe beslutning om udtagelse af blodprøver i disse tilfælde.
Til § 792 c I stk. 1-3 er der givet regler om kompetencen til at træffe beslutning om legemsindgreb mod sigtede og om kravene til formen for en sådan beslutning.
Kompetencen til at træffe beslutning om alle former for legemsbesigtigelse og legemsundersøgelse, inkl. optagelse af fingeraftryk og personfotografier, er efter stk. 1 tillagt retten.
Politiet har dog kompetence til at træffe afgørelse om udtagelse af blodprøver i sager, der er omfattet af § 792 b, stk.
 2.
Disse kompetenceregler medfører ingen ændring i den gældende retstilstand, hvor kompetencen til at træffe beslutning om personransagning efter § 797, stk. 1, principielt er hos retten, ligesom det i retspraksis er antaget, at optagelse af fingeraftryk og personfotografi kræver retskendelse.
Stk. 1, 2. og 3. pkt. og stk. 3 indeholder bestemmelser om retskendelsens form og rettens behandling af politiets eventuelle anmodning om et legemsindgreb.
Den adgang, som ifølge stk. 3 skal gives for den, mod hvem indgrebet retter sig, til at udtale sig, inden rettens afgørelse træffes, kan eventuelt gives i form af en erklæring til politirapport.
Et ønske fra den pågældende om at udtale sig i en erklæring direkte til retten bør dog ikke afvises.
Se i øvrigt nærmere betænkningen side 57.
Stk. 2 indeholder en »periculum in mora«-regel, der giver  

 politiet adgang til at træffe en foreløbig beslutning om et legemsindgreb, såfremt indgrebets øjemed ville forspildes ved at afvente rettens afgørelse.
Der henvises til betænkningen side 56.
Stk. 4 indeholder en bestemmelse om betydningen af, at en sigtet samtykker i foretagelsen af et legemsindgreb.
Såfremt samtykket foreligger skriftligt, indebærer det, at kompetencen til at træffe beslutning om indgrebet overføres til politiet.
Samtykke medfører derimod ikke nogen fravigelse af kravene til krimnalitetens art, mistankens styrke og indikationen.
Politiet vil således ikke - uanset den sigtedes samtykke - kunne iværksætte en legemsundersøgelse, medmindre betingelserne i § 792 a, stk. 2, eller § 792 b, stk. 2, er opfyldt.
Kravet om, at samtykket skal være skriftligt for at kunne tillægges betydning, skyldes hensynet til at afskære efterfølgende tvivl om, hvorvidt et samtykke var afgivet.
Om Strafferetsplejeudvalgets overvejelser om samtykkets betydning henvises til betænkningen side 58 f.
Til § 792 d Bestemmelsen omhandler legemsindgreb over for personer, der ikke er sigtede, og er udformet således, at udgangspunktet er, at sådanne indgreb kun må foretages, såfremt den pågældende meddeler skriftigt samtykke, jf. stk. 1. Hvis en ikke-sigtet meddeler skriftligt samtykke til indgrebets foretagelse, medfører dette imidlertid ikke blot, at kompetencereglerne, men også at de materielle betingelser fraviges.
Samtykket medfører således, at indgrebet i det hele undtages fra regulering.
Denne retstilstand svarer - bortset fra kravet om, at samtykket skal være skriftligt - til den i dag gældende.
Skriftlighedskravet, der næppe vil give anledning til vanskeligheder i praksis, skyldes hensynet til at afskære efterfølgende bevistvivl om, hvorvidt samtykke var afgivet.
Der henvises til betænkningen side 77-78.
Hovedreglen om, at samtykke er nødvendig for at foretage indgreb mod ikke-sigtede, fraviges på to punkter, jf. stk. 2 og 4.
Efter stk. 2 kan der under nærmere angivne betingelser påhvile en ikke-sigtet pligt til at underkaste sig visse legemsindgreb.
Pligten omfatter dog kun de mindst byrdefulde indgreb.
Den omfatter således ikke legemsundersøgelser, jf. § 792, stk. 1, nr.
2, og blandt legemsbesigtigelserne omfatter den kun sådanne, der ikke kræver afklædning af den undersøgte person.
I medfør af bestemmelsen vil det kunne pålægges en ikke-sigtet at afgive kontrolfingeraftryk.
Se nærmere om bestemmelsen i betænkningen side 72 ff.
Kompetencen til at træffe bestemmelse om de i stk. 2 nævnte indgreb mod en ikke-sigtet er ved stk. 3 henlagt til retten.
Der er dog adgang for politiet til at træffe beslutning om foretagelse af et indgreb i tilfælde af »periculum in mora«.
Formkravene er de samme som ved indgreb mod sigtede.
Indgrebet kan om fornødent gennemføres ved direkte tvang.
Gennemførelsen kan dog også ske under anvendelse af vidnetvangsmidlerne i § 178, jf. betænkningen side 82.
Stk. 4 giver politiet en udvidet adgang til i særlige situationer af sikkerhedsmæssige grunde at foretage visitation af tøjet hos alle tilstedeværende for at finde eventuelle våben.
Der henvises til betænkningen side 80.
Til § 792 e Bestemmelsen indeholder i stk. 1 og 2 nogle regler, der er fælles for alle former for legemsindgreb.
Stk. 3 regulerer spørgsmålet om lægelig medvirken ved legemsundersøgelse.
Stk. 1 lovfæster for så vidt angår legemsindgreb den proportionalitetsgrundsætning, der antages at gælde ved alle former for straffeprocessuelle tvangsindgreb, jf. betænkningen side 54.
Stk. 2 lovfæster den såkaldte skånsomhedsgrundsætning. 1. punktum, der i sit indhold svarer til den gældende § 800, stk. 2, indeholder den almindelige skånsomhedsregel. 2. og 3. punktum regulerer specielt spørgsmålet om kønsfællesskab mellem den undersøgte person og de personer, der foretager eller overværer undersøgelsen.
Der henvises herom nærmere til fremstillingen i betænkningen side 66 ff.
 Stk. 3 indebærer, at legemsundersøgelser som beskrevet i § 792, stk.
 1, nr. 2, kun må foretages under medvirken af en læge.
Legemsbesigtigelse, jf. § 792, stk. 1, nr. 1, kræver derimod ikke lægelig medvirken.
Der er ikke knyttet nogen »periculum in mora«-regel til kravet om lægelig medvirken ved legemsundersøgelse.
Den omstændighed, at efterforskningsmæssige hensyn gør det ønskeligt eller endog nødvendigt, at indgrebet foretages straks uden at afvente lægens tilstedekomst, giver altså ikke mulighed for at fravige kravet om, at en læge skal medvirke.
Herved tilgodeses sikkerheds- og helbredsmæssige hensyn ved de mere intense legemsindgreb.
Bestemmelsen svarer stort set til den i dag gældende praksis for, hvornår læger medvirker ved legemsindgreb i strafferetsplejen.
Kravet om, at den medvirkende læge så vidt muligt skal være embedslæge eller anden tilsvarende læge, er ikke til hinder for, at der etableres en vagtordning mellem læger i vedkommende kreds.
 Se om bestemmelsen nærmere betænkningen side 61 ff.
Til § 792 f Bestemmelsen regulerer politiets adgang til at opbevare og registrere oplysninger og materiale, der hidrører fra legemsindgreb.
Reguleringen medfører en pligt for politiet til i visse tilfælde at destruere oplysninger.
Stk. 1 og 2 vedrører opbevaring efter sagens afslutning, medens stk. 3 i visse tilfælde påbyder øjeblikkelig destruktion.
Stk. 1 vedrører personfotografier og fingeraftryk optaget med henblik på senere identifikation.
Efter bestemmelsen må politiet ikke opbevare sådanne, såfremt de vedrører personer, der ikke har været sigtet, eller personer, der har været sigtet, men senere frifindes, eller mod hvem påtale opgives.
Disse regler er udtryk for en skærpelse af gældende praksis, jf. betænkningen side 31.
En identifikationsoplysning om sigtede, der er indhentet i forbindelse med efterforskningen i et forhold, som den sigtede senere frifindes for, skal destrueres, selv om den pågældende dømmes i et andet forhold.
Dette gælder dog ikke, hvis dette andet forhold i sig selv kunne have begrundet tilvejebringelsen af oplysningen, jf. § 792 b, stk. 1.
 Stk. 2 vedrører alt andet materiale, der hidrører fra legemsindgreb.
Reglen har dog først og fremmest praktisk betydning for fingeraftryk.
Efter bestemmelsen skal fingeraftryk m.v. af ikke-sigtede destrueres, når sagen er afsluttet.
Derimod kan politiet opbevare fingeraftryk m.v. af personer, der har været sigtet, uanset at sagen mod den pågældende opgives eller han eller hun frifindes.
Bestemmelsen svarer for så vidt angår fingeraftryk til gældende administrative praksis, jf. side 29.
Stk. 3 fastslår, at materiale og oplysninger, der er kommet til veje ved et indgreb, som retten nægter at godkende, straks skal destrueres.
Til § 1, nr. 4-7 Bestemmelserne indeholder de ændringer i retsplejelovens kapitel 73 om ransagning, der er nødvendige som følge af den foreslåede samling af reglerne om legemsindgreb i kapitel 72.
Den omstændighed, at ordet »person« udgår i § 794, medfører  

 ingen ændring med hensyn til at ransage tøj, som ingen person er iført.
 Sådant tøj er omfattet af ordet »gemmer«.
Til § 2 Det er ikke fundet nødvendigt at foreslå særlige overgangsregler.
Lovforslaget finder således anvendelse på alle legemsindgreb, der iværksættes efter lovens ikrafttræden.
