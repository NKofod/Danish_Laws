Bekendtgørelse om tilskud til ekstraordinær fjernundervisning på uddannelsesinstitutioner mv. som følge af smittesituationen med covid-19 I medfør af § 6, stk. 3, i lov om midlertidige foranstaltninger på børne- og undervisningsområdet og folkehøjskoleområdet og for den frie folkeoplysende virksomhed til forebyggelse og afhjælpning i forbindelse med covid-19, jf. lovbekendtgørelse nr. 2050 af 15. november 2021, § 19, stk. 11, i lov om erhvervsuddannelser, jf. lovbekendtgørelse nr. 1868 af 28. september 2021, 30, stk. 11, i lov om institutioner for almengymnasiale uddannelser og almen voksenuddannelse m.v., jf. lovbekendtgørelse nr. 1752 af 30. august 2021, § 6, stk. 7, i lov om åben uddannelse (erhvervsrettet voksenuddannelse) m.v., jf. lovbekendtgørelse nr. 609 af 28. maj 2019 og § 8, stk. 7, i lov om private institutioner for gymnasiale uddannelser, jf. lovbekendtgørelse nr. 1666 af 11. august 2021, fastsættes efter bemyndigelse:
 § 1. Tilskud, som Styrelsen for Undervisning og Kvalitet yder til institutioner for almengymnasiale uddannelser og almen voksenuddannelse, institutioner for erhvervsrettet uddannelse og private institutioner for gymnasiale uddannelser efter de almindeligt gældende tilskudsbestemmelser i lovgivningen på Børne- og Undervisningsministeriets område, berøres ikke af, at institutionen efter de almindelige regler i lovgivningen ekstraordinært gennemfører undervisning som fjernundervisning i januar og februar måneder i 2022, jf. stk. 2.
 Stk. 2. Tilskud efter stk. 1, omfatter almindelig undervisning, som institutionen har planlagt at gennemføre fysisk på institutionen for en eller flere klasser eller hold i en eller flere undervisnings- eller kursusdage, men som institutionen i stedet for gennemfører som fjernundervisning, fordi institutionens ledelse, på grundlag af de sundhedsfaglige anbefalinger, vurderer, at smittesituationen med covid-19 og den betydning, som smittesituationen har for institutionen og dens muligheder for at gennemføre almindelig undervisning, betyder, at klassen eller holdet ikke på forsvarlig og betryggende vis kan gives som almindelig undervisning fysisk på institutionen.
Ikrafttræden § 2. Bekendtgørelsen træder i kraft den 17. januar 2022.
 Stk. 2. Bekendtgørelsen finder anvendelse for tilskud til undervisning fra og med den 3. januar 2022.
 Stk. 3. Bekendtgørelsen ophæves den 5. februar 2022.
