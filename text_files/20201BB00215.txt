Fremsat den 9. marts 2021 af Merete Scheelsbeck (KF), Brigitte Klintskov Jerkel (KF), Mona Juul (KF), Marcus Knuth (KF) og Søren Pape Poulsen (KF) Forslag til folketingsbeslutning om afskaffelse af skat på arbejdstelefon og arbejdsgiverbetalt internet Folketinget pålægger regeringen at fremsætte et lovforslag inden udgangen af 2021, der afskaffer skatten på arbejdstelefoner og arbejdsgiverbetalt internet.
Bemærkninger til forslaget Formålet med dette beslutningsforslag er at genafskaffe skatten på arbejdstelefoner og arbejdsgiverbetalt internet.
I flere brancher er telefoner og internet nødvendige arbejdsredskaber, der muliggør kommunikation mellem kolleger.
Arbejdstelefoner og arbejdsgiverbetalt internet giver øget mulighed for, at ansatte kan være til rådighed for arbejdsgivere.
Den tidligere regering havde afskaffet skatten på arbejdstelefoner og arbejdsgiverbetalt internet med virkning fra 2020 (lovforslag nr.
L 173 som vedtaget, folketingsåret 2017-18), men den siddende regering har genindført beskatningen (lovforslag nr.
L 73 som vedtaget, folketingsåret 2019-20).
Skatten på arbejdstelefoner og arbejdsgiverbetalt internet er uhensigtsmæssig af flere årsager.
Der er tale om en skat for arbejdende danskere, der ligestiller nødvendige arbejdsredskaber med forbrugsgoder.
Desuden er beløbet, der i 2020 lød på hele 2.900 kr. (3.000 kr. i 2021), ikke proportionelt med, hvad et telefon- og internetabonnement koster.
Derudover pålægger man med skatten den enkelte dansker unødvendigt administrativt besvær i forbindelse med selvangivelsen.
Set i lyset af coronakrisen er vigtigheden af en arbejdstelefon inden for bestemte brancher blot forøget.
I en verden, hvor det at arbejde hjemmefra fylder mere end nogensinde før, er det alfa og omega, at kommunikation mellem medarbejdere og kunder foregår med så lidt besvær som muligt.
Beslutningsforslaget vil bidrage til en effektiv digital kommunikation på de danske arbejdspladser.
Afskaffelsen af skatten kan bl.a. finansieres gennem arbejdsmarkedsreformer.
Det Konservative Folkeparti har i forbindelse med sit finanslovsforslag for 2021 fremlagt et detaljeret udspil, der anviser konkret finansiering.
Skriftlig fremsættelse Merete Scheelsbeck (KF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om afskaffelse af skat på arbejdstelefon og arbejdsgiverbetalt internet.
(Beslutningsforslag nr.
B 215) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
