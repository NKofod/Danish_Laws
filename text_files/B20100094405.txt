Bekendtgørelse om forsøg med ansøgningspuljer efter lov om tolkning til personer med hørehandicap I medfør af § 2, stk. 2 og § 17 i lov nr. 1503 af 27. december 2009 om tolkning til personer med hørehandicap fastsættes:
 § 1. Socialministeren har godkendt et forsøg med en ansøgningspulje på 3 mio. kr. til tolkning til deltagelse i fritidsaktiviteter i en sæson i frivillige foreninger, der udbyder fritidsaktiviteter.
 Stk. 2. Ansøgningspuljen finder ikke anvendelse, hvis der kan ydes tolkning efter anden lovgivning.
Stk. 3. Støtten ydes på baggrund af en konkret ansøgning fra tolkebrugeren til tolkemyndigheden, der administrerer ansøgningspuljen.
Ansøgningen skal indeholde oplysninger om udbyder og aktivitet samt vurdering af, hvor mange timers tolkning, der er behov for.
 § 2. Socialministeren har godkendt et forsøg med en ansøgningspulje på 1 mio. kr. til deltagelse i handicappolitiske aktiviteter i udlandet.
Stk. 2. Støtten ydes på baggrund af en konkret ansøgning fra tolkebrugeren til tolkemyndigheden, der administrerer ansøgningspuljen.
Ansøgningen skal indeholde oplysninger om aktivitet samt udgifter til tolkens løn og rejseudgifter.
§ 3. Ved bevilling af tolkning kan tolkebrugeren vælge blandt de tolkeudbydere tolkemyndigheden har indgået aftale med.
Ved bevillinger til deltagelse i fritidsaktiviteter efter § 1 vælges tolken for hele sæsonen.
 § 4. Tolkemyndighedens afgørelser efter denne bekendtgørelse kan ikke indbringes for anden administrativ myndighed.
 § 5. Bekendtgørelsen træder i kraft den 1. august 2010.
