 Justitsministeriets cirkulære af 25. februar 1986.
(Til Forvaltningsafdelingerne) Midlernes indlevering.
§ 1.  Forinden eller samtidig med, at arvemidler  

 modtages til bestyrelse som båndlagt kapital, indleveres til  

 forvaltningsafdelingen en forvaltningsbegæring fra skifteretten, eksekutor  

 eller ved privat skifte samtlige arvinger.
Kopi af testamentet og af eventuel  

 repartition i boet vedlægges.
Skal båndlæggelsen ophøre, når arvingen har  

 opnået en bestemt alder, vedlægges tillige arvingens dåbs- eller  

 fødselsattest.
Såfremt en anden end ejeren af den båndlagte kapital skal have  

 udbetalt renten vedlægges tillige dåbs- eller fødselsattest for denne.
 Stk. 2.  Forvaltningsbegæringen skal indeholde oplysning  

 om:
1. arveladerens navn og adresse ved dødsfaldet samt  

 dødsdatoen, 2. boets behandlingsmåde, 3. navn, adresse og cpr.nummer på ejeren af den  

 båndlagte kapital, 4. båndlæggelsens varighed, 5. eventuelle bestemmelser om udbetaling af renter og  

 andet udbytte, om udbetaling af kapitalen eller om bestyrelsen af de  

 båndlagte midler, 6. navn, adresse og cpr.nummer på eventuel rentenyder,  

 såfremt denne ikke er ejeren af den båndlagte kapital, 7. i hvilket omfang kapitalen er tvangsarv, dog kun  

 såfremt de almindelige regler om bestyrelse af båndlagt arv er fraveget ved  

 testamentet, 8. kapitalens størrelse og anbringelse med angivelse  

 af litra og numre på aktier og kontonumre i værdipapircentralen for  

 obligationer.
 Midlernes anbringelse.
 § 2.  Båndlagt arv anbringes efter de regler,  

 justitsministeren fastsætter.
 Stk. 2.  Når bestyrelsen af midlerne helt eller delvis  

 ophører ved frigivelse eller af andre grunde sker udbetaling uden opsigelse.
Stk. 3.  Alle værdipapirer, bortset fra obligationer,  

 skal så vidt muligt forsynes med noteret påtegning om, at de er båndlagt og  

 inddraget under bestyrelse af vedkommende forvaltningsafdeling.
Pantebreve i  

 fast ejendom forsynes med påtegning om, at pantebrevet er båndlagt og  

 inddraget under forvaltningsafdelingens bestyrelse, og at meddelelser i  

 henhold til retsplejelovens kap. 51 og andre meddelelser, der ifølge loven  

 skal tilgå pantekreditor, fremtidig skal sendes til forvaltningsafdelingen.  

 Meddelelsespåtegningen skal tinglyses.
For så vidt angår fondsaktiver, der  

 registreres i værdipapircentralen, skal det registreres, at fondsaktiverne er  

 båndlagt og inddraget under forvaltningsafdelingens bestyrelse.
 Midlernes bestyrelse.
§ 3.  Midler, der fremkommer ved udtrækning af  

 obligationer, afdrag på eller indfrielse af pantebreve eller gældsbreve,  

 udstedelse af fondsaktier, salg af tegningsrettigheder eller på lignende  

 måde, hører til den båndlagte kapital, medmindre andet gyldigt er bestemt.  

 Aktier, der tegnes på grundlag af tegningsret, som er knyttet til båndlagte  

 aktier, indgår ligeldes under båndlæggelsen.
Er der til erhvervelsen anvendt  

 beløb, som ikke er båndlagt, udleveres dog til fri rådighed aktier, der efter  

 kursværdi svarer til det medgåede, ikke båndlagte beløb, eller andre  

 tilsvarende værdier af den båndlagte kapital.
Såfremt det straks begæres, kan  

 de nytegnede aktier i stedet udleveres til fri rådighed på betingelse af, at  

 et til værdien af tegningsretten svarende beløb inddrages under  

 båndlæggelsen.
 § 4.  Når der fremkommer kontante midler ved  

 udtrækning, indfrielse eller på anden måde, underretter  

 forvaltningsafdelingen kapitalejeren herom med anmodning om at oplyse,  

 hvorledes genanbringelse skal ske, medmindre der er truffet særlig aftale  

 herom.
§ 5.  Salg af båndlagte aktiver, opsigelse af  

 pantebreve og gældsbreve eller ændringer i sikkerheden eller skyldnerens  

 forpligtelse, udnyttelse eller bortsalg af tegningsrettigheder og anbringelse  

 af kontante midler kan af forvaltningsafdelingen kun foretages med  

 kapitalejerens samtykke.
Kan sådan erklæring ikke indhentes, eller er  

 dispositionen nødvendig til kapitalens bevarelse, kan dispositionen foretages  

 uden kapitalejerens samtykke.
Tilkommer udbyttet af kapitalen en anden end  

 kapitalejeren, og modsætter udbyttenyderen sig en foreslået anbringelse, bør  

 midlerne så vidt muligt anbringes på samme måde som hidtil.
 Stk. 2.  Forvaltningsafdelingen skal påse, at bestyrede  

 midler ikke forældes.
§ 6.  Stemmeretten på båndlagte aktier tilkommer  

 forvaltningsafdelingen, medmindre andet gyldigt er bestemt.
Denne kan dog  

 tillade, at stemmeretten udøves af kapitalejeren, medmindre der er grund til  

 at antage, at kapitalens bevarelse eller dens afkast derved bringes i fare.
 Stk. 2.  Tilkommer udbyttet en anden end kapitalejeren,  

 bør forvaltningsafdelingen ved udøvelse af stemmeretten tilstræbe en rimelig  

 afvejelse af hensynene til udbyttenyderen og kapitalejeren.
 § 7.  Skal den båndlagte arv eller en nærmere angivet  

 del af denne udbetales til et fastsat tidspunkt, skal forvaltningsafdelingen  

 foretage det hertil fornødne.
 Stk. 2.  Ved arvingens død udbetales kapitalen til  

 dødboet.
 Stk. 3.  Skal den båndlagte arv eller en del af denne  

 udbetales ved en bestemt begivenhed, f.eks. indgåelse eller opløsning af  

 ægteskab, foretages udbetaling, når det over for forvaltningsafdelingen er  

 godtgjort, at den pågældende begivenhed er indtruffet.
 Stk. 4.  Afhænger det af et skøn, om de i testamentet  

 fastsatte betingelser for udbetaling er opfyldt, finder bestemmelserne i § 8  

 tilsvarende anvendelse.
§ 8.  Indgiver ejeren af den båndlagte kapital  

 ansøgning om frigivelse af kapitalen eller en del af denne, fremsender  

 forvaltningsafdelingen ansøgningen til statsamtet på det sted, hvor ansøgeren  

 er bosat, med sine bemærkninger.
Forvaltningsafdelingen vedlægger kopi af  

 testamentet, eventuelt erklæring fra eksekutor, dokumentation for ansøgerens  

 og eventuel ægtefælles økonomiske forhold, herunder selvangivelse, samt  

 eventuelle supplerende oplysninger.
Er ejeren umyndig, sendes ansøgningen til  

 det statsamt, som fører tilsyn med værgemålet.
Er ejeren ikke bosat her i  

 landet fremsendes ansøgningen til Københavns overpræsidium.
Har statsamtet,  

 justitsministeriet eller familieretsdirektoratet tidligere behandlet  

 ansøgning om frigivelse, oplyser forvaltningsafdelingen dette med angivelse  

 af tidspunkt og sagsnummer.
§ 9.  Udbetaling af udbytte eller kapital til den, der  

 støtter sin ret på en transport eller en uigenkaldelig fuldmagt, må kun ske,  

 såfremt transporten eller fuldmagten fremtræder som udstedt, efter at beløbet  

 forfaldt til udbetaling.
Opmærksomheden henledes på, at denne bestemmelse  

 ikke finder anvendelse på udbetaling af kapitalbeløb, når udbyttet af  

 kapitalen tilkommer en anden end kapitalejeren, og dennes rådighed alene er  

 begrænset af hensynet til udbyttenyderen.
 Stk. 2.  Særlige betingelser, der er fastsat i  

 testamentet for udbetaling mod fuldmagt, skal overholdes.
 § 10.  For så vidt angår friarv, finder de  

 foranstående bestemmelser kun anvendelse i det omfang, arveladeren ikke  

 gyldigt har truffet anden bestemmelse.
 § 11.  Ansatte i forvaltningsafdelingen har  

 tavshedspligt med hensyn til, hvad de erfarer vedrørende bestyrelsen af  

 båndlagt arv.
 § 12.  Forvaltningsafdelingen skal med 3 måneders  

 varsel overføre båndlagte midler til bestyrelse i en anden  

 forvaltningsafdeling, såfremt ejeren af de båndlagte midler anmoder herom.  

 Tilkommer udbytte af midlerne en anden end ejeren, kan overførsel dog kun ske  

 med udbyttenyderens samtykke.
 Stk. 2.  Har arveladeren truffet bestemmelse om, at  

 arven skal bestyres i en bestemt forvaltningsafdeling, kan arven kun med  

 familieretsdirektoratets samtykke kræves overført til en anden  

 forvaltningsafdeling.
 Stk. 3.  En forvaltningsafdeling, som har modtaget  

 båndlagt arv til bestyrelse, kan ikke uden familieretsdirektoratets samtykke  

 opsige bestyrelsesforholdet.
 § 13.  Tvivlsspørgsmål vedrørende  

 forvaltningsafdelingens beføjelser forelægges for familieretsdirektoratet.
 Stk. 2.  Forvaltningsafdelingens afgørelser kan  

 indbringes for familieretsdirektoratet.
 § 14.  Familieretsdirektoratet og statsamtet kan  

 afkræve forvaltningsafdelingerne alle oplysninger vedrørende båndlagte midler  

 og disses bestyrelse.
 § 15.  Cirkulæret træder i kraft 1. marts 1986.  

 Samtidig ophæves cirkulære nr. 58. af 3. april 1964, om bestyrelse af  

 båndlagt arv i de i medfør af arvelovens § 61 godkendte  

 forvaltningsafdelinger.
Stk. 2.  Cirkulærets regler finder kun anvendelse på  

 sager, der rejses efter dettes ikrafttræden.
Sager, der inden den 1. marts  

 1986 er under behandling i justitsministeriet, færdigbehandles af  

 justitsministeriet.
 Justitsministeriet, den 25. februar  

 1986.
