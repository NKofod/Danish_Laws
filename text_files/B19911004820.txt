(Teknisk forskrift 5.7.01-1) I medfør af § 10, stk. 2, i lov nr. 394 af 13. juni 1990 om erhvervsfremme  

 samt § 1 i Industriministeriets bekendtgørelse nr. 3 af 4. januar 1991 om  

 henlæggelse af visse beføjelser til Industri- og Handelsstyrelsen fastsættes  

 følgende som supplement til bestemmelserne i Industri- og Handelsstyrelsens  

 bekendtgørelse nr. 168 af 19. marts 1991 om akkreditering af selskaber mv.  

 til certificering af personer, produkter og systemer:
 I Generelt.
 1. Bestemmelserne finder anvendelse på akkrediterede  

 selskaber, der foretager certificering af virksomheders mv.  

 kvalitetsstyringssystemer.
 II Krav til ansøgning om certificering.
 2. Det akkrediterede selskab skal kræve, at en  

 ansøgende virksomhed oplyser om eventuelle tidligere certificeringer af sit  

 kvalitetsstyringssystem og om eventuelle tidligere ansøgninger om  

 certificeringer hos andre certificerende selskaber.
 III Certifikaters gyldighed.
3. Certifikaterne skal udformes således, at de  

 automatisk er udløbet, dersom de ikke er forsynet med det akkrediterede  

 selskabs attestation for, at virksomhedens kvalitetsstyringssystem fortsat  

 opfylder betingelserne for certificeringen ved den seneste periodiske  

 kvalitetsaudit.
Certifikaterne skal tillige være påført dato for næste  

 kvalitetsaudit.
 IV Vilkår for certifikater.
 4. Det akkrediterede selskab skal som vilkår for et  

 certifikat anføre, at den certificerede virksomhed er forpligtet til inden  

 for en meddelt frist at foretage fornødne ændringer i grundlaget for  

 certificeringen affødt af ændringer af certificeringskriterier.
 4.1 Det akkrediterede selskab skal give de certificerede virksomheder  

 skriftlig meddelelse om ændringer af certificeringskriterierne og en frist på  

 mindst 6 måneder til at foretage de nødvendige ændringer.
 5. Den certificerede virksomhed skal forpligtes til at  

 overholde det akkrediterede selskabs regler for, hvorledes certifikatet må  

 anvendes.
 5.1 Konstaterer det akkrediterede selskab, at en certificeret virksomhed  

 har misbrugt sit certifikat, skal virksomheden omgående gøres opmærksom herpå  

 med påbud om at bringe forholdet i orden indenfor en angiven frist.
 5.2 Følger virksomheden ikke påbud udstedt i henhold til punkt 5.1 eller  

 er misbruget så groft, at certifikatet skal trækkes tilbage, meddeles dette  

 til virksomheden og det akkrediterede selskab offentliggør, at certifikatet  

 er trukket tilbage.
 V Certificering af kvalitetsstyringssystemer og kvalitetsaudit.
 6. Certificering og kvalitetsaudit skal foretages af  

 auditører fra det akkrediterede selskab med eventuel bistand fra faglige  

 eksperter på de områder, som dækkes af virksomhedens kvalitetsstyringssystem  

 fx produkter, processer, service mv.
 6.1 De faglige eksperter skal specielt vurdere sammenhængen mellem  

 kvalitetsstyringssystemet og produkternes, processernes, servicens o.s.v.  

 kvalitet.
 7. Hyppigheden af det akkrediterede selskabs  

 periodiske kvalitetsaudit hos den certificerede virksomhed fastsættes under  

 hensyn til, om der er andre krav til virksomhedens kvalitetsstyringssystem  

 end opfyldelse af standarder for kvalitetsstyringssystemer.
 7.1 Den periodiske kvalitetsaudit skal foretages med maksimalt 1 års  

 interval.
 8. Det akkrediterede selskab skal sikre, at hele  

 virksomhedens certificerede kvalitetsstyringssystem har været underkastet  

 kvalitetsaudit af det akkrediterede selskab inden for en periode på maksimalt  

 3 år.
 9. Det akkrediterede selskab skal forsyne den  

 ansøgende virksomhed og den certificerede virksomhed med en udførlig rapport  

 over henholdsvis vurderingen i forbindelse med ansøgning og foretagne  

 kvalitetsaudit.
 VI Regler for brug af logo mm.
 10. Det akkrediterede selskab skal have regler for,  

 hvorledes de certificerede virksomheder må anvende det akkrediterede selskabs  

 logo og iøvrigt henvise til, at det er certificeret.
 10.1 Reglerne skal angive, at certificerede virksomheder kan henvise til,  

 at de er certificeret under Dansk Akkrediterings Ordning, således:  

 »Certificeret af ...... under Dansk Akkrediterings Ordnings  

 registreringsnummer .....«.
 10.2 Ønskes en anden form for henvisning end anført i 10.1, herunder  

 henvisning med anvendelse af Dansk Akkrediterings Ordnings logo, skal disse  

 regler på forhånd godkendes af Industri- og Handelsstyrelsen.
 10.3 Det skal være et vilkår for de certificerede virksomheder at  

 overholde det akkrediterede selskabs regler nævnt i punkt 10 og 10.1  

 Overtrædelse af reglerne skal behandles som misbrug af certifikatet jf. punkt  

 5.
