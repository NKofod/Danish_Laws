I medfør af §§ 4, 6 og 35, stk. 2, i lov nr. 814 af 21. december 1988 om husdyrsygdomme fastsættes:
 § 1.  Den, der har en minkbesætning i sin varetægt,  

 skal ved viden eller mistanke om, at virus enteritis forekommer i  

 besætningen, tilkalde en dyrlæge.
 Stk. 2.  Tilkaldelse skal ske, når der hos flere,  

 overvejende unge, mink ses kraftig diarre og tabt ædelyst kombineret med  

 påvirket almenbefindende, samt blod, slim eller afstødt tarmslimhinde  

 (såkaldte »rejer«) i gødningen.
§ 2.  Tilkaldes en dyrlæge på grund af forekomst eller  

 mistanke om virus enteritis, eller får en dyrlæge i øvrigt i forbindelse med  

 sit arbejde, mistanke om forekomst af virus enteritis, skal dyrlægen snarest  

 foretage en undersøgelse med henblik på at konstatere, om noget dyr viser  

 tegn på at være smittet med sygdommen.
Såfremt mistanken ikke kan afvises,  

 skal dyrlægen indsende fornødent materiale til undersøgelse på Statens  

 Veterinære Serumlaboratorium, Hangøvej 2, 8200 Århus N.
 § 3.  Udgifter, der afholdes i medfør af denne  

 bekendtgørelse, er Veterinærdirektoratet uvedkommende, jf. § 5, stk. 3, i  

 Landbrugsministeriets bekendtgørelse nr. 239 af 12. april 1991 om udgifter og  

 erstatning ved bekæmpelse og forebyggelse af husdyrsygdomme.
 § 4.  Overtrædelse af § 1 eller § 2 straffes med bøde.
§ 5.  For overtrædelser, der begås af aktieselskaber,  

 andelsselskaber, anpartsselskaber eller lignende, kan der i medfør af § 36 i  

 lov nr. 814 af 21. december 1988 om husdyrsygdomme pålægges selskabet som  

 sådant bødeansvar.
Er overtrædelsen begået af en kommune eller et kommunalt  

 fællesskab, jf. § 60 i lov om kommunernes styrelse, kan der pålægges kommunen  

 eller det kommunale fællesskab bødeansvar.
 § 6.  Bekendtgørelsen træder i kraft den 15. oktober  

 1992.
 Stk. 2.  Samtidig ophæves Landbrugsministeriets  

 bekendtgørelse nr. 76 af 16. februar 1987 om virus enteritis hos mink.
 § 7.  Bekendtgørelsen gælder ikke for Grønland.
