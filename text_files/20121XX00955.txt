Skriftlig fremsættelse (28. maj 2013) Erhvervs- og vækstministeren (Annette Vilhelmsen):
 Herved tillader jeg mig for Folketinget at fremsætte:
Forslag til lov om ændring af lov om elektroniske kommunikationsnet og -tjenester (Etablering af nøddrift i tilfælde af konkurs og rekonstruktion, kommunal etablering af bredbånd m.v.) (Lovforslag nr.
L 229) Det overordnede formål med forslaget er at fremme bedre bredbånd og mobildækning i Danmark og dermed muligheden for at høste gevinsterne ved den digitale udvikling.
Lovforslaget er en del af Aftale om en Vækstplan indgået af Regeringen, Venstre, Liberal Alliance og det Konservative Folkeparti den 24. april 2013, og skal sikre, at borgere og virksomheder ikke mister deres bredbåndsforbindelse fra den ene dag til den anden i tilfælde af konkurs. .
Med lovforslaget bemyndiges erhvervs- og vækstministeren til i bekendtgørelse at fastsætte nærmere regler om 30 dages nøddrift af bredbåndsforbindelser i tilfælde af en bredbåndsudbyders rekonstruktion eller konkurs.
Nøddriften finansieres af branchen enten gennem en brancheaftale, en Bredbåndsgarantiordning eller i en kombination af de to.
I alle tilfælde sker finansieringen først, når nøddriften etableres.
Ordningen sikrer, at der er 40 mio. kr. til rådighed til finansiering af nøddrift.
Heraf kan staten stille garanti for finansiering op til 30 mio. kr., så denne kan tilvejebringes på favorable vilkår.
Bredbåndsudbyderne vil ikke skulle afsætte midler til nøddrift forlods, men forpligtes til en umiddelbar finansiering af nøddrift, hvis behovet for nøddrift opstår.
Med lovforslaget gives der også mulighed for, at kommuner, der ejer et elforsyningsselskab, som forsyner landdistrikter og mindre byer i et forsyningsområde, hvor bredbåndshastighederne ligger væsentligt under landsgennemsnittet, kan etablere bredbåndsinfrastruktur gennem et selvstændigt kommunalt ejet kapitalselskab.
For at fremme mobildækningen i tyndtbefolkede områder, fastsættes endvidere klare rammer for kommuners og regioners udlejning af arealer, bygninger m.v. til mobiludbydere og i den forbindelse at indgå lejeaftaler på markedsvilkår, som afspejler kundegrundlaget i de pågældende områder.
Lovforslaget vil have positive økonomiske konsekvenser for de virksomheder, der ellers pludselig vil have stået uden bredbåndsforbindelse.
Endvidere vil etablering af højhastighedsbredbånd i kommuner samt muligheder for at indgå lejeaftaler, der afspejler kundegrundlaget i tyndt befolkede områder, have en lang række positive effekter i forhold til det lokale erhvervsliv, bredbåndsudbydere og mulighederne for den offentlige digitalisering.
Endelig vil lovforslaget have negative økonomiske konsekvenser for bredbåndsudbydere, hvis der opstår en situation, hvor de eventuelt skal finansiere en nøddrift.
 Da dele af lovforslaget skal ses i sammenhæng med, at der i Vækstplan DK er afsat 30 mio. kr. årligt i 2014 og 2015 til fremme af dækningen af højhastighedsbredbånd på Bornholm, og at midlerne foreslås udmøntet gennem et kommende statsligt udbud, foreslås ikrafttrædelse af disse bestemmelser til den 1. juli 2013.
 Med disse bemærkninger og idet jeg i øvrigt henviser til lovforslaget og de bemærkninger, der ledsager det, skal jeg anbefale forslaget til Tingets velvillige behandling.
