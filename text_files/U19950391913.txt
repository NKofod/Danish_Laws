I foråret 1994 besluttede Danmarks Radio at ansætte 6 unge for en  

 periode af 4 måneder med henblik på deltagelse i et nærmere beskrevet  

 projekt.
Ingen af dem havde tv-uddannelse eller journalistisk baggrund.  

 Danmarks Radio fandt, at ansættelserne ikke var omfattet af nogen  

 eksisterende overenskomst, ansættelsen skete derfor på funktionærvilkår med  

 en bruttoløn på 18.500 kr.
pr. måned »med henvisning til funktionærloven, ferieloven og  

 miljølovens bestemmelser.« Lager- og Handelsarbejdernes Forbund (L&H) protesterede mod denne  

 ansættelsesform, idet man bl. a. anførte, at der ved udvælgelsen af de unge  

 ikke var forudsat nogen formel uddannelse, og at ansættelsen dermed faldt ind  

 under L&Hs overenskomst med Danmarks Radio. 8/9-94 udsendte L&H  

 strejkevarsel »med henblik på at opnå overenskomst«, og 12/10-94  

 sendte SID sympatikonfliktvarsel.
Lovligheden af konfliktvarslerne blev  

 indbragt for Arbejdsretten, som udtalte, at det arbejde, som L&Hs  

 medlemmer udfører, kan betegnes som teknisk arbejde til støtte for  

 programproduktionen, mens de 6 unge ansatte i alt overvejende grad og uden  

 bistand af ansatte under skulle L&H beskæftige sig med den kreative del  

 af produktionen og med redigering, og der var kun i yderst begrænset omfang  

 er tale om arbejde, der var sammenfaldende med det, der udføres af L&Hs  

 medlemmer.
På denne baggrund kunne det pågældende arbejde ikke anses for at  

 høre under L&Hs naturlige faglige område, og det var i denne forbindelse  

 uden betydning, at arbejdet ikke var omfattet af nogen hidtidig overenskomst.  

 Herefter fandtes den varslede hovedkonflikt - og dermed også den varslede  

 sympatikonflikt - ulovlig.
 Denne sag angår spørgsmålet, om Lager- og Handelsarbejdernes Forbund kan  

 kræve, at deltagerne i et tidsbegrænset projekt i Danmarks Radio, kaldet  

 »Vækstlag B«, skal være omfattet af forbundets overenskomst med  

 Danmarks Radio.
 Klager, Danmarks radio, har nedlagt følgende endelige påstande:
 1. Indklagede tilpligtes at anerkende, at den ved skrivelser af 8.  

 september 1994 og 26. oktober 1994 varslede hovedkonflikt er ulovlig.
 2. Indklagede tilpligtes at anerkende, at den ved skrivelser af 12.  

 oktober 1994 og 27. oktober 1994 varslede sympatikonflikt er ulovlig.
 Indklagede, Landsorganisationen i Danmark for Specialarbejderforbundet i  

 Danmark og Lager- og Handelsarbejdernes Forbund, har påstået frifindelse.
 SAGSFREMSTILLING:
 § 1 i parternes overenskomst lyder således:
 »§ 1. Ansættelse.
 Nærværende overenskomst omfatter de ved Danmarks Radio som  

 driftsassistenter beskæftigede medlemmer af Lager- og Handelsarbejdernes  

 Forbund, som er fyldt 18 år.
 Stk. 2. Medarbejderne skal være til disposition for det til enhver tid  

 forefaldende arbejde i Danmarks Radio, herunder også arbejde af  

 håndværksmæssig karakter. ......
 Stk. 4.
a) Medarbejdere, der er omfattet af overenskomsten, ansættes ved Danmarks  

 Radio med angivelse af, at pågældende primært udfører tjeneste inden for  

 overenskomstens arbejdsområder.
Medarbejderen kan dog, når det er fagligt og  

 sikkerhedsmæssigt forsvarligt, udføre tjeneste inden for andre  

 arbejdsområder.
 Danmarks Radio skal sikre, at berørte medarbejdere har fået tilstrækkelig  

 oplæring/uddannelse, inden arbejde i andet arbejdsområde kan pålægges.
 b) I tilfælde, hvor en medarbejder eller dennes tillidsrepræsentant ønsker  

 en drøftelse af, om udførelsen af arbejdet inden for andre arbejdsområder er  

 fagligt og sikkerhedsmæssigt forsvarligt, gennemfører den pågældendes chef en  

 drøftelse med medarbejderen og dennes tillidsrepræsentant.
 c) Medarbejdere ansat i henhold til andre overenskomster end nærværende  

 kan udføre tjeneste på denne overenskomsts område, hvis der er opstået behov  

 herfor, og det er fagligt og sikkerhedsmæssigt forsvarligt.
 Dette sker efter aftale mellem tillidsrepræsentanten for nærværende område  

 og ledelsen, med mindre der er tale om arbejde af kort varighed og af mindre  

 omfang.
d) Hvis en medarbejder i overvejende grad er beskæftiget inden for et  

 andet overenskomstområde, end det den pågældende er ansat på, og der af en af  

 parterne fremsættes ønske om ansættelse på det andet overenskomstområde,  

 optages der forhandling mellem Danmarks Radio og de berørte  

 organisationer.« Ved skrivelse af 22. februar 1994, der blev udsendt til lokale TV  

 stationer, Filmskolen og biblioteker samt særligt interesserede, indbød  

 Danmarks Radio til deltagelse i et 3 ugers kursusprogram,  

 »Workshop«.
I skrivelsen hed det blandt andet:
»»PROJEKT UNGDOMSDOKUMENTER« Vil du være med til at lave spændende indslag til Transit, DR-TV's  

 ungdomsprogram? Vil du være med til at deltage i en workshop om »Projekt  

 Ungdomsdokumenter«? DR-TV's Ungdomsredaktion er på jagt efter unge og nye talenter.
Du skal  

 ikke have en medie-uddannelse men interessere dig for TV-produktion og især  

 for at fortælle en historie, at gå tæt på mennesker og miljøer, at give et  

 portræt at noget, der er vigtigt for unge.
 Projektet starter med en workshop fra d. 2. maj til d. 20. maj 1994.
 Vi søger 12 deltagere til denne workshop.
 I workshoppen arbejder vi med optageteknik, interviewteknik, dramaturgi  

 o.s.v. og får mulighed for at afprøve det i praksis.
Ud af de 12 deltagere udvælger vi 4-7 personer, som bliver tilbudt korte  

 ansættelser i vores B&U-redaktion »Transit« (4-6 mdr.'s  

 forløb). Du får her mulighed for at producere spændende ungdomsdokumenter,  

 som skal indgå i Transits udsendelser.' Grundlaget for skrivelsen var et internt oplæg i Danmarks Radio, betegnet  

 som »Projekt Vækstlag 1994«, hvoraf fremgik, at de 12 ansøgere, der  

 blev udvalgt til at deltage i projektet, skulle gennemgå fase 4, hvorom det  

 hed:
 »Formål: At lære deltagerne begrænsningerne i og mulighederne for,  

 hvad en mand/kvinde og et kamera kan, når målet er at få et dokument som går  

 tæt på folk, miljøer eller en sag.
 - At lære deltagerne de teknisk nødvendige færdigheder, f.eks. lyd,  

 interviewmetoder, at arbejde kritisk og respektfuldt, grovredigering, (AVID)  

 og sidst, men ikke mindst.
- At lave en historie, dramaturgi.« Om fase 5 hed det i oplægget:
 »Fase 5: Udvælgelse af 4-6 måneders kandidater til  

 »Unge-redaktionen«.
 ENG er ansvarlig for udvælgelse og for en feed-back til samtlige  

 deltagere: Nogle bliver valgt, andre er måske potentielle til senere, og  

 nogle skal måske finde ud af at gå andre veje.
Når workshoppen og udvælgelsen er sket ansættes de udvalgte i B&U og  

 TV-U yder derefter almindelig uddannelseshjælp.' Af en artikel i DR's interne blad, »DRåben« af 27. maj 1994 hed  

 det blandt andet:
»12 af 250 De 12 deltagere i kurset er udvalgt blandt 250 ansøgere.
Deres baggrund er  

 meget forskellig, men de har alle gjort sig nogle erfaringer med TV- og film  

 fra ikke-etablerede filmmiljøer. .......
 Skal arbejde for »Transit« »Blandt de unge vil vi vælge  

 nogle af talenterne ud, som vi giver ansættelse i 4-6 måneder, hvor de vil  

 komme til at producere til ungdomsprogrammet »Transit«, fortæller  

 redaktør Erik Nørgaard Gravesen. »Andre regner vi med at arbejde sammen  

 med på freelancebasis.
Vi vil have nogle medarbejdere, der er på cirka samme alder som  

 programmets seere.
Da de ikke kommer fra de traditionelle uddannelser, har de  

 andre ideer og formidler dem på anden måde.
Det er den nytænkning, vi gerne vil skabe rum for«.' Efter afviklingen af kurset i maj måned 1994 besluttede Danmarks Radio at  

 ansætte 6 af deltagerne for en periode af 4 måneder.
I et oplæg til Danmarks  

 Radio's overenskomstkontor til brug for dettes overvejelser om, hvorledes  

 ansættelsen skulle ske, hedder det:
 »Erik Nørgaard har haft alle 6 personer til et heldagsmøde, så alle  

 var bekendt med de fælles betingelser og forventninger til dem.
Alle bliver hovedsageligt beskæftiget med programindholdet, idet de selv  

 skal få ideerne til indslag/program.
Og selv stå for optagelserne på High 8.
 Dvs. det er optageudstyrets nye muligheder, der skal være primært  

 bestemmende for, hvilken slags indslag, der skal laves.
Med High 8 er det muligt at gå ind i andre miljøer end normalt.
Hvad kan  

 vi lave med High 8 som ellers ikke er muligt.
Der skulle derfor være større  

 mulighed for at gribe ideerne når de opstår og hurtigt give det form.
De 6 personer bliver ansat for 4 måneder.
De første starter 1. august og  

 nogle først 1. november og måske en enkelt, så der bliver en overlabning.
 Ingen af de 6 har tv-uddannelse eller journalistisk baggrund.
Perioden skal selvfølgelig også vise om der blandt de seks skulle være  

 talenter til videre ansættelse.« Overenskomstkontorets overvejelser mundede ud i enslydende skrivelser af  

 6. juli 1994 til journalistgruppen i DR, DMF, Klub 317, Medieforbundet i DR  

 og L&H-Klubben.
I skrivelserne hed det blandt andet:
»Som det frengår af DRåben af 27. maj 1994 har TV-U haft en række  

 unge på et 3-ugers kursus.
Projektet benævnes vækstlag »B«.
 Nogle af de unge deltagere skal nu ansættes af TV-U i en 4-måneders  

 periode fra 1. august 1994, til at producere for Transit i TV-B&U.
 Ved udvælgelsen er der ikke forudsat nogen formel uddannelse.
 Efter forespørgsel fra TV-U har DR-Overenskomst vurderet ansættelserne i  

 forhold til gældende overenskomster, og har vurderet, at ansættelserne ikke  

 er omfattet af de eksisterende overenskomster.
På denne baggrund tilbydes personerne ansættelse fuldtids på  

 funktionærvilkår med en bruttoløn på 18.500 kr. pr. måned med henvisning til  

 Funktionærloven, Ferieloven og Miljølovens bestemmelser.' I skrivelse af 22. august 1994 til Henrik Sunekær i Danmarks Radios  

 overenskomstkontor protesterede Lager- og Handelsarbejdernes Forbund mod den  

 ansættelsesform, som Danmarks Radio havde valgt for deltagerne i projektet.
I  

 skrivelsen hed det:
 »På baggrund af din skrivelse af 6. juli d.å. skal vi gøre opmærksom  

 på, at Lager & Handelsarbejdernes Forbunds overenskomst med Danmarks  

 Radio dækker samtlige de arbejdsopgaver, som i øvrigt udføres af Lager &  

 Handelsarbejdernes Forbunds medlemmer i Danmarks Radio.
Du skriver i ovennævnte skrivelse, at der ved udvælgelsen af de ansatte  

 ikke er forudsat nogen formel uddannelse.
Dermed falder ansættelsen af disse  

 unge klart ind under Lager & Handelsarbejdernes Forbunds overenskomst.
 Vi forventer derfor, at skrivelsen af 6. juli d.å. trækkes tilbage, og at  

 de overenskomstmæssige forhold bringes i orden eventuelt ved et møde mellem  

 Lager & Handelsarbejdernes Forbund og Danmarks Radio.
Jeg skal ikke undlade at gøre opmærksom på, at vi i modsat fald betragter  

 Danmarks Radio's fremgangsmåde som værende overenskomststridig.« L og H's protest blev besvaret af Danmarks Radio i en skrivelse af 29.  

 august 1994, hvori det bl.a. hed:
 »De berørte medarbejdere er ansat til, at udføre alle de funktioner  

 der er i en produktion, d.v.s. at de skal selv finde på programindhold,  

 ideer, research, transport, lys, optagelse på High-8-videokamera, redigering  

 osv.
 Udvælgelse af medarbejdere er også sket ud fra en samlet vurdering af  

 deres mulighed for at lave god historie på egen hånd.
 Der er altså ikke en fast researcher, programmedarbejder, kameramand,  

 redigeringsmand, da alle forudsættes at deltage i hele processen.
 Det er DR's opfattelse, at det samlede arbejdsområde og de forudsætninger  

 som har været grundlaget for vækstlag »B« som beskrevet ovenfor,  

 gør at vækstlag »B« i udgangspunktet ikke er omfattet af nogle af  

 de i huset eksisterende overenskomster.
 For ikke overenskomstdækket arbejde har DR valgt ensidigt at fastlægge de  

 for ansættelsen gældende vilkår som tidligere beskrevet.
Det skal for god ordens skyld understreges, at hvis medarbejderne  

 fortrinsvis skulle udføre arbejde indenfor en af de gældende overenskomster,  

 var de også blevet ansat efter den.' I en skrivelse af 8. september 1994 fastholdt Lager- og Handelarbejdernes  

 Forbund, at de ansatte under projektet skulle omfattes af overenskomsten med  

 forbundet.
Uoverensstemmelsen blev derefter behandlet på et møde den 29.  

 september 1994, uden at enighed kunne opnås.
Den 8. september 1994 udsendte  

 forbundet »1. strejkevarsel med henblik på at opnå overenskomst«,  

 og den 12. oktober 1994 sendte Specialarbejderforbundet i Danmark følgende  

 skrivelse til Danmarks Radio:
 »Vedrørende 1. sympatikonfliktvarsel.
 Da det ikke for vor lokale Lager & Handelsarbejdernes Forbund er  

 lykkedes at få oprettet overenskomst for det arbejde, der udføres i  

 forbindelse med TV's vækstlag »B«, skal vi herved meddele Dem, at  

 forbundets kompetente forsamling har besluttet at iværksætte sympatikonflikt  

 med henblik på støtte for oprettelse af overenskomst.
Tidspunktet og omfanget af sympatikonflikten vil senere blive meddelt Dem,  

 når forbundets kompetente forsamling træffer beslutning herom.' Den 26. oktober 1994 udsendte Specialarbejderforbundet i Danmark 2.  

 strejkevarsel med oplysning om, at strejken/arbejdsstandsningen ville få  

 virkning fra og med torsdag den 3. november 1994 ved normal arbejdstids  

 begyndelse, og ved skrivelse af 27. oktober 1994 til Danmarks Radio meddelte  

 Landsorganisationen i Danmark, » at de kompetente forsamlinger i  

 såvel Specialarbejderforbundet i Danmark som Landsorganisationen i Danmark  

 har besluttet at iværksætte sympatikonflikten således, at der fra og med  

 lørdag den 5. november 1994, ved normal arbejdstids begyndelse etableres  

 sympatikonflikt omfattende alt arbejde, som vedrører Specialarbejderforbundet  

 i Danmarks medlemmer organiseret i Lager- og Handelsklubben beskæftiget i  

 Danmarks Radio.« Ved skrivelse af 1. november 1994 til de indklagede i denne sag  

 protesterede Danmarks Radio mod konfliktvarslingen, og ved klageskrift af 2.  

 november 1994 blev sagen indbragt som hastesag for Arbejdsretten.
Begge parter har udarbejdet en beskrivelse af de opgaver, som medlemmer af  

 det indklagede forbund navnlig beskæftiger sig med i Danmarks Radio.
Ifølge  

 Danmarks Radio's be skrivelse drejer det sig om følgende:
»OB/STUDIE Er behjælpelige med kabeltræk og opstilling af lys/lamper.
Kendskab til  

 stærkstrøm.
 Hjælper lydteknikeren med opstilling af mikrofoner.
 Sørger for relevant side-udstyr er opstillet/til rådighed (faste  

 riggerhold).
 Boom (mikrofonstand kommando-styret af produceren).
 Grip (sørger for at lægge skinner til kamera-»vognen«, og styrer  

 vognen under optagelse ifølge fotograf-instruktion før optagelse). Kræver  

 special-kendskab, idet kamera-»vognen« er meget avancerede.
 Er chauffør på OB-vognen.
EFP-vogne Sørger for, at der er det rette udstyr i vognen.
 Driftsassistenten sikrer, at alt udstyr er brugbart, checker batterier  

 etc.
 Hjælper fotografen med at sætte lys.
Er chauffør på EFP-vognen EFP Ved større optagelser, hvor der er lydtekniker med, sørger  

 driftsassistenten for at BETA-båndene er forsynet med labels, og at der er  

 tilstrækkeligt med bånd med.
Hjælper med lyssætning samt medbringer alt  

 relevant side-udstyr: lamper, ekstra mikrofoner m.m.
REDIGERING Her har driftassistenten ingen funktioner.' Ifølge Lager- og Handelsarbejdernes Forbunds funktionsbeskrivelse  

 varetager de ansatte medlemmer en lang række opgaver, der er rubriceret under  

 følgende overskrifter: Ekspeditionsfunktionen, varemodtagelsens funktioner,  

 den daglige funktions og faglige ledelse af lagerområdet, anlægslager, løst  

 udstyr, PR- og reklameartikler, nedtaget genanvendeligt udstyr og  

 installationskabler, de centrale lagerfunktioner, distribuering samt opgaver  

 i forbindelse med bånd, film, TV-avisens redaktion, trykkeriet og tegnestuen.
 FORKLARINGER:
Erik Nørgaard, der er redaktionschef i Børne- og Ungdomsafdelingen i  

 Danmarks Radio, har forklaret, at formålet med projekt »Vækstlag B«  

 var at finde nye unge medarbejdere på både personalesiden og programsiden.  

 Målgruppen var videoværksteder, højskoler m.fl., og blandt de cirka 500  

 ansøgere blev der udvalgt 12 til workshoppen.
De 6, der derefter blev udvalgt  

 til en ansættelse for 4-6 måneder, skulle udarbejde indslag primært til  

 ungdomsprogrammet »Transit«, men eventuelt også til andre  

 programmer.
Ansættelsen af de 6 skete ikke samtidig, og på nuværende  

 tidspunkt er der endnu ansat 2 under projektet.
Projektet er et eksperiment  

 både med hensyn til produktionsområde og til programtilrettelæggelse og  

 indebærer, at de pågældende foruden udarbejdelse af ideoplæg, research og  

 redigering selv har skullet betjene videokameraet uden bistand af nogen af de  

 teknikere (lydfolk og kamerafolk), der sædvanligvis bistår  

 programmedarbejderne.
Et High 8 videokamera er lidt større og lidt bedre end  

 et almindeligt familevideokamera.
Hele projektet må betegnes som et  

 talentspejderi, der har givet nyttige erfaringer.
Henrik Sunekær, der er leder af Danmarks Radio's overenskomstkontor, har  

 forklaret, at Danmarks Radio ikke er medlem af nogen hovedorganisation og  

 derfor selv står for indgåelsen af overenskomsterne i huset.
Da han så  

 redegørelsen for de opgaver, som deltagerne i projektet skulle varetage,  

 fandt han, at ingen af de eksisterende overenskomster dækkede dette særlige  

 område.
De 6, der blev udtaget efter workshoppen, blev derfor ansat  

 individuelt.
Jørgen Mouritsen har forklaret, at han har været tillidsrepræsentant for  

 medarbejdere under Lager- og Handelsarbejdernes Forbund siden 1967. Gennem  

 årene er medlemmer af forbundet kommet til at bestride stillinger, der både  

 dækker ufaglærte områder og områder, der må anses for at henhøre under  

 faglærte.
Han sigter herved til sceneteknisk arbejde, rekvisitørarbejde,  

 arbejde i båndarkiver, assistance i studierne, arbejdet på TV-lager og andre  

 funktioner, der kræver faglig dygtighed.
Der er derfor også løbende sket en  

 efteruddannelse af forbundets medlemmer.
Forbundet reagerede over for  

 Danmarks Radio's overenskomstkontor, fordi dette meddelte, at der var tale om  

 uuddannet arbejdskraft til de stillinger, der skulle besættes efter  

 workshoppen.
Ingen af dem, der blev ansat, var eller er blevet medlemmer af  

 forbundet.
Han vil betegne det arbejde, som forbundets medlemmer udfører, som  

 arbejde på teknikersiden.
PARTERNES ARGUMENTER Klager har for så vidt angår hovedkonflikten i sagen anført, at den  

 varslede konflikt ikke tjener et lovligt fagligt formål.
Ved vurderingen af,  

 om forbundet er berettiget til at konflikte med henblik på at få denne nye  

 medarbejdergruppe omfattet af dens overenskomst, må der lægges afgørende vægt  

 på, at det arbejde, de 6 tidsbegrænset ansatte udfører, falder langt uden  

 for, hvad der naturligt er omfattet af Lager- og Handelsarbejdernes Forbunds  

 faglige område.
Ifølge overenskomsten med forbundet skal dettes medarbejdere  

 være til disposition til det til enhver tid forefaldende arbejde, herunder  

 også arbejde af håndværksmæssig karakter.
Det er imidlertid netop  

 karakteristisk for vækstlagsfolkenes arbejdsopgaver, at disse ikke kan  

 betegnes som »alt forefaldende arbejde«.
Ifølge  

 ansættelsesvilkårene skal de tværtimod udføre typiske  

 programmedarbejderopgaver i form af ideoplæg, research, tilrettelæggelse af  

 programmets form og indhold, interveiws og redigering.
Sådanne opgaver  

 udføres aldrig af forbundets medlemmer, hvis arbejde må karakteriseres som  

 støttefunktioner til de opgaver, programmedarbejderne udfører.
Hele projektet  

 har været et eksperiment med det formål at udfinde talenter, og det har intet  

 fagligt formål, når forbundet søger at tvinge de pågældende ind under dets  

 overenskomst.
Det er i denne forbindelse uden betydning, at de pågældende i  

 denne sammenhæng måtte betegnes som uuddannet inden ansættelsen.
Hvad angår sympatikonflikten er denne ulovlig, allerede fordi  

 hovedkonflikten er ulovlig.
Men også selv om hovedkonflikten måtte blive  

 anset for lovlig, er sympatikonflikten ulovlig, principalt fordi forbundet  

 ikke er berettiget til at iværksætte sympatikonflikt for at få en ny type  

 arbejde inddraget under en bestående overenskomst, subsidiært fordi der ikke  

 er et rimeligt forhold mellem målet og midlet.
Målet er at opnå overenskomst  

 for i alt 6 personer, der som et eksperiment er blevet ansat tidsbegrænset og  

 endda ikke samtidig, mens midlet er et voldsomt indgreb i Danmarks Radio's  

 arbejde i form af sympatikonflikt for alle forbundets cirka 190 medarbejdere.  

 Hertil kommer, at der må stilles særligt stærke krav til forholdet mellem mål  

 og midler for en sympatikonflikt, fordi Danmarks Radio ikke er medlem af en  

 hovedorganisation.
Indklagede har gjort gældende, at det arbejde, der udføres af de unge  

 vækstlagsfolk, naturligt henhører under Lager- og Handelsarbejdernes Forbunds  

 område, og at forbundet derfor har en lovlig faglig interesse i at  

 overenskomstdække det pågældende arbejde.
Det må herved også tages i  

 betragtning, at arbejdet ikke hidtil har været omfattet af nogen eksisterende  

 overenskomst og således ikke kan indplaceres under andre organisationers  

 område, og at der er tale om ufaglært arbejdskraft.
Det er uden betydning, at  

 arbejdet har været tidsbegrænset, og at de pågældende ikke har været  

 medlemmer af forbundet, idet formålet i hvert fald blandt andet har været at  

 finde nye produktionsmetoder.
Danmarks Radio's argument om, at arbejdet ikke  

 hidtil har været indplaceret under nogen eksisterende overenskomst og derfor  

 heller ikke i fremtiden skal placeres under nogen overenskomst, er uholdbart.  

 I en situation som den foreliggende må forbundets naturlige faglige område  

 udvides til også at omfatte et sådant nyt område.
Udviklingen gennem årene  

 har vist, at faggrænserne netop ikke er så faste længere, blandt andet fordi  

 Danmarks Radio selv er gået ind for en opblødning af faggrænserne.
Sålænge  

 Danmarks Radio ikke kræver nogen bestemte faglige kvalifikationer af de  

 pågældende, må ansættelse derfor ske under forbundets overenskomst.
Det er i  

 denne sammenhæng uden betydning, om Danmarks Radio agter at genoptage  

 eksperimentet.
ARBEJDSRETTENS BEMÆRKNINGER Ifølge § 1 i overenskomsten mellem Danmarks Radio og Lager- og  

 Handelsarbejdernes Forbund skal de ansatte medlemmer af forbundet være til  

 disposition for det til enhver tid forefaldende arbejde i Danmarks Radio,  

 herunder også arbejde af håndværksmæssig karakter.
Af såvel Danmarks Radio's  

 som forbundets funktionsbeskrivelser og af forklaringerne fremgår, at det  

 arbejde, forbundets medlemmer udfører, kan betegnes som teknisk arbejde til  

 støtte for programproduktionen.
Danmarks Radio's formål med at ansætte de 6  

 unge, der efter workshoppen blev udvalgt blandt de mange ansøgere, var - som  

 noget nyt - at finde nye talenter til selve programproduktionen.
Af  

 beskrivelsen af de unges arbejde fremgår da også, at de i alt overvejende  

 grad og uden bistand af ansatte under forbundet beskæftigede sig med den  

 kreative del af produktionen og med redigering, og at der kun i yderst  

 begrænset omfang er tale om arbejde, der er sammenfaldende med det, der  

 udføres af forbundets medlemmer.
På denne baggrund, kan det arbejde,  

 vækstlagsfolkene udfører, ikke anses for at høre under Lager- og  

 Handelsarbejdernes Forbunds naturlige faglige område, og det er i denne  

 forbindelse uden betydning, at arbejdet ikke er omfattet af nogen hidtidig  

 overenskomst.
Herefter finder Arbejdsretten, at den varslede hovedkonflikt -  

 og dermed også den varslede sympatikonflikt - er ulovlig.
Klagers påstande  

 tages derfor til følge.
Thi kendes for ret De indklagede, Landsorganisationen i Danmark for Specialarbejderforbundet  

 i Danmark og Lager- og Handelsarbejdernes Forbund, skal anerkende, at såvel  

 den hovedkonflikt, der er varslet over for klager, Danmarks Radio, ved  

 skrivelser af 8. september og 26. oktober 1994, som den sympatikonflikt, der  

 er varslet over for Danmarks Radio ved skrivelser af 12. og 27. oktober 1994,  

 er ulovlig.
 I sagsomkostninger til Arbejdsretten skal de indklagede betale 2.000 kr.
