Bilag 1 Betænkning afgivet af Arbejdsmarkedsudvalget den 8. december 2010 Betænkning over Forslag til lov om ændring af lov om en aktiv beskæftigelsesindsats, lov om arbejdsløshedsforsikring m.v., lov om aktiv socialpolitik og lov om kommunal udligning og generelle tilskud til kommuner (Virksomhedsrettet aktivering, ændring af refusionssystemet m.v.) [af beskæftigelsesministeren (Inger Støjberg)] 1. Ændringsforslag Beskæftigelsesministeren har stillet 1 ændringsforslag til lovforslaget.
2. Udvalgsarbejdet Lovforslaget blev fremsat den 17. november 2010 og var til 1. behandling den 30. november 2010. Lovforslaget blev efter 1. behandling henvist til behandling i Arbejdsmarkedsudvalget.
Møder Udvalget har behandlet lovforslaget i 2 møder.
Høring Lovforslaget har samtidig med fremsættelsen været sendt i høring, og beskæftigelsesministeren sendte den 17. november 2010 en orientering herom til udvalget, jf.
L 69  bilag 1. Den 25. november 2010 sendte beskæftigelsesministeren de indkomne høringssvar til udvalget.
Den 26. november sendte beskæftigelsesministeren et notat herom og et ligestillingsnotat til udvalget.
Skriftlige henvendelser Udvalget har i forbindelse med udvalgsarbejdet modtaget skriftlige henvendelser fra:
3F Fagligt Fællesforbund, Iben Bundgaard m.fl., Daghøjskoleforeningen, Jobrådgivernes Brancheforening, Lille Skole for Voksne, Stilladsarbejdernes Brancheklub af 1920, Skive Kommune og Uddannelsesforbundet.
 Beskæftigelsesministeren har over for udvalget kommenteret de skriftlige henvendelser til udvalget.
Deputationer Endvidere har følgende mundtligt over for udvalget redegjort for deres holdning til lovforslaget:
Daghøjskoleforeningen, HK Kommunal, Jobrådgivernes Brancheforening, Stilladsarbejdernes Brancheklub af 1920 og Uddannelsesforbundet.
Spørgsmål Udvalget har stillet 18 spørgsmål til beskæftigelsesministeren til skriftlig besvarelse, som denne har besvaret.
3. Indstillinger Et flertal i udvalget (V, DF, KF og LA) indstiller lovforslaget til vedtagelse med de stillede ændringsforslag.
Et mindretal i udvalget (S, SF, RV og EL) indstiller lovforslaget til forkastelse ved 3. behandling.
Mindretallet vil stemme for de stillede ændringsforslag.
 Kristendemokraterne, Inuit Ataqatigiit, Siumut, Tjóðveldisflokkurin og Sambandsflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af beskæftigelsesministeren, tiltrådt af udvalget:
 1) I det under nr. 2 foreslåede § 32, stk. 5, ændres »hvilke love uddannelserne i stk. 1, nr. 1, skal have hjemmel i« til: »hvilke uddannelser der er omfattet af stk. 1, nr. 1«.
[Præcisering af, at ministeren kan fastsætte nærmere regler om, hvilke uddannelser der er omfattet af § 32, stk. 1, nr. 1] Bemærkninger Til nr. 1 Ifølge lovforslagets § 1, nr. 1, skal følgende uddannelser være omfattet af § 32, stk. 1, nr. 1, i lov om en aktiv beskæftigelsesindsats: Uddannelser, der har hjemmel i lov, som udbydes generelt, og som umiddelbart er rettet mod beskæftigelse på arbejdsmarkedet.
 Lovforslagets § 1, nr. 2, indeholder en bemyndigelse til, at beskæftigelsesministeren fastsætter nærmere regler om, hvilke love uddannelserne i § 32, stk. 1, nr. 1, skal have hjemmel i.
 Det foreslås, at dette ændres til, at ministeren fastsætter nærmere regler om, hvilke uddannelser der er omfattet af forslaget til § 32, stk. 1, nr. 1.
 Ændringsforslaget har redaktionel karakter, og skyldes den måde, som de nærmere regler vil blive udformet på.
Ved fastsættelse af, hvilke uddannelser som skal være omfattet af § 32, stk. 1, nr. 1, vil udgangspunktet således være, at det hovedsageligt skal dreje sig om de uddannelser, som kommunerne efter gældende regler betaler for, når de bruges som led i aktivering, jf. lov om betaling for visse uddannelsesaktiviteter i forbindelse med lov om en aktiv beskæftigelsesindsats m.m. og de med hjemmel i denne betalingslov udfærdigede bekendtgørelser.
På denne måde vil der blive taget udgangspunkt i afgrænsninger af uddannelser, som allerede benyttes i administrationen.
 Derudover kan der være uddannelser, som ikke er omfattet af betalingsloven, som også bliver omfattet, f.eks. uddannelse efter lov om danskuddannelse til voksne udlændinge.
 Ændringsforslaget sikrer, at der bliver overensstemmelse mellem bemyndigelsen og den måde, som de nærmere regler vil blive fastsat på.
Jens Vibjerg (V) Peter Juel Jensen (V) Peter Madsen (V) Ulla Tørnæs (V) Bent Bøgsted (DF) Colette L.
Brix (DF) Helle Sjelle (KF) fmd.
Charlotte Dyremose (KF) Anders Samuelsen (LA) Torben Hansen (S) Anne-Marie Meldgaard (S) Rasmus Prehn (S) Leif Lahn Jensen (S) nfmd.
Eigil Andersen (SF) Karsten Hønge (SF) Morten Østergaard (RV) Line Barfod (EL) Kristendemokraterne, Inuit Ataqatigiit, Siumut, Tjóðveldisflokkurin og Sambandsflokkurin havde ikke medlemmer i udvalget.
