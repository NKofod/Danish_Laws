På en virksomhed var der udarbejdet et udkast til en ændret husaftale,  

 der kom til afstemning og blev forkastet af arbejderne den 18/9 1988. Der var  

 forinden afstemningen udfærdiget et papir underskrevet af en repræsentant for  

 ledelsen og en tillidsrepræsentant, hvoraf fremgik at arbejdstiden på  

 virksomheden var ændret med virkning fra 1/9. Dette papir blev under  

 arbejdsretssagen fremlagt i to versioner.
I den af arbejdsgiverparten  

 fremlagte version fandtes forbeholdet »under forudsætning af den samlede  

 aftales godkendelse«, medens dette forbehold manglede i den af  

 arbejdstagerparten fremlagte version.
Den af arbejdsgiverparten fremlagte  

 kopi fremtrådte på en måde, der kunne give mistanke om, at forbeholdet ikke  

 var skrevet samtidig med den øvrige del af papirets maskinskrevne tekst, og  

 til brug for Arbejdsretssagen blev der foretaget tekniske undersøgelser dels  

 af den af arbejdsgiverparten fremlagte version af papiret, dels af den  

 skrivemaskine, der havde været anvendt.
Retten kunne hverken efter de på  

 afgørende punkter helt modstridende forklaringer eller det under sagen i  

 øvrigt oplyste - herunder de tekniske undersøgelser - afgøre, om forbeholdet  

 i den af arbejdsgiverparten fremlagte version af papiret var tilføjet før  

 eller efter, at papiret var blevet underskrevet.
Da arbejdstagerparten heller  

 ikke på anden måde havde godtgjort, at den omhandlede arbejdstidsændring var  

 endelig og uafhængig af, om den samlede ændring til husaftale blev vedtaget  

 eller forkastet, måtte det lægges til grund, at det var berettiget af  

 virksomheden at lade den omhandlede arbejdstidsændring bortfalde, og  

 arbejdsgiverparten frifandtes for bod.
 Dommere: Vejgaard Andersen, Agnete Halmind, Arnold Hansen, Kiil  

 (retsformand), Erik Kjærgaard, Kofod og Strube.
 Under denne sag har Landsorganisationen i Danmark for Dansk  

 Typograf-Forbund indklaget Dansk Arbejdsgiverforening for Danske Dagblades  

 Forenings Forhandlingsorganisation for Aalborg Stiftstidende for  

 Arbejdsretten for overenskomstbrud og har nedlagt påstand om, at indklagede  

 Aalborg Stiftstidende tilpligtes at betale en efter rettens skøn fastsat bod  

 til Dansk Typograf-Forbund.
 De indklagede har påstået frifindelse.
 Sagens omstændigheder er efter det oplyste følgende:
I sommeren 1988 drøftede man lokalt mellem tillidsmændene for typograferne  

 på Aalborg Stiftstidende og bladets tekniske chef  Leif Johansen  

 aftalegrundlaget for de fremtidige arbejdsplaner i sætteriet, herunder  

 placeringen af den overenskomstmæssige arbejdstidsnedsættelse pr. 1.  

 september 1988 fra 38 1/2 til 38 timer om ugen.
Efter nogle indledende  

 drøftelser sammenfattede  Leif Johansen de emner, som endnu skulle drøftes  

 under de fortsatte forhandlinger, i et arbejdsnotat, hvori det bl.a. hedder:
 »Arbejdsnotat vedr. aftalegrundlag for arbejdsplaner i sætteriet.
 I forbindelse med diskussionerne vedrørende aftalegrundlaget for  

 fremtidige arbejdsplaner blev de enkelte punkter gennemgået for at undgå  

 misforståelser.
 Ved denne gennemgang fremkom der forskellige kommentarer, der måske er  

 væsentlige ved evt. kommende diskussioner.
 Tillidsmændene havde samtidig forskellige ønsker, der bør markeres i et  

 referat.
 Jeg har forsøgt at samle disse emner i følgende:.....
Arbejdstidsforkortelse: Vedrørende arbejdstidsforkortelsen ønsker  

 tillidsmændene, at nedsættelsen sker om lørdagen med et kvarter i begge ender  

 af arbejdsdagen.
Dette kan ikke godkendes.
 Arbejdstidsændring: Tillidsmændene foreslog derefter, at arbejdstiden på  

 dagtur blev ændret til f.eks. kl. 7.30. Man blev enige om at foreslå dette  

 som alternativ......
 Pauser: Tillidsmændene havde forskellige forslag vedrørende pauser og  

 placeringen af disse.
 Sigtet var at forkorte arbejdstiden og samtidig øge produktiviteten.
Leif Johansen kunne ikke med forskellige begrundelser gå ind for  

 forslagene.
For at vise positivitet anbefalede han mødetiden på dagtur til  

 kl. 7.30......
Godkendelse af aftale: Der var enighed om, at aftalen først er godkendt,  

 når dette er sket af personale og virksomhed.« I referatet fra de møder, som herefter fandt sted den 15., 17. og 18.  

 august 1988, hedder det bl.a.
 »DELTAGERE:  Preben Foldager,  Lisbeth Jensen,  

  Preben Pedersen, Rene  Lauritzen,  Erik Yde,  Bruno Larsen,  Peer Johansen,  

  Leif Johansen.....
Formål: Mødernes formål var at finde frem til et fundament vedrørende  

 arbejdsplanernes fremtidige udformning.
Der blev på møderne enighed om  

 følgende grundlag:.....
 Arbejdstidsforkortelse: Arbejdstidsforkortelsen pr. 1. september 1988 sker  

 med 5 minutter om eftermiddagen.
 Arbejdstidsændring: Mødetiden på dagtur ændres til at være kl. 7.30......
Aftalen: Denne aftale kan opsiges med 3 måneders varsel......« Det fremlagte referat indeholder plads til underskrift af  

 tillidsrepræsentant  Preben Foldager og teknisk chef  Leif Johansen, men er  

 ikke underskrevet.
Da resultatet af afstemningen om den ændrede husaftale vedrørende  

 sætteriet ikke kunne forventes at foreligge inden den 1. september 1988, blev  

 det aftalt at ændre arbejdstiden på dagtur i overensstemmelse med det i  

 mødereferatet anførte allerede fra denne dato.
Aftalen herom er efter  

 klagernes opfattelse en endelig aftale, der er gældende uanset resultatet af  

 afstemningen om den ændrede husaftale, hvorimod aftalen efter de indklagedes  

 opfattelse med rette er bragt til ophør med virkning fra den 19. september  

 1988, efter at personalet ved afstemningen om husaftalen havde forkastet de i  

 øvrigt foreslåede ændringer af arbejdsplanen.
Underretning om den fremtidige arbejdstid på dagtur blev givet personalet  

 dels ved opslag i virksomheden, dels ved trykte meddelelser til fraværende  

 medarbejdere.
Begge steder hed det, at dagholdet fra uge 35 skulle møde  

 således:
»Mandag-fredag kl. 7.30-14.05 Lørdag kl. 6.55-14.05« Da den fremtidige arbejdstid inklusiv en daglig kaffepause fra kl. 14.05  

 til kl. 14.20 imidlertid rettelig skulle være fra kl. 7.30 til kl. 14.20  

 mandag til lørdag, blev dette den 27. august 1988 præciseret i et af  

  Leif Johansen og tillidsrepræsentant  Rene Lauritzen underskrevet papir, der  

 under sagen er fremlagt i to versioner.
I den af klagerne fremlagte version,  

 der alene foreligger i fotokopi, hedder det:
 »Ang. arbejdstidsændringer fra 1.09.88.
 Dagtur møder mandag til lørdag 7.30 til 14.20.
Der er kaffepause fra l4.05 til 14.20.« I den af de indklagede fremlagte version, der er forsynet med originale  

 underskrifter, hedder det:
 »Ang. arbejdstidsændringer fra 1.09.88, under forudsætning af den  

 samlede aftales godkendelse.
 Dagtur møder mandag til lørdag 7.30 til 14.20.
Der er kaffepause fra 14.05 til 14.20.« Sætningen »under forudsætning af den samlede aftales  

 godkendelse« fremtræder på en måde, som kunne give mistanke om, at den  

 ikke er skrevet samtidig med den øvrige del af papirets maskinskrevne tekst,  

 idet tegnet efter »88« synes ændret eller forsøgt ændret fra et  

 punktum til et komma, ligesom der er en lille ændring i det vandrette  

 linieforløb i det første afsnit.
I givet fald kan dog hverken  

 originaleksemplaret eller den af klagerne fremlagte fotokopi bidrage til  

 belysning af, om tilføjelsen er skrevet før eller efter, at papiret blev  

 underskrevet.
Den ændrede arbejdstid på dagtur for personalet i sætteriet blev  

 gennemført som planlagt, men som nævnt bragt til ophør med virkning fra den  

 19. september 1988, efter at husaftalen var blevet nedstemt.
Dette skete ved  

 en intern meddelelse af 7. september 1988 - dagen efter afstemningen -  

 fra Leif  Johansen til  Preben Foldager.
I meddelelsen hedder det:
 »På formiddagens møde med tillidsmændene oplystes det, at personalet  

 har svaret negativt på den helhedsløsning vedrørende ændringer af  

 arbejdsplan, som vi har diskuteret den 15., 17. og 18. august 1988.
 Beskeden fra jer modtages naturligvis med beklagelse, idet jeg havde  

 opfattet positivitet under forhandlingerne.
Da aftalen på baggrund af det oplyste ikke kan indgås, bortfalder også den  

 pr. 29/8 - 1988 ændrede mødetid, idet den som bekendt blev iværksat på basis  

 af tillidsmændenes optimisme vedrørende aftalens godkendelse.
Af referaterne  

 fra vore møder fremgår det, at arbejdstidsændringen er en del af aftalen.
Mødetiden på dagtur vil derfor fra den 19. september 1988 være kl. 8.00  

 mandag til fredag og fra kl. 7.00 lørdag.« Det fremlagte eksemplar af meddelelsen er forsynet med en påtegning, der  

 er underskrevet af  Preben Foldager og lyder således:
 »Modtaget kl. 14,03. - Svar kl. 14.05:
Jeg må afvise dit postulat om, at der er givet forhåndsløfter fra de 4  

 deltagende tillidsmænd. - Det er en unødvendig argumentation for at opsige  

 den ændrede arbejdstid.« Da den indklagede virksomhed efter klagernes opfattelse har begået  

 overenskomstbrud ved at bringe den indgåede aftale om ændret arbejdstid til  

 ophør uden behørigt varsel, afholdtes den 22. december 1988 et fællesmøde til  

 drøftelse af den opståede uoverensstemmelse.
Enighed kunne dog ikke opnås,  

 hvorefter klagerne indbragte sagen for Arbejdsretten ved klageskrift af 2.  

 februar 1989.
Til brug for sagen har parterne i fællesskab anmodet dels Den Grafiske  

 Højskole, dels IBM Danmark A/S, om at besvare en række spørgsmål.
Af svaret  

 fra Den Grafiske Højskole fremgår bl.a., at der i den af de indklagede  

 fremlagte version af papiret, dateret den 27. august 1988, kan konstateres en  

 lille ændring i det vandrette linieforløb i første afsnit, men ikke i andet  

 afsnit.
Forandringen i linieforløbet forekommer i øverste linie i første  

 afsnit i ordene »under forudsætning« og fortsætter i næste linie,  

 som er parallel med disse to ord og altså udviser et liniefald.
Der er en  

 lille forskel i afstanden mellem linierne i første og andet afsnit, idet  

 afstanden mellem linierne i andet afsnit er 0,25 mm større.
Af svaret fra IBM Danmark A/S, der har haft den anvendte IBM-skrivemaskine  

 udleveret, fremgår, at det konstaterede liniefald forudsætter en af to  

 operationer.
Enten er valseudløseren påvirket, hvorved underrulletrykket, der  

 fastholder papiret mod valsen, er blevet ophævet, således at papiret, der  

 stadig sidder i maskinen, kan bevæges frit.
Eller også har papiret været  

 udtaget af maskinen og genisat.
 For Arbejdsretten er der afgivet forklaring af nedennævnte vidner.
Afdelingsleder Knud P.
Nielsen, der har underskrevet svaret fra IBM  

 Danmark A/S, har forklaret, at det forekommer ret usandsynligt, at papiret  

 har været ude af maskinen.
Det er langt mere sandsynligt, at anden sætning i  

 første afsnit er tilføjet efterfølgende ved udløsning af valsen.
Tillidsrepræsentant  Preben Foldager har forklaret, at man ved mødet den  

 15. august 1988 startede med at drøfte tilrettelæggelsen af den ændrede  

 arbejdstid.
Det skete i og for sig »uden for dagsordenen«, men  

 skyldtes, at der kun var 14 dage tilbage, inden arbejdstidsnedsættelsen  

 skulle sættes i værk.
Fra medarbejdernes side var det et ønske, at den halve  

 time skulle lægges på lørdagene, men det mødte ingen respons hos ledelsen,  

 der ikke mente at kunne undvære en halv time denne ene dag om ugen.
Ved mødet  

 denne dag blev man enige om den ændrede arbejdstid på dagtur, således at  

 arbejdet fremtidig skulle begynde kl. 7.30 i stedet for kl. 8. Det skete  

 »uden større sværdslag«, og det er det, der er nedfældet i det  

 fremlagte mødereferat.
Aftalen herom var ikke afhængig af, at man nåede til  

 enighed om de udestående punkter.
Den skulle da også have virkning fra den 1.  

 september 1988. Vidnet var ikke på arbejde den 27. august 1988, men blev  

 hjemme ringet op af Rene Lauritzen, der fortalte, at han havde fået en  

 henvendelse fra  Leif Johansen, der gerne ville have præciseret, at  

 bruttoarbejdstiden inklusive kaffepausen fra kl. 14.05 til kl. 14.20 gik til  

 kl. 14.20 og ikke som anført i meddelelserne til personalet til kl. 14.05.  

 Den 7. september 1988 underrettede vidnet  Leif Johansen om resultatet af  

 afstemningen den foregående dag og fik så kort efter den fremlagte skrivelse,  

 hvori Leif  Johansen gav meddelelse om, at aftalen om ændret mødetid skulle  

 bortfalde fra den 19. september 1988. Vidnet ville indkalde til et  

 tillidsmandsmøde, men folkene på aftenholdet var så fortørnede, at de  

 nedlagde arbejdet for at drøfte situationen.
Ved et forretningsudvalgsmøde i  

 samarbejdsudvalget kort tid efter blev vidnet præsenteret for det af de  

 indklagede fremlagte papir, der er dateret den 27. august 1988 og  

 underskrevet af  Rene Lauritzen og Leif  Johansen, og hvoraf fremgik, at  

 aftalen om arbejdstidsændringen var betinget af den samlede aftales  

 godkendelse.
Det var første gang, han så dette papir.  Rene Lauritzen var på  

 grund af sygdom ikke med til mødet, og vidnet måtte derfor sige, at han så  

 ikke havde yderligere kommentarer til den foretagne annullation af aftalen om  

 ændret arbejdstid, men gerne ville have en kopi af papiret.
Straks efter  

 mødet ringede han til  Rene Lauritzen og spurgte ham, om han ikke kunne  

 huske, hvad han havde skrevet under på.  Rene Lauritzen fastholdt, at han kun  

 havde skrevet under på et papir med en tilføjelse om kaffepauser og den heraf  

 følgende ændrede bruttoarbejdstid.
Tilføjelsen om, at aftalen om ændret  

 arbejdstid var indgået under forudsætning af den samlede aftales godkendelse,  

 kunne  Rene Lauritzen ikke genkende.
Da  Rene Lauritzen igen mødte på arbejde  

 en uges tid senere, viste vidnet ham kopien af det pågældende papir.  

  Rene Lauritzen fastholdt, at det ikke var et papir med det indhold, han  

 havde skrevet under på.
Nogen tid senere kom han løbende med den af klagerne  

 fremlagte fotokopi af aftalen, som han havde fundet i sin bakke med post.  

  Leif Johansen har sagt til vidnet, at faktorerne ikke var helt tilfreds med  

 den ændrede arbejdstid, og at han i øvrigt havde fortrudt, at han var gået  

 med til at lade ordningen træde i kraft inden afstemningen, for den ændrede  

 arbejdstid skulle have været »guleroden«, der sikrede en vedtagelse  

 af hele planen.
Tillidsrepræsentant  Rene Lauritzen har forklaret, at arbejdstidsændringen  

 blev aftalt på det første møde den 15. august 1988. Man var enige om, at det  

 var unødvendigt at underskrive noget papir herom, men det blev medtaget i  

 mødereferatet, fordi dette blev lavet på grundlag af den tekst, der allerede  

 stod i et tekstbehandlingsanlæg.
Det papir, vidnet underskrev den 27. august  

 1988, er det, der svarer til den af klagerne fremlagte fotokopi.
Det var  

 faktor  Peer Johansen, der kom med papiret, der da var underskrevet af Leif   

 Johansen.  Peer Johansen forklarede, at der var sket en fejl i de meddelelser  

 om den ændrede arbejdstid, som var tilgået medarbejderne, idet kaffepausen  

 ikke var kommet med.
Det var derfor, det skulle laves korrekt.
Vidnet skrev  

 så under på papiret, som  Peer Johansen tog med, da han gik.
Vidnet ringede  

 bagefter til Foldager og forklarede denne, hvad han havde skrevet under på.  

 Efter afstemningen var vidnet sygemeldt nogle dage, men blev på et tidspunkt  

 ringet op af Foldager, der sagde, at han var blevet præsenteret for et papir,  

 hvori der stod, at aftalen om ændret arbejdstid var under forudsætning af den  

 samlede aftales godkendelse.
Vidnet svarede, at han aldrig havde set et  

 sådant papir.
Da han mødte på arbejde igen, lå papiret på hans bord.
Vidnet  

 tog det og gik ned til  Leif Johansen, der straks udbrød, at det godt nok var  

 noget skidt eller noget svineri med den der aftale.
Det erklærede vidnet sig  

 enig i.
Da han kort efter så i sin bakke med post, fandt han en kuvert med en  

 fotokopi af det af klagerne fremlagte papir, som var det papir, han havde  

 underskrevet.
Tillidsrepræsentant  Lisbeth Jensen har forklaret, at aftalen om ændret  

 arbejdstid blev indgået under møderne midt i august 1988 uafhængigt af de  

 øvrige ting, man forhandlede om.
Efter meddelelsen den 7. september 1988 om  

 bortfald af den ændrede mødetid blev arbejdet nedlagt, og folkene gik til  

 fagligt møde.
Vidnet oplyste herunder, at aftalen om den ændrede arbejdstid  

 ikke var knyttet til nogen forudsætning.
For en sikkerheds skyld ringede hun  

 dog til de øvrige tillidsrepræsentanter, der bekræftede dette.
Hun mødtes så  

 med  Leif Johansen og forlangte, at meddelelsen om bortfald skulle trækkes  

 tilbage.
Ved den lejlighed fremviste  Leif Johansen ikke noget papir og  

 henviste heller ikke til, at der skulle være underskrevet et papir  

 indeholdende en forudsætning om den samlede aftales godkendelse.
Produktionschef  Leif Johansen har forklaret, at han har deltaget i  

 samtlige forhandlinger om husaftalen.
Der blev ikke indgået nogen endelig  

 aftale om ændring af mødetiden den 15. august 1988. Man har drøftet de  

 ønsker, som var fremkommet, men nogen aftale blev som sagt ikke indgået.  

 Spørgsmålet om mødetid blev således aldrig taget ud af det samlede  

 forhandlingskompleks.
Det af de indklagede fremlagte originale papir, dateret  

 den 27. august 1988, er konciperet af vidnet.
Der var sket det, at  

 meddelelserne om den ændrede arbejdstid pr. 1. september 1988 var blevet  

 udformet forkert på grund af en misforståelse med hensyn til kaffepausen, der  

 skulle indregnes i bruttoarbejdstiden.
Vidnet ville derfor sikre sig, at der  

 var enighed om, hvad ændringen indebar.
Han skrev i hånden en kladde med det  

 indhold, som fremgår af papiret, og tilkaldte derefter faktor  Peer Johansen,  

 som han bad renskrive kladden.  Peer Johansen skrev herefter det fremlagte  

 papir på maskine i vidnets kontor.
Vidnet underskrev papiret, der indeholdt  

 forudsætningen om godkendelse af den samlede aftale, hvorefter  Peer Johansen  

 gik op i sætteriet med papiret og fik  Rene Lauritzens underskrift på dette.  

 Ved et møde den 30. august 1988, hvorunder man drøftede en sidste afpudsning  

 af husaftalen inden afstemningen, forklarede vidnet nærmere om baggrunden for  

 det papir, der var underskrevet den 27. august 1988, og det blev vist frem  

 under mødet.
Vidnet spurgte  Rene Lauritzen, om han ville have en kopi af  

 papiret, men det afslog han.
Vidnet bestrider, at  Rene Lauritzen har  

 henvendt sig til ham kort efter meddelelsen om bortfald af aftalen om den  

 ændrede arbejdstid.
Først den 6. oktober 1988 fik han en henvendelse fra  

 tillidsrepræsentanterne, der gjorde gældende, at man havde et papir med et  

 andet indhold end det, der havde været fremme tidligere.
Teknisk direktør John Christensen har forklaret, at han i august 1988  

 kontaktede Danske Dagblades Forenings Forhandlingsorganisation for at høre,  

 om det ville være muligt at ændre arbejdstiden, inden afstemningen om aftalen  

 som helhed havde fundet sted, idet arbejdstidsændringen var en del af denne  

 aftale.
Vidnet talte med fuldmægtig Eva Hvelplund, der ikke havde noget at  

 indvende herimod, når det blev præciseret, at det var en forudsætning, at  

 aftalen som helhed blev godkendt.
Faktor  Peer Johansen har forklaret, at han deltog i forhandlingerne om  

 husaftalen fra begyndelsen.
Man har ved alle møderne drøftet samtlige  

 problemer og har ikke aftalt noget særskilt for så vidt angår ændret  

 arbejdstid.
Vidnet har på maskine renskrevet det af de indklagede fremlagte  

 papir vedrørende den ændrede mødetid.
Det skete på  Leif Johansens kontor.  

  Leif Johansen havde skrevet en kladde, som han bad vidnet renskrive efter at  

 have sikret sig, at der var en tillidsrepræsentant på arbejde på det  

 pågældende tidspunkt.
Vidnet er helt sikker på, at kladden også indeholdt  

 ordene om forudsætningen, men kan ikke forklare, hvorfor det ser ud, som om  

 sidste sætning i første afsnit er føjet til efterfølgende.
Han tør ikke sige,  

 om han har haft papiret ude af maskinen, inden sætningen blev skrevet.
Han er  

 imidlertid sikker på, at det hele var skrevet, inden  Leif Johansen og Rene  

 Lauritzen underskrev papiret.
Papiret blev omtalt på et møde den 30. august  

 1988, hvorunder  Leif Johansen spurgte, om nogen ønskede kopi heraf.
Det var  

 der ingen, der gjorde.
 Faktor  Erik Yde har forklaret, at han deltog i mødet den 30. august 1988,  

 hvorunder  Leif Johansen omtalte papiret af 27. august 1988 og spurgte, om  

 det var i orden, hvilket  Rene Lauritzen og de øvrige deltagere bekræftede.
 Fuldmægtig Eva Hvelplund har forklaret, at hun, der er ansat i Danske  

 Dagblades Forenings Forhandlingsorganisation, midt i august 1988 blev ringet  

 op af direktør John Christensen, der orienterede hende om forhandlingerne  

 vedrørende husaftalen og til sidst spurgte hende om en detalje vedrørende  

 arbejdstidsændringen, som man gerne ville gennemføre pr. 1. september 1988.  

 Vidnet gav udtryk for, at det var en dårlig ide at lave delløsninger, og at  

 det i hvert fald måtte ske med forbehold, således at det var en forudsætning,  

 at hele aftalen senere blev godkendt.
Klagerne har til støtte for påstanden anført, at det efter bevisførelsen  

 må lægges til grund, at der i august 1988 blev indgået en endelig og bindende  

 aftale om ændrede mødetider på dagtur i sætteriet.
Aftalen var således  

 uafhængig af de øvrige elementer i husaftalen.
Virksomheden har derfor gjort  

 sig skyldig i overenskomstbrud ved at dekretere bortfald af aftalen i stedet  

 for at opsige denne med behørigt varsel.
Klagerne har nærmere anført, at det lå fast, at arbejdstiden skulle  

 nedsættes pr. 1. september 1988, og at arbejdstidsændringerne derfor måtte  

 være lagt fast inden denne dato.
Som forklaret af tillidsrepræsentanterne  

 nåede man da også til definitiv enighed herom ved mødet midt i august 1988.  

 Dette støttes af de meddelelser om den ændrede mødetid, som tilgik  

 medarbejderne, og som intet forbehold indeholdt vedrørende den samlede  

 aftales godkendelse.
Et sådant forbehold ville heller ikke have været  

 naturligt, da der ikke er nogen indre sammenhæng mellem arbejdstidsændringen  

 og de øvrige bestemmelser i husaftalen.
Det forbehold, som indeholdes i det  

 af de indklagede fremlagte eksemplar af papiret dateret den 27. august 1988,  

 må antages at være indføjet efterfølgende, hvilket støttes både af Rene  

 Lauritzens forklaring og af de til brug for sagen indhentede udtalelser fra  

 Den Grafiske Højskole og IBM Danmark A/S.
Hvis  Peer Johansen fik en kladde  

 med den fulde tekst, forekommer det uforklarligt, hvorfor det renskrevne  

 papir kom til at se ud, som tilfældet er.
Hertil kommer, at papiret først  

 dukkede op, efter at problemerne var opstået den 7. september 1988, idet det  

 efter tillidsrepræsentanternes samstemmende forklaringer må lægges til grund,  

 at de ikke har deltaget i noget møde den 30. august 1988, hvor papiret skal  

 være vist frem.
Endelig er der i meddelelsen fra  Leif Johansen om bortfald  

 af aftalen om ændret mødetid alene henvist til »referaterne fra vore  

 møder« som grundlag for påstanden om, at arbejdstidsændringen var en del  

 af den samlede aftale.
Havde man dengang kunnet henvise til et også af  

  Rene Lauritzen underskrevet papir herom, havde det været naturligt at gøre  

 det.
Først dagen efter fik tillidsrepræsentanterne imidlertid forevist et  

 sådant papir.
De indklagede har anført, at det påhviler klagerne at bevise, at  

 forbeholdet i det af de indklagede fremlagte papir, dateret den 27. august  

 1988 og underskrevet af  Rene Lauritzen og  Leif Johansen, er indføjet, efter  

 at papiret var blevet underskrevet.
Et sådant bevis har klagerne imidlertid  

 ikke ført.
Svarene fra Den Grafiske Højskole og fra IBM Danmark A/S beviser i  

 realiteten intet, i hvert fald ikke at papiret har været ude af maskinen,  

 idet det tværtimod efter afdelingsleder Knud P.
Nielsens forklaring må  

 læggers til grund som det mest sandsynlige, at tilføjelsen er sket med  

 papiret fortsat i maskinen blot ved at udløse valsen.
Der er end ikke skabt  

 en formodning for, at forbeholdet er indføjet efter underskrift.
Noget sådant  

 bestrides da også, ikke blot af  Leif Johansen, men også af  Peer Johansen,  

 der er helt sikker på, at kladden og det renskrevne papir indeholdt den  

 omtvistede forudsætning, inden papiret blev underskrevet.
De indklagede har i anden række anført, at det i øvrigt ikke kan være  

 afgørende for sagens udfald, om der foreligger en skriftlig aftale med  

 forbehold om godkendelse af det samlede aftalekompleks, idet den mundtlige  

 aftale om arbejdstidsændringens gennemførelse pr. 1. september 1988 indeholdt  

 et sådant forbehold.
Det fremgår udtrykkeligt af sidste stykke i det  

 fremlagte arbejdsnotat, som også tillidsrepræsentanterne var med til at  

 udforme, og som var grundlaget for drøftelserne under de senere møder i  

 august 1988.
 Arbejdsretten skal udtale:
Hverken de på afgørende punkter helt modstridende forklaringer eller det  

 under sagen i øvrigt oplyste, herunder de af parterne indhentede svar fra Den  

 Grafiske Højskole og IBM Danmark A/S, giver retten grundlag for at afgøre,  

 hvorvidt forbeholdet i det af de indklagede fremlagte papir, dateret den 27.  

 august 1988 og underskrevet af tillidsrepræsentant  Rene Lauritzen og  

 produktionschef  Leif Johansen, er tilføjet før eller efter underskrivelsen.  

 Da klagerne heller ikke på anden måde har godtgjort, at aftalen om den  

 ændrede mødetid, som blev iværksat sammen med arbejdstidsændringen pr. 1.  

 september 1988, var endelig og uafhængig af, om det samlede aftalekompleks  

 blev vedtaget eller forkastet ved den afstemning herom, som skulle ske kort  

 efter den 1. september 1988, må det lægges til grund, at den indklagede  

 virksomhed har været berettiget til at lade aftalen om ændret mødetid  

 bortfalde som sket, efter at de øvrige foreslåede ændringer i husaftalen var  

 blevet forkastet.
Arbejdsretten tager derfor de indklagedes  

 frifindelsespåstand til følge.
 Med sagens omkostninger til Arbejdsretten forholdes efter omstændighederne  

 som nedenfor bestemt.
 T h i k e n d e s f o r r e t :
 De indklagede, Dansk Arbejdsgiverforening for Danske Dagblades Forenings  

 Forhandlingsorganisation for Aalborg Stiftstidende, frifindes.
 Sagens omkostninger 2.000 kr. skal betales til Arbejdsretten med halvdelen  

 af hver af parterne.
 Særlige noter:
 (* 1) Offentliggjort i Arbejdsretligt Tidsskrift 1989, side 117.
