Nr LSF 65 Forslag til Lov om forbud mod omskæring af kvinder Fremsat af Lene Espersen (KF) Jan Køpke Christensen (FP) Pia Kjærsgaard  

 (DF) Jacob Haugaard (UP) den 14. november 1996 § 1. Den, som udfører et indgreb i en kvindes kønsorganer med forsæt til at skade kønsorganet eller til at påføre det varige forandringer (omskæring), straffes med fængsel indtil 4 år.
Har indgrebet haft så alvorlige følger, at der foreligger særdeles skærpende omstændigheder, kan straffen stige til fængsel i 8 år.
 Stk. 2. Det samme gælder den, der medvirker til de i stk. 1 nævnte  

 indgreb.
 § 2. En person, der har dansk indfødsret eller er bosat i den  

 danske stat, og som i udlandet foretager eller medvirker til en handling  

 omfattet af § 1, straffes efter denne bestemmelse, uanset om handlingen er  

 strafbar i det land, hvor handlingen er begået.
 § 3. Loven træder i kraft den 1. marts 1997.
Bemærkninger til lovforslaget Almindelige bemærkninger Formålet med lovforslaget er at præcisere, at det i Danmark er strafbart  

 at foretage omskæring af piger og kvinder.
Samtidig indføres der mulighed for  

 at straffe danske statsborgere eller i Danmark bosiddende personer, der i  

 udlandet foretager eller medvirker til omskæring af piger og kvinder, uanset  

 om handlingen også er strafbar i det land, hvor den er begået.
 En forbudslov er blevet nødvendig, efter at Danmark i stigende omfang  

 modtager flygtninge og asylansøgere fra lande, hvor rituel omskæring af piger  

 og kvinder foretages.
Omskæringer foretaget i Danmark kan allerede i dag straffes efter  

 straffelovens bestemmelser om legemsbeskadigelse.
Forslagsstillerne har  

 imidlertid fundet det hensigtsmæssigt at samle alle bestemmelser om forbud  

 mod og straf for kvindelig omskæring i en lov, således at der gives et  

 entydigt signal om, at Danmark tager stærkt afstand fra alle former for  

 kvindelig omskæring.
Efter lovforslagets vedtagelse vil der derfor være behov for en massiv  

 informationskampagne ikke bare i forhold til de kredse, hvor kvindelig  

 omskæring forekommer, men også i forhold til den danske befolkning i  

 almindelighed.
Det er nemlig ofte sådan, at omskæring foretages på små piger  

 af eller under medvirken af deres forældre.
Derfor er det vigtigt over for  

 sundhedsplejersker og socialarbejdere og andre, der har kontakt med disse  

 børn, at præcisere, at i henhold til bistandslovens § 20 har enhver, der får  

 kendskab til, at et barn under 18 år fra forældres eller andre opdrageres  

 side udsættes for vanrøgt eller nedværdigende behandling eller lever under  

 forhold, der bringer dets sundhed eller udvikling i fare, har pligt til at  

 underrette kommunalbestyrelsen.
Denne pligt må ligeledes præciseres i en  

 informationskampagne, for så vidt angår omskæring af små piger.
Bemærkninger til lovforslagets enkelte bestemmelser Til § 1 Paragraffen præciserer i stk. 1, 1. pkt., bestemmelsen i straffelovens §  

 245, stk. 2, om straf for legemsbeskadigelse, og strafferammen korresponderer  

 med denne bestemmelse.
Desuden indføres i stk. 1, 2. pkt., en  

 strafskærpelsesregel, der korresponderer med bestemmelsen i straffelovens §  

 246.
Til § 2 Bestemmelsen er en fravigelse fra straffelovens § 7, stk. 1, hvorefter en  

 handling kun kan straffes i Danmark, hvis den også er strafbar i det land,  

 hvor den er begået.
Forslagsstillerne har fundet dette nødvendigt, idet der  

 ved kvindelig omskæring er tale om så grove krænkelser, at det ikke skal være  

 muligt blot at tage til udlandet og få dem foretaget, uden at det skal få  

 følger, når krænkerne vender tilbage til Danmark.
Skriftlig fremsættelse Lene Espersen (KF):
 Som ordfører for forslagsstillerne tillader jeg mig herved at fremsætte:
 Forslag til lov om forbud mod omskæring af kvinder.
(Lovforslag nr.
L 65).
 Jeg henviser i øvrigt til de bemærkninger, der ledsager lovforslaget, og  

 anbefaler det til Tingets velvillige behandling.
