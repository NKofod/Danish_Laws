Skriftlig fremsættelse (18. november 2020) Skatteministeren (Morten Bødskov):
 Herved tillader jeg mig for Folketinget at fremsætte:
Forslag til lov om ændring af emballageafgiftsloven, lov om afgifter af spil, virksomhedsskatteloven og forskellige andre love (Genindførelse af emballageafgift på pvc-folier, forhøjelse af afgiftssatsen for væddemål og onlinekasino samt afskaffelse af skattefordele ved forældrekøb i virksomheds- og kapitalafkastordningerne) (Lovforslag nr.
L 106) Lovforslaget udmønter dele af Aftale om finansloven for 2020 af 2. december 2019 mellem regeringen (Socialdemokratiet), Radikale Venstre, Socialistisk Folkeparti, Enhedslisten og Alternativet, som blev indgået med henblik på at prioritere centrale kernevelfærdsområder, uddannelse og den grønne omstilling og sikre finansieringen hertil.
Med lovforslaget foreslås tre af de prioriterede finansieringsinitiativer gennemført, som bl.a. skal medvirke til at sikre ansættelse af flere sygeplejersker og indførelse af minimumsnormeringer.
Det foreslås at genindføre emballageafgiften for pvc-folier med fordoblet afgiftssats i forhold til det tidligere afgiftsniveau.
Det forventes, at forslaget vil bidrage til reduceret miljøbelastning i forbindelse med affaldshåndteringen.
 Derudover foreslås en forhøjelse af afgiftssatsen for væddemål og onlinekasino fra 20 pct. til 28 pct. af bruttospilleindtægten, der har til formål at reducere forbruget på spil og mindske problemer med ludomani.
Endelig foreslås ændringer af virksomheds- og kapitalafkastordningerne, der har til formål at stramme beskatningen for udlejning af bolig til nærtstående, således at der ikke kan opnås højere fradragsværdi for renteudgifter end ved privat køb af bolig.
Konkret foreslås stramningen at ske på skematisk vis via en såkaldt rentekorrektion.
 Lovforslaget ønskes vedtaget med henblik på ikrafttrædelse den 1. januar 2021.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
