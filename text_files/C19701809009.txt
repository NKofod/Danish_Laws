 I KD-meddelelse nr. 83 (21. august 1970) blev det blandt andet meddelt, at  

 rejse må antages at foreligge, når en skatteyder på grund af arbejdet må tage  

 ophold mere end 15 km fra sit normale arbejdssted.
 Ligningsrådet har vedtaget, at rejse også må antages at foreligge, når en  

 skatteyder som led i sit arbejde har haft en samlet (erhvervsmæssig) kørsel  

 på 30 km pr. dag, selv om han ikke herunder har taget ophold mere end 15 km  

 fra arbejdsgiverens forretningssted.
De særlige regler om »rejsegodtgørelser« anses kun at kunne  

 finde anvendelse i tilfælde, hvor der af arbejdsgiveren er ydet en nærmere  

 præciseret godtgørelse for udgifter til rejse, såsom faste dagpenge,  

 kørselsgodtgørelse eller lignende, hvorimod f.eks. faste månedlige tilskud  

 til rejseudgifter ikke kan behandles som »rejsegodtgørelser« i  

 skattemæssig henseende.
Der skal følgelig trækkes kildeskat i faste månedlige  

 tilskud.
 Godtgørelser i henhold til faglige overenskomster (kilometerpenge,  

 udepenge osv.) kan kun behandles som »rejsegodtgørelser« og  

 fritages for skattetræk i det omfang, disse godtgørelser er udbetalt til  

 dækning af befordring og merudgifter til fortæring og eventuel overnatning,  

 jf. herved de vejledende anvisninger i Meddelelser fra Statens  

 Ligningsdirektorat og Ligningsrådet.
 Det følger eksempelvis heraf, at i kilometerpenge til blikkenslagere og  

 rørlæggere skal der trækkes i 50% af kilometerpengene, dog kun i 20%, når  

 arbejdsgiverens forretningssted ligger over 30 km fra arbejdsstedet.
 I udepenge, som udbetales for udeophold, der medfører overnatning udenfor  

 hjemmet, skal der ikke trækkes, for så vidt beløbet anses medgået til dækning  

 af merudgiften ved udeopholdet.
 I udepenge, der betales ved udeophold, der ikke medfører natophold udenfor  

 hjemmet, skal der i almindelighed trækkes i 50% af beløbet.
De nævnte godtgørelser medtages på redegørelsen som anden A-indkomst.
Der  

 er således alene tale om en ændring af reglerne for trækberegning.
