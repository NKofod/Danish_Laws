(Til samtlige kommuner, amtskommuner og  

 tilsynsråd) I denne vejledning er anført de retningslinier, som Indenrigsministeriet  

 med virkning fra den 1. juli 1989 vil følge med hensyn til kommunernes adgang  

 til at optage lån til rensningsanlæg m.v. og til at meddele garanti for lån  

 til betaling af tilslutningsbidrag til spildevandsanlæg.
 Vejledningen erstatter Indenrigsministeriets cirkulæreskrivelse af 30.  

 juni 1987, hvori det er fastsat, at kommuner med lav likviditet efter  

 ansøgning kan opnå dispensation til at optage lån til finansiering af  

 anlægsudgifter til rensningsanlæg m.v.
 Baggrunden for den nye vejledning vedrørende finansiering af  

 rensningsanlæg er de indgåede aftaler mellem Kommunernes Landsforening og  

 regeringen af henholdsvis den 29. juni 1988 og 2. juni 1989 om kommunernes  

 økonomi i 1989 og 1990.
 I henhold til lov om betalingsregler for spildevandsanlæg, lov nr. 863 af  

 23. december 1987, betragtes spildevandsanlæg som en kommunal  

 forsyningsvirksomhed på linie med kommunernes varetagelse af forsyningen på  

 en række andre områder, der bygger på princippet om brugerfinansiering.
 Retningslinierne i vejledningen fastlægger, i hvilket omfang kommunale  

 udlæg vedrørende spildevandsanlæg kan lånefinansieres, og i hvilket omfang  

 kommunerne kan meddele garanti for lån til betaling af tilslutningsbidrag til  

 spildevandsanlæg.
Kommuner med lav likviditet, kan efter ansøgning opnå dispensation til at  

 optage lån til finansiering af anlægsudgifter til rensningsanlæg m.v.  

 Låneadgangen i det enkelte regnskabsår vil dog maksimalt kunne udgøre  

 kommunens udlæg ultimo regnskabsåret vedrørende spildevandsanlæg.
Tilladelse  

 til lån skal i hvert enkelt tilfælde meddeles af Indenrigsministeriet.  

 Lånetilladelse gives for for et år af gangen.
 Ved rensningsanlæg forstås her alle anlæg under funktion 0.53,  

 Rensningsanlæg med betalingsvedtægt og funktion 0.56, Rensningsanlæg uden  

 betalingsvedtægt samt anlæg af tilsvarende karakter (og dermed teknisk  

 sammenhængende arbejder) på andre funktioner under hovedfunktionen  

 »Spildevandsanlæg«.
 Der kan ikke lånes til spildevandsanlæg i sommerhusområder.
Rensningsanlæg samt anlæg af tilsvarende karakter i sommerhusområder  

 omfattes således ikke af låneadgangen.
Eksempelvis vil der ikke blive givet  

 dispensation til optagelse af lån til en afskærende ledning fra et  

 sommerhusområde til et rensningsanlæg.
Der henvises i den forbindelse til, at  

 Miljøministeriet snarest vil udsende et cirkulære om prioritering af  

 anlægsarbejder for den del af de kommunale spildevandsanlæg, der ikke berøres  

 af vandmiljøhandlingsplanen.
Lånetilladelse vil kun blive ydet til anlægsudgiften excl. moms.
Denne  

 låneadgang reduceres yderligere, i det omfang der er et tilgodehavende hos  

 kommunen.
Opkrævede og budgetterede bidrag vedrørende spildevandsanlæg for  

 hvilke, der ikke er afholdt udgifter, skal først anvendes, før  

 investeringsudgifter til rensningsanlæg kan lånefinansieres.
Låneoptagelsen  

 kan således maksimalt svare til kommunens udlæg ultimo regnskabsåret i det  

 år, hvor der ønskes låneoptagelse.
Garanti for lån til betaling af tilslutningsbidrag til spildevandsanlæg  

 betragtes som et kommunalt lån, jf. § 4, stk. 1, nr. 5, i  

 Indenrigsministeriets bekendtgørelse af 30. juni 1989, lånebekendtgørelsen,  

 idet garantistillelsen er et alternativ til en kommunal lånoptagelse til  

 finansiering af anlægsopgaven.
Ved spildevandsanlæg forstås i denne  

 sammenhæng hele hovedfunktionen »Spildevandsanlæg«.
 Der vil kun blive givet tilladelse til lånoptagelse eller til at meddele  

 garanti for lån til betaling af tilslutningsbidrag til spildevandsanlæg uden  

 for kommunernes ordinære adgang til at optage lån, i det omfang  

 anlægsudgiften til rensningsanlæg eller deponering efter reglerne i § 4, stk.  

 3-7, i lånebekendtgørelsen ikke kan afholdes af kommunernes kassebeholdning.
Ved vurderingen af, om udgiften kan afholdes af kassebeholdningen, vil  

 Indenrigsministeriet som udgangspunkt lægge til grund, at den nødvendige  

 likviditet til løbende betalinger ikke behøver at overstige 4 pct. af en  

 kommunes bruttodrifts- og anlægsudgifter.
Det er herved en forudsætning, at  

 driftsaktivitet i det regnskabsår, hvor lånet ønskes optaget eller  

 garantistillelsen ønskes meddelt, ikke påregnes finansieret ved kasseforbrug.  

 Derimod vil en kommune kunne finansiere anden planlagt anlægsvirksomhed  

 (nettoanlægsudgifter) ved forbrug af kasse, uden at det får betydning for  

 kommunens mulighed for at få dispensation til optagelse af lån til  

 rensningsanlæg eller til at meddele garanti for lån til betaling af  

 tilslutningsbidrag til spildevandsanlæg.
Det forudsættes, at anlægsudgifterne (inkl. en normal forrentning af  

 kommunens udlæg) betales af brugerne over en periode, der ikke overstiger  

 seks år.
Ligeledes forudsættes det, at løbetiden på lånet ikke overstiger  

 seks år.
I særlige tilfælde vil kommuner med store investeringer (høje  

 drifts- og anlægsbidrag) kunne få dispensation til at strække brugerafgifter  

 og lån ud over seks år.
 En dispensationsansøgning bør indeholde følgende oplysninger:
 1. Størrelsen af de anlægsudgifter, der ønskes  

 finansieret ved lån, eller værdien af de garantistillelser, kommunen ønsker  

 at meddele.
 2. Størrelsen af kommunens budgetterede bruttodrifts-  

 og anlægsudgifter, nettoanlægsudgifter, likviditetsforbrug og skønnet  

 kassebeholdning ultimo regnskabsåret.
 3. Oplysning om, hvorvidt skønnet over  

 likviditetsforbruget har ændret sig siden budgetvedtagelsen, og hvad der i  

 givet fald er grunden hertil.
 4. Kommunens budgetterede udlæg (incl. lånoptagelse)  

 ultimo regnskabsåret, i det år hvor der ønskes lånoptagelse eller  

 garantistillelse.
