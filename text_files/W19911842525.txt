Et anpartsselskab, der alene beskæftigede sig med investeringer, havde  

 i løbet af ca. 3 år foretaget 6 køb og 4 salg af værdipapirer.
Beholdningen  

 af værdipapirer var på ca. 10 mio. kr.
 Selskabet blev ikke anset for skattepligtig af avance på ca.
 400.000 kr. ved salg af obligationer efter kursgevinstlovens § 2, idet  

 der ikke var tale om, at selskabet udøvede næring med køb og salg af  

 værdipapirer.
 Anpartsselskabet A klagede for skatteåret 1989/90 over, at de stedlige  

 skattemyndigheder havde anset selskabet for skattepligtigt i henhold til  

 kursgevinstlovens § 2 af et beløb på 391.831 kr. i avance ved salg af  

 obligationer.
Det var oplyst, at selskabets eneste aktivitet var handel med  

 værdipapirer, og at selskabets aktiver væsentligst bestod af værdipapirer.  

 Ifølge selskabets regnskaber pr. 30. april 1988 ejede selskabet værdipapirer  

 for i alt 9.977.372 kr. ud af en samlet aktivmasse på 11.358.391 kr.
Ved  

 siden heraf ejede selskabet et tilgodehavende samt likvider.
 Selskabet var startet i skatteåret 1986/87 og i årene til og med  

 skatteåret 1989/90 havde selskabet foretaget 6 køb og 4 salg af værdipapirer,  

 derudover var en post værdipapirer blevet udtrukket.
 Ifølge vedtægterne var selskabets formål »at drive investering,  

 finansiering og anden dermed i forbindelse stående virksomhed.« Ifølge  

 oplysning på selskabets selvangivelse var det et hvilende selskab.
 Det var endvidere oplyst, at selskabets hovedanpartshaver som direktør i  

 selskabet havde fået udbetalt en løn på 25.000 kr. i det omhandlede år.
Skatterådet havde fundet, at selskabet var omfattet af kursgevinstlovens §  

 2, hvorefter selskabet var skattepligtigt af den opnåede kursavance på  

 obligationer.
Der var henset til, at selskabets formål var investering,  

 finansiering og anden beslægtet virksomhed, og til, at selskabet ikke havde  

 anden indtægt end kursavancer og renteindtægter.
Selskabets revisor gjorde gældende, at selskabet ikke var omfattet af  

 kursgevinstlovens § 2, da det ikke udøvede næring ved køb og salg af  

 fordringer eller drev næringsvirksomhed med finansiering.
Han henviste til,  

 at selskabet på intet tidspunkt havde udøvet virksomhed med finansiering, men  

 alene havde drevet investeringsvirksomhed.
Investeringsaktiviteten havde fra  

 starten været begrænset, og langt den overvejende del af selskabets indtægter  

 var fremkommet som renteindtægt, tjent af den investerede egenkapital og på  

 renteforskellen mellem lånerenten og investeringsrenten.
Han henviste  

 endvidere til punkterne 22, 23 og 24 i cirkulære nr. 120 af 9. oktober 1986,  

 hvor næringsbegrebet var nærmere defineret.
I cirkulæret anførtes bl.a., at  

 det for næringsvirksomhed var karakteristisk, at der var tale om en vis aktiv  

 indsats i form af f.eks. kundekontakt.
Endvidere fremgik det af cirkulæret,  

 at handelsnæring ikke måtte forveksles med porteføljepleje af en  

 værdipapirbeholdning, hvor det karakteristiske ville være, at værdipapirerne  

 blev købt og solgt gennem f.eks. et pengeinstitut med det primære formål at  

 omplacere kapitalen, således at afkastet blev øget.
Revisor anførte, at der  

 netop var tale om porteføljepleje og ikke næringsvirksomhed.
 Revisoren bemærkede endvidere, at selskabet helt klart ville være omfattet  

 af ligningslovens tidligere gældende § 4, men det måtte erindres, at  

 næringsbegrebet ikke var udvidet til at omfatte alle de selskaber, som hidtil  

 havde været omfattet af ligningslovens § 4. Dette fremgik af  

 overgangsbestemmelserne i kursgevinstlovens § 10, stk. 6, og det var således  

 accepteret, at visse selskaber efter kursgevinstlovens indførelse ville være  

 skattefri af kursavancer, der tidligere ville have været omfattet af  

 ligningslovens § 4.
Efter det foreliggende - herunder bl.a., at der alene var sket et  

 begrænset antal handler i de omhandlede år, og at selskabet efter det oplyste  

 ikke udøvede nogen udadvendt aktivitet i retning af at skaffe sig kunder -  

 fandt Landsskatteretten ikke, at selskabets aktivitet var af en sådan  

 karakter, at der kunne være tale om, at selskabet drev næring med køb og salg  

 af værdipapirer.
Selskabet var således ikke omfattet af kursgevinstlovens §  

 2, og den opnåede kursgevinst var dermed ikke skattepligtig for selskabet.
 Den påklagede ansættelse blev derfor nedsat med 391.831 kr.
 LV 1990, E 5.3.3.
