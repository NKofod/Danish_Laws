 Statsamtet havde meddelt afslag under henvisning til, at sagens udfald  

 havde betydning for flere, og at ansøgeren i fællesskab med disse måtte være  

 i stand til at bære sagens omkostninger, jf. § 7, stk. 2, i bekendtgørelse om  

 fri proces.
 Civilretsdirektoratet omgjorde statsamtets afgørelse, idet man ikke  

 fandt, at et procesfællesskab reelt lod sig gennemføre, da de øvrige  

 involverede ikke ønskede at anlægge sag.
 Ansøgerens broder var død og efterlod sig 13 legale arvinger.
 Afdøde oprettede 2 dage før sin død et testamente, hvorved en niece blev  

 universalarving.
 Ansøgeren ønskede testamentet tilsidesat under skiftesagens behandling.
 De øvrige legale arvinger ønskede ikke at anfægte testamentet.
 Statsamtet meddelte afslag på ansøgning om fri proces til anfægtelse af  

 testamentet under henvisning til, at sagens udfald havde betydning for flere,  

 og at disse i fællesskab måtte være i stand til at bære sagens omkostninger,  

 jf. § 7, stk. 2, i bekendtgørelse om fri proces.
 Civilretsdirektoratet omgjorde statsamtets afgørelse, idet man ikke i det  

 foreliggende tilfælde fandt, at ansøgningen burde afslås med den begrundelse.
 Man lagde ved afgørelsen vægt på, at procesfællesskab i den konkrete sag  

 reelt ikke lod sig gennemføre, da de øvrige involverede ikke ønskede at  

 anfægte testamentet.
