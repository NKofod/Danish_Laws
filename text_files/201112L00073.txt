Fremsat den 25. januar 2012 af social- og integrationsministeren (Karen Hækkerup) Forslag til Lov om ændring af lov om social service (Ledsagelse til børn og unge mellem 12 og 15 år med nedsat funktionsevne) § 1 I lov om social service, jf. lovbekendtgørelse nr. 904 af 18. august 2011, som ændret ved § 10 i lov nr. 434 af 8. maj 2006 og lov nr. 468 af 18. maj 2011, foretages følgende ændring:
 1. § 45, stk. 1, affattes således:
»Kommunalbestyrelsen skal tilbyde 15 timers ledsagelse om måneden til børn og unge mellem 12 og 18 år, som ikke kan færdes alene på grund af betydelig og varigt nedsat fysisk eller psykisk funktionsevne.
Dette gælder dog ikke for børn og unge mellem 12 og 18 år, som har et døgnophold efter § 52, stk. 3, nr. 4, 5 og 7.« § 2 Loven træder i kraft den 15. marts 2012.
Bemærkninger til lovforslaget Almindelige bemærkninger Indholdsfortegnelse 1. Lovforslagets baggrund og formål 2. Lovforslagets indhold 2.1. Gældende ret 2.2. Den foreslåede ændring 3. Økonomiske og administrative konsekvenser for det offentlige 4. Økonomiske og administrative konsekvenser for erhvervslivet 5. Administrative konsekvenser for borgerne 6. Miljømæssige konsekvenser 7. Forholdet til EU-retten 8. Hørte myndigheder og organisationer 9. Sammenfattende skema 1. Lovforslagets baggrund og formål Lovforslaget fremsættes som led i udmøntningen af satspuljeaftalen for 2012 mellem Regeringen, Venstre, Det Konservative Folkeparti, Liberal Alliance og Dansk Folkeparti.
 Lovforslaget rummer et forslag om en udvidelse af ledsageordningen i lov om social service for unge mellem 16 og 18 år med betydelig og varigt nedsat fysisk eller psykisk funktionsevne til også at omfatte børn og unge mellem 12 og 15 år.
Forslaget har til formål at give børn og unge inden for målgruppen mulighed for at deltage i selvvalgte aktiviteter uden for hjemmet uden altid at skulle bede deres forældre om hjælp, hvorved de får øgede muligheder for at leve et ungdomsliv på lige fod med andre børn og unge.
Forslaget har således til formål at medvirke til en større inklusion i samfundet af børn og unge med nedsat funktionsevne samt at medvirke til, at denne gruppe bliver mere selvstændig og uafhængig af hjælp fra deres forældre.
Lovforslaget har baggrund i et forsøg finansieret med midler fra satspuljen, jf. satspuljeaftalen for 2008, hvor der i ti kommuner ydes ledsagelse til børn og unge mellem 12 og 15 år efter samme retningslinjer, som gælder i ledsageordningen for unge mellem 16 og 18 år.
De deltagende kommuner er Vejle, Haderslev, Frederikssund, Aabenraa, Viborg, Hjørring, Esbjerg, Ringkøbing-Skjern, Aalborg og Gentofte.
Forsøget, som løber i perioden fra 1. januar 2009 til 31. december 2011, er blevet evalueret i sommeren 2011. Resultaterne af evalueringen viser generel høj tilfredshed med ordningen hos såvel de deltagende børn og unge som hos deres forældre, og ordningen har en positiv virkning på børnenes og de unges fritidsliv.
Evalueringen viser endvidere, at de deltagende kommuner virker positive over for forsøgsordningen, og der gives udtryk for, at en sådan ordning vil være et godt supplement til de eksisterende handicapkompenserende ydelser rettet mod børn og unge.
2. Lovforslagets indhold 2.1. Gældende ret Reglerne om ledsageordning til unge mellem 16 og 18 år med nedsat funktionsevne er fastsat i § 45 i lov om social service (serviceloven) og i bekendtgørelse nr. 1390 af 12. december 2006 om betingelser for ledsageordningen efter serviceloven.
Kommunalbestyrelsen skal efter servicelovens § 45, stk. 1, og ovennævnte bekendtgørelses § 1, stk. 1, nr. 1, tilbyde 15 timers ledsagelse om måneden til unge mellem 16 og 18 år, som ikke kan færdes alene på grund af betydelig og varigt nedsat fysisk eller psykisk funktionsevne.
Dette gælder dog ikke for unge mellem 16 og 18 år, som har et døgnophold efter servicelovens § 52, stk. 3, nr. 4, 5 og 7, jf. lovens § 45, stk. 1, og bekendtgørelsens § 3, stk. 2. Ledsageordningen omfatter efter bekendtgørelsens § 1, stk. 3, ikke unge med nedsat funktionsevne som følge af sindslidelse eller af sociale årsager.
Ledsagelse ydes, jf. også formuleringen af servicelovens § 45, stk. 1, og bekendtgørelsens § 7, som et tilbud fra kommunalbestyrelsen, hvor en person fra kommunens ledsagerkorps udfører ledsageopgaven.
En ung, der er berettiget til ledsageordning, har efter servicelovens § 45, stk. 2, og § 2, stk. 1, i bekendtgørelse om betingelser for ledsageordningen efter serviceloven ret til selv at udpege en person til at udføre opgaven.
Kommunen skal godkende og ansætte den udpegede person.
Der kan normalt ikke ske ansættelse af en person med en meget nær tilknytning til den, der er berettiget til ledsagelse, jf. lovens § 45, stk. 3, og bekendtgørelsens § 2, stk. 4.
Den unge, der modtager ledsagelse, kan efter servicelovens § 45, stk. 4, og § 6, stk. 1, i bekendtgørelse om betingelser for ledsageordningen efter serviceloven opspare uforbrugte timer inden for en periode på 6 måneder.
Kommunalbestyrelsen skal fastsætte retningslinjer herfor.
 Efter servicelovens § 45, stk. 5, og § 9, stk. 2, i bekendtgørelse om betingelser for ledsageordningen efter serviceloven kan den unges udgifter til ledsagerens befordring og andre aktiviteter med tilknytning til ledsageordningen dækkes med op til et i loven fastsat årligt beløb på 797 kr. (2012-priser). Beløbet ydes af kommunalbestyrelsen efter ansøgning fra den unge.
2.2. Den foreslåede ændring Det foreslås, at servicelovens § 45, stk. 1, ændres, således at ledsageordningen for unge mellem 16 og 18 år med nedsat funktionsevne udvides til også at omfatte børn og unge mellem 12 og 15 år.
Endvidere foreslås det, at undtagelsen, hvorefter unge mellem 16 og 18 år, som har et døgnophold efter servicelovens § 52, stk. 3, nr. 4, 5 og 7, ikke har ret til ledsageordning, udvides til også at omfatte børn og unge mellem 12 og 15 år.
Herudover foreslås der ingen ændringer i bestemmelsen, hvilket betyder, at de nugældende visitationskriterier i øvrigt foreslås videreført, ligesom muligheden for selv at udpege en person til udførelse af ledsageopgaven, muligheden for at spare uforbrugte timer op inden for 6 måneder og muligheden for efter ansøgning at få dækket udgifter til ledsagerens befordring og andre aktiviteter med tilknytning til ledsageordningen foreslås videreført uændret.
 Det skønnes, at cirka 200 børn og unge vil være omfattet af den foreslåede ændring.
3. Økonomiske og administrative konsekvenser for det offentlige Der er i satspuljen for 2012 afsat en ramme på 5,7 mio. kr. i 2012, og 5,4 mio. kr. årligt fra 2013 og frem.
Af bevillingen anvendes 1,4 mio. kr. til implementering af regelændringen.
Der vil blive udarbejdet et særligt informationsmateriale til kommunerne, forældre og børn og unge inden for målgruppen og relevante handicappolitiske interesseorganisationer mv.
Derudover skal kommunerne kompenseres for merudgifter i forbindelse med udvidelsen af målgruppen for ledsageordninger til børn.
Beløbene er en ramme.
Et eventuelt mindre forbrug end rammen tilbageføres til satspuljen.
Lovforslagets samlede økonomiske konsekvenser skal forhandles med kommunerne.
 Lovforslaget medfører ingen administrative konsekvenser for stat, kommuner og regioner.
4. Økonomiske og administrative konsekvenser for erhvervslivet Lovforslaget har ingen økonomiske eller administrative konsekvenser for erhvervslivet.
5. Administrative konsekvenser for borgerne Lovforslaget har ingen administrative konsekvenser for borgerne.
6. Miljømæssige konsekvenser Lovforslaget har ingen miljømæssige konsekvenser.
7. Forholdet til EU-retten Lovforslaget indeholder ingen EU-retlige aspekter.
8. Hørte myndigheder og organisationer Lovforslaget har været sendt i høring hos Advokatrådet, Ankestyrelsen, Børne- og Kulturchefforeningen, Børnerådet, Dansk Handicap Forbund, Dansk Socialrådgiverforening, Danske Handicaporganisationer, Den Uvildige Konsulentordning på Handicapområdet, Det Centrale Handicapråd, KL, Socialchefforeningen og Sjældne Diagnoser.
Bemærkninger til lovforslagets enkelte bestemmelser Til § 1 Til nr. 1 Med den foreslåede affattelse af servicelovens § 45, stk. 1, sænkes den nedre aldersgrænse for ledsageordningen for unge fra 16 år til 12 år.
Det foreslås dermed, at den nugældende ledsageordning for unge mellem 16 og 18 år udvides til også at omfatte børn og unge mellem 12 og 15 år.
Det foreslås endvidere, at undtagelsen, hvorefter unge mellem 16 og 18 år, som har et døgnophold efter servicelovens § 52, stk. 3, nr. 4, 5 og 7, ikke har ret til ledsageordning, udvides til også at omfatte børn og unge mellem 12 og 15 år.
Herudover foreslås der ingen ændringer i bestemmelsen, hvilket betyder, at de nugældende visitationskriterier i servicelovens § 45, stk. 1, i øvrigt foreslås videreført.
Det foreslås således, at det fortsat skal være en betingelse for at have ret til 15 timers ledsagelse om måneden, at barnet eller den unge ikke kan færdes alene på grund af betydelig og varigt nedsat fysisk eller psykisk funktionsevne.
Det foreslås endvidere, at ordningen fortsat ikke skal omfatte børn og unge med nedsat funktionsevne som følge af sindslidelse eller af sociale årsager.
Der foreslås heller ingen ændringer i forhold til retten til selv at udpege en person til at udføre ledsageopgaven, jf. servicelovens § 45, stk. 2-3. En person, der er berettiget til ledsagelse, jf. servicelovens § 45, stk. 1, foreslås således fortsat at have ret til selv at udpege en person til at udføre ledsageopgaven.
Kommunen vil fortsat skulle godkende og ansætte den udpegede person, og der vil normalt ikke kunne ske ansættelse af personer med en meget nær tilknytning til den, der er berettiget til ledsagelse.
Hvis lovforslaget vedtages, vil retten til selv at udpege en person til at udføre ledsageopgaven også gælde for børn og unge mellem 12 og 15 år.
Endvidere foreslås adgangen til at opspare timer, jf. servicelovens § 45, stk. 4, videreført uændret.
Modtageren af ledsagelse foreslås således at kunne opspare uforbrugte ledsagetimer inden for en periode på seks måneder, og kommunalbestyrelsen skal fastsætte retningslinjer herfor.
Hvis lovforslaget vedtages, vil retten til at opspare timer også gælde for børn og unge mellem 12 og 15 år.
Endelig foreslås det, at reglen i servicelovens § 45, stk. 5, videreføres uændret.
Efter denne regel kan modtagerens udgifter til ledsagerens befordring og andre aktiviteter med tilknytning til ledsageordningen dækkes med op til et i loven fastsat årligt beløb.
Dette beløb udgør i 2012 797 kr.
Beløbet ydes af kommunalbestyrelsen efter ansøgning fra modtageren.
Ved vedtagelse af lovforslaget vil denne regel også gælde for børn og unge mellem 12 og 15 år.
Til § 2 Det foreslås, at loven træder i kraft den 15. marts 2012.
