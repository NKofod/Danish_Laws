 Konkurrencerådet har foretaget en analyse af konkurrenceforholdene i  

 de liberale erhverv, som viser, at erhvervene er beskyttet mod konkurrence  

 gennem bestemmelser fastsat ved lovgivning og/eller gennem vedtagelser af  

 erhvervenes brancheforeninger (* 2), (* 3).
 Konkurrencerådet har derfor indledt drøftelser med de offentlige  

 myndigheder, der har fastsat konkurrencebegrænsende bestemmelser på området,  

 og i visse tilfælde i henhold til konkurrencelovens § 15 rettet  

 offentliggjort henvendelse herom til den relevante myndighed.
Således er der rettet henvendelse til boligministeren med anbefaling  

 af, at man ophæver de eneretsbestemmelser, som i Sønderjylland samt  

 Københavns og Frederiksberg kommune udelukker private landinspektører fra at  

 kunne konkurrere på lige fod med de offentlige matrikelvæsener.
Samtidig har  

 Konkurrencerådet anbefalet boligministeren, at man ophæver eller lemper nogle  

 offentlige bestemmelser, som begrænser landinspektørernes mulighed for at  

 etablere filialer og for at indgå i et naturligt tværfagligt samarbejde med  

 andre erhverv.
 Endvidere er der påbegyndt forhandlinger med en række organisationer  

 med henblik på ved forhandling eller - hvis dette ikke lykkes - ved pålæg at  

 få de skadelige virkninger af de af foreningerne fastsatte  

 konkurrencebegrænsende bestemmelser bragt til ophør.
Konkurrencebegrænsninger i de liberale erhverv søges ophævet Der henvises til udtalelse afgivet af Konkurrencerådet 06/07/92, TUDT Nr.  

 10003 Henvendelsen til boligministeren: »Denne henvendelse rettes til  

 boligministeren i medfør af konkurrencelovens § 15 efter beslutning på  

 Konkurrencerådets møde den 25. november 1992.
 Baggrunden for henvendelsen er en konkurrenceretlig vurdering af de  

 offentligt fastsatte reguleringer, der ligger til grund for udøvelsen af en  

 række liberale erhverv, bl.a. landinspektørerhvervet, og som Konkurrencerådet  

 har foretaget som led i administrationen af konkurrenceloven.
 Ved gennemgangen af disse reguleringer har Konkurrencerådet konstateret,  

 at der i lovgivningen for visse erhverv er indeholdt bestemmelser, som  

 begrænser konkurrencen og den frie erhvervsudøvelse ud over, hvad der må  

 betragtes som rimeligt begrundet i mere tungtvejende politiske hensyn.
Henvendelsen sigter helt konkret mod begrænsninger i landinspektørernes  

 etablerings- og erhvervsfrihed, der må anses for unødvendige til sikring af  

 en forsvarlig udøvelse af landinspektørerhvervet.
Begrænsningerne er fastsat  

 i loven om landinspektørvirksomhed og i udstykningsloven, og det anbefales,  

 at reglerne liberaliseres med henblik på at fremme konkurrencen og dermed  

 effektiviteten i landinspektørerhvervet.
 Henvendelsen skal desuden ses i sammenhæng med Konkurrencerådets  

 beslutning om at optage forhandlinger med bl.a. landinspektørerne med henblik  

 på at ophæve eller liberalisere de bestemmelser i erhvervenes  

 foreningsvedtagelser, som medfører eller vil kunne medføre skadelige  

 virkninger for konkurrencen eller begrænsninger i erhvervsfriheden.
 Bestemmelserne i lov om landinspektørvirksomhed (lbk. nr. 134 af 5. marts  

 1991, som ændret ved lov nr. 278 af 29. april 1992), der efter  

 Konkurrencerådets opfattelse må anses for at indebære unødige begrænsninger i  

 erhvervsfriheden, er følgende: § 4, stk. 2, om matrikelvæsenets organisation,  

 § 4a, stk. 1, 3 og 4, og § 4b, stk. 1, om betingelser for at drive virksomhed  

 i selskabsform og for oprettelse af kontorsteder.
 Matrikelvæsenets organisation. § 4, stk. 2, i lov om  

 landinspektørvirksomhed indeholder en begrænsning af landinspektørernes  

 adgang til at udøve deres erhverv inden for bestemte områder.
 Ifølge denne bestemmelse, der er nærmere uddybet i udstykningslovens § 10,  

 må matrikulære arbejdsopgaver i visse dele af Sønderjylland og i Københavns  

 og Frederiksberg kommuner kun udføres af den pågældende, offentlige  

 matrikelmyndighed, hvorved privatpraktiserende landinspektører er udelukket  

 fra virksomhed i disse områder.
 Ud over rent historisk baserede særordninger ligger der tilsyneladende  

 ikke andre kriterier til grund for den særlige organisering af  

 matrikelvæsenet i København, Frederiksberg og Sønderjylland.
 Udelukkelsen af privatpraktiserende landinspektører i disse områder kan  

 derfor ikke anses for at være berettiget ud fra sagligt og rimeligt  

 begrundede hensyn.
Konkurrencerådet er opmærksom på, at der er initiativer i gang for at  

 fjerne adgangsbegrænsningen for praktiserende landinspektører i  

 Sønderjylland.
Det anbefales, at disse initiativer fremmes, og at der tages  

 tilsvarende initiativer for at ændre Københavns og Frederiksberg kommuners  

 eneret på matrikulære arbejder, således at der i det mindste gives  

 privatpraktiserende landinspektører mulighed for at konkurrere om de  

 matrikulære arbejdsopgaver på lige fod med de offentlige matrikelvæsener.
Betingelser for at udøve landinspektørvirksomhed i selskabsform samt for  

 at oprette filialer Ved lovændringen - som Konkurrencerådet først blev opmærksom på efter  

 vedtagelsen i Folketinget den 29. april 1992 - blev der givet landinspektører  

 adgang til at slutte sig sammen i selskaber.
Loven, der træder i kraft den 1.  

 januar 1993, er således formelt en udvidelse af landinspektørernes  

 erhvervsfrihed.
 Men adgangen til at drive virksomhed i selskabsform er forbundet med en  

 række betingelser, der ud fra et konkurrenceretligt synspunkt virker unødigt  

 restriktive, nemlig de betingelser, der kommer til udtryk i reglerne om et  

 landinspektørselskabs formål (§ 4a, stk. 1), ejerskab (§ 4a, stk. 3, der  

 påtænkes yderligere uddybet i bekendtgørelse om landinspektørselskaber) og  

 ledelse (§ 4a, stk. 4).
 Herudover er der i § 4b, stk. 1, fastsat forbud mod, at praktiserende  

 landinspektører eller landinspektørselskaber har mere end et kontorsted, med  

 mindre hvert kontor ledes af en beskikket landinspektør, der kun er leder af  

 det pågældende kontor.
 Set i sammenhæng udgør disse betingelser et indgreb i den fri  

 erhvervsudøvelse, der bl.a. hindrer et naturligt samarbejde mellem beslægtede  

 erhverv på tværs af faggrænser.
 Bestemmelsen om eet kontorsted blev ifølge Kort- og Matrikelstyrelsens  

 notat af 20. maj 1992 bl.a. indført for at bremse en sådan udvikling, hvilket  

 nu er yderligere cementeret gennem de nævnte betingelser for at oprette  

 landinspektørselskaber.
 Konkurrencerådet er opmærksom på, at sigtet med begrænsningerne - som  

 anført i Boligministeriets brev af 23. oktober 1991 og i uddybende notater  

 fra Kort- og Matrikelstyrelsen af 20. maj og 8. oktober 1992 - er at hindre  

 at landinspektørvirksomheder lader sig påvirke af uvedkommende interesser,  

 der vil kunne svække den generelle tillid til den praktiserende  

 landinspektørs uafhængighed.
Konkurrencerådet er også opmærksom på, at der er tale om en problematik,  

 som man for ganske nylig har taget politisk stilling til.
Konkurrencerådet  

 fik imidlertid ikke mulighed for at fremkomme med en konkurrenceretlig  

 vurdering under lovforslagets behandling, og konkurrence- og  

 effektivitetshensynet ses ikke at have været inddraget i den politiske  

 afvejning, hvor udelukkende uafhængighedshensynet er lagt til grund.
 Hensynet til landinspektørers uafhængighed og professionsansvar kan  

 naturligvis betragtes som både sagligt og rimeligt, men - i en afvejning af,  

 hvorvidt konkurrencehensynet bør vige for andre mere tungtvejende hensyn - må  

 det ses i sammenhæng med, at der i loven er fastsat andre meget strikte  

 regler, herunder de meget udførlige habilitetsregler og regler om god  

 landinspektørskik, som tilgodeser dette hensyn.
 Dertil kommer, at det af lovens § 4a, stk. 2, fremgår, at landinspektører  

 beholder deres fulde personlige ansvar, også ved udøvelse af virksomhed i  

 selskabsform.
Ud fra ordlyden af denne bestemmelse samt lovbemærkningerne hertil må det  

 således konkluderes, at der ikke - uanset virksomheds- eller ledelsesform -  

 kan være tale om ansvarsfraskrivelse fra den enkelte landinspektørs side.
Der  

 kan derfor næppe være belæg for at påstå, at de fastsatte betingelser er  

 nødvendige til sikring af en forsvarlig erhvervsudøvelse.
 Det er Konkurrencerådets opfattelse, at de omhandlede bestemmelser  

 medfører eller vil kunne medføre skadelige virkninger for konkurrencen og  

 effektiviteten, og at en liberalisering heraf vil virke fremmende for en  

 konkurrence- og effektivitetsbetinget udvikling af erhvervsstrukturen.
 Derfor bør landinspektører i lighed med andre erhverv og uden særlige  

 begrænsninger kunne etablere sig efter eget ønske, sålænge det sker under  

 skyldig hensyntagen til lovens øvrige krav om habilitet og ansvar mv.
 Såfremt der herudover stadig skulle være behov for en yderligere  

 understregning af ansvars- og uafhængighedsforholdet, må det være muligt  

 gennem en mere generel bestemmelse at sikre, at der ikke gribes ind i den  

 faglige udførelse af en opgave på en måde, som vil kunne indvirke på  

 uafhængigheden hos den fysiske person, der udfører opgaven.
Konkurrencelovens formål er at fremme konkurrencen og dermed styrke  

 effektiviteten i produktion og omsætning af varer og tjenesteydelser mv. ved  

 størst mulig gennemsigtighed vedrørende konkurrenceforhold og ved  

 foranstaltninger imod begrænsninger af erhvervsfriheden og andre skadelige  

 virkninger af konkurrencebegrænsninger.
I forbindelse med den stigende  

 internationalisering tilsigtes herved en konkurrence- og  

 effektivitetsbetinget udvikling af erhvervsstrukturen.
Det overordnede middel til opnåelse af effektivitet er ifølge  

 lovbemærkningerne virksom konkurrence.
Som en grundlæggende forudsætning for  

 virksom konkurrence og dermed effektivitet fremhæves i bemærkningerne den  

 frie erhvervsudøvelse.
 Konkurrenceloven omfatter både privat og offentlig samt offentligt  

 reguleret erhvervsvirksomhed, og der tilsigtes hermed en konkurrenceretlig  

 ligestilling af disse sektorer.
For offentlig og offentligt reguleret virksomhed er indgrebsbeføjelserne i  

 konkurrencelovens §§ 11-14 imidlertid sat ud af kraft.
På disse områder kan  

 Konkurrencerådet i stedet rette henvendelse til vedkommende offentlige  

 myndighed i medfør af § 15 og påpege mulige skadelige virkninger for  

 konkurrencen.
 På denne baggrund skal Konkurrencerådet henstille, at der tages skridt til  

 at ophæve eller i det mindste liberalisere § 4, stk. 2, § 4a, stk. 1, 3 og 4,  

 og § 4b, stk. 1, i lov om landinspektørvirksomhed med deraf følgende  

 konsekvensændring af udstykningslovens § 10 samt af den endelige udformning  

 af bekendtgørelse om landinspektørselskaber.
 Det bemærkes, at denne henvendelse i overensstemmelse med  

 konkurrencelovens § 15 samtidig offentliggøres, og at kopi af henvendelsen er  

 sendt til Kort- og Matrikelstyrelsen.
Konkurrencerådet anmoder om at blive orienteret om sagens videre  

 forløb.« Boligministeren finder imidlertid ikke grundlag for at følge rådets  

 anbefalinger.
Ved skrivelse af 8. marts 1993 meddeles, at for såvidt angår  

 bestemmelserne om matrikelvæsenets organisation i København og Frederiksberg  

 bør der ved en vurdering af, om de kommunale matrikelvæsener bør ændres, også  

 indgå hensyn til kommunernes ønske om at bevare eneretten til at udføre  

 matrikulære arbejder.
For Sønderjyllands vedkommende finder ministeren det af  

 praktiske grunde ikke hensigtsmæssigt at fremskynde en omlægning.
 Med hensyn til de af Konkurrencerådet påpegede begrænsninger i  

 landinspektørernes mulighed for at udøve virksomhed i selskabsform og for at  

 oprette filialer, er det ministerens opfattelse, at disse bestemmelser ikke  

 medfører nævneværdig begrænsning af konkurrencen, og at hensynet til  

 konkurrencen ikke bør medføre, at de hensyn, som bestemmelserne varetager,  

 tilsidesættes.
 (* 1) Konkurrencerådet:
Dokumentation 1992-4, s. 311-315 (* 2) Konkurrencerådet:
Dokumentation 1992-2, s. 131-134 (* 3) Konkurrencerådet:
