Cirkulæreskrivelse om meddelelse om  

 afslag på at medvirke til udarbejdelse/revision af individuel  

 handlingsplan Kommentar m.v.:
 Et medlems udeblivelse fra samtale om udarbejdelse af  

 individuel handlingsplan skulle ikke sidestilles med afslag på  

 medvirken hertil.
 Medlemmet skulle samme dag til møde med advokat om  

 etableringsydelse, hvilket var meddelt AF, og udgiften til mødet blev  

 betalt ved klip på iværksætterklippekort, der var udleveret  

 ved en tidligere delsamtale på AF om etableringsydelse.
 Meddelelse om afgørelsen:
 Direktoratet konstaterede som led i en  

 tilsynsundersøgelse, at et medlem var udeblevet fra et møde  

 på Arbejdsformidlingen den 15. november 1994 om udarbejdelse af  

 individuel handlingsplan, idet han samme dag skulle til møde med  

 advokat vedrørende etableringsydelse.
 Medlemmet oplyste, at han havde ringet til  

 Arbejdsformidlingen for at melde afbud, men måtte lægge en  

 telefonbesked i omstillingen, idet han ikke kunne komme i kontakt med den  

 pågældende AF-konsulent.
 Udgiften til mødet med advokaten blev finansieret  

 ved klip på iværksætterklippekort, der var modtaget ved  

 delsamtale den 17. oktober 1994 på Arbejdsformidlingen, hvor medlemmet  

 blev bevilget etableringsydelse.
 Kassen fandt, at medlemmet ikke havde afslået  

 at medvirke til udarbejdelse af individuel handlingsplan.
 Direktoratet traf afgørelse om, at  

 medlemmets udeblivelse fra mødet vedrørende udarbejdelse af  

 individuel handlingsplan skulle sidestilles med et afslag på medvirken  

 hertil.
 Direktoratet lagde vægt på, at medlemmet ikke  

 de efterfølgende dage kontaktede Arbejdsformidlingen, og at medlemmet  

 på tidspunktet for indkaldelsen ikke havde fået udarbejdet en  

 individuel handlingsplan vedrørende etableringsydelse.
 Direktoratet fandt videre, at et møde med en  

 advokat ikke er en gyldig grund til udeblivelsen, hvorfor medlemmet blev  

 pålagt 1 uges effektiv karantæne.
 Ankenævnet ændrede direktoratets  

 afgørelse, idet nævnet fandt, at medlemmets udeblivelse ikke  

 skulle sidestilles med et afslag på at medvirke til udarbejdelse af  

 individuel handlingsplan.
Ankenævnet lagde vægt på, at medlemmet  

 forinden ringede til Arbejdsformidlingen for at melde afbud, og at medlemmet  

 lagde telefonbesked i omstillingen, da medlemmet ikke umiddelbart kunne komme  

 i kontakt med den pågældende konsulent.
Ankenævnet lagde  

 endvidere vægt på, at årsagen til udeblivelsen var, at  

 medlemmet samme dag skulle til møde med advokat angående  

 etableringsydelse, som medlemmet havde fået bevilget ved en delsamtale  

 den 17. oktober 1994, og hvortil udgiften betaltes med det klippekort,  

 medlemmet havde modtaget.
 Der var derfor ikke grundlag for at gøre indgreb i  

 medlemmets dagpengeret efter reglerne i DfA's dagældende  

 bekendtgørelse om rådighed og selvforskyldt ledighed.
