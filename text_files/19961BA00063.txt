Nr BSF 63 Forslag til folketingsbeslutning om etablering af lovgivning vedrørende  

 distriktspsykiatri og socialpsykiatri m.v.
Fremsat af Anne Baastrup (SF) Steen Gade (SF) Villy Søvndal (SF) den 15. november 1996 Folketinget opfordrer regeringen til inden udgangen af folketingsåret  

 1997-98 at fremsætte lovforslag efter følgende retningslinjer:
 1. Der fremsættes et lovforslag om mål og rammer for distriktspsykiatrien,  

 der indeholder følgende:
 Formålet med distriktspsykiatri er at sikre, at alle psykiatriske  

 patienter får et tilbud om den mindst indgribende, men dog effektive  

 behandling.
 Alle amtskommuner skal have et fuldt udbygget distriktspsykiatrisk tilbud  

 inden år 2000, som nøje fastlægger målgruppen for distriktspsykiatrien, og  

 som mindst indeholder følgende:
 - Geografisk fordelte distriktspsykiatriske centre med fastsættelse af  

 minimumsåbningstider med telefonvagt i øvrigt.
 - Tværfagligt personale med udgående funktioner.
 - Fastlæggelse af behandlingsplaner for alle patienter.
 2. Der fremsættes lovforslag om mål og rammer for socialpsykiatri, der  

 indeholder følgende:
Formålet med socialpsykiatri er at sikre det enkelte menneske mulighed for  

 at få en tilværelse så tæt på en almindelig tilværelse som muligt på trods af  

 psykisk sygdom.
Det betyder, at der inden år 2000 skal være tilstrækkelige  

 tilbud af:
 - Støtte- og kontaktpersoner.
 - Aktivering, beskæftigelse og fritidsaktiviteter.
 - Opholds- og væresteder, varmestuer, klubber m.v.
 - Undervisningstilbud rettet mod denne gruppe.
 - Bofællesskaber, familiepleje og støttecentre med botilbud,  

 døgninstitutioner, opgangsfællesskaber samt udvikling af nye former for  

 botilbud m.m.
 - I tilknytning til institutioner skal der i alle kommuner være mulighed  

 for akutophold uden visitation.
 - Der tilbydes socialplan for de tilknyttede klienter.
 Kommuner og amtskommuner forpligtes til i fællesskab at udarbejde  

 handlingsplaner for, hvorledes disse tilbud skal kunne være til rådighed  

 inden år 2000. Det skal herunder sikres, at frivillige organisationers  

 aktiviteter inddrages i handlingsplanarbejdet.
 3. Der etableres samarbejdsudvalg mellem hospitalspsykiatri,  

 distriktspsykiatri og socialpsykiatri, så det sikres, at der ikke kan opstå  

 situationer, hvor en patient med behandlingsbehov kan blive udskrevet fra en  

 instans, uden at anden relevant instans på grund af disses manglende  

 samarbejde kan give den pågældende patient relevant tilbud.
Følgegruppen om socialpsykiatri og socialt udstødte får til opgave inden  

 fremsættelsen af ovennævnte lovforslag at analysere, hvilke  

 samarbejdsproblemer der måtte være mellem hospitalspsykiatrien,  

 distriktspsykiatrien og socialpsykiatrien, herunder om der er behov for at  

 ændre på tavshedspligtsreglerne for at sikre den optimale behandling af  

 psykiatriske patienter, således at de fornødne regelændringer kan indarbejdes  

 i lovforslagene.
Følgegruppen skal endvidere foreslå en samarbejdsform, der  

 sikrer, at følgegruppen har sikker viden om psykiatriens udvikling, eventuelt  

 ved regelmæssige fællesmøder med de regionale samarbejdsudvalg.
4. Undervisningsministeren pålægges at sikre tilstrækkeligt med efter- og  

 videreuddannelsestilbud til personalegrupper, som arbejder inden for  

 psykiatrien, tilbud, der dels skal sikre egen faglig udvikling, dels skal  

 indeholde tværfaglig og tværsektoriel efteruddannelse.
Endvidere pålægges  

 undervisningsministeren at undersøge behovet for efter- og videreuddannelse  

 af pædagoger, lærere og andre, som i deres daglige arbejde kommer i nær  

 kontakt med mennesker, for at sikre, at tidlige tegn på psykisk sygdom kan  

 fanges og kontakt med professionelle etableres hurtigt for at forebygge en  

 eventuel uheldig udvikling.
 5. Endelig pålægges regeringen at sikre, at der udvikles forsknings- og  

 udviklingsstrategier, der identificerer særlige indsatsområder inden for  

 sygehus-, distrikts- og socialpsykiatrien, og hvor videnscentret vedrørende  

 socialpsykiatri inddrages i formidlingen af forskningen.
Bemærkninger til forslaget Generelle bemærkninger Psykiatrien skal gå på tre ben.
Der skal sikres en optimal  

 hospitalspsykiatri, hvor mennesker i akutte faser af deres sindslidelse kan  

 få en behandling under værdige og ordentlige forhold, så unødig tvang undgås.  

 Overskrifterne i debatten om indlagte psykiatriske patienters forhold har  

 været ret til enestuer, adgang til frisk luft og reel miljøterapi, som er  

 andet end at komme op om morgenen! Forslagsstillerne håber derfor, at  

 justitsministerens kommende lovforslag om revision af psykiatriloven  

 indeholder disse fundamentale krav.
Men psykiatriloven kan ikke stå alene.
Det er efter forslagsstillernes  

 opfattelse nødvendigt at etablere lovgivning også for distriktspsykiatrien og  

 socialpsykiatrien.
Bistandslovens regler, stammende fra 1976 med  

 efterfølgende ændringer, har vist sig ikke i tilstrækkelig grad at sikre, at  

 henholdsvis amtskommuner og kommuner kan leve op til de krav og forventlinger  

 om sammenhængende tilbud til psykiatriske patienter.
Og hvis  

 socialministerens planer om ændring af bistandsloven i en aktivlov og en  

 servicelov vedtages i overensstemmelse med de udsendte oplæg, mener  

 forslagsstillerne ikke, at der vil blive taget fornødent hånd om de psykisk  

 syge.
Synet på de psykiatriske patienter har gennem de sidste 30 år undergået  

 stor forandring.
Før statshospitalerne blev udlagt til amtskommunerne,  

 fungerede de som en slags totalinstitutioner, der tog vare på alle dele af de  

 psykiatriske patienters liv.
Der var mange sengepladser med meget lange, ofte  

 livsvarige indlæggelser, og de sindslidende var afsondrede fra det  

 almindelige samfundsliv.
 I forbindelse med udlægningen i 1976 gjorde man langsomt op med denne  

 filosofi og søgte at opstille målsætninger om at give de psykiatriske  

 patienter en tilværelse så nær det normale som muligt, hvor integration i  

 boligområder, på arbejdsmarkedet etc. skulle være mulig.
 Det indebar gradvis etablering af distriktspsykiatriske centre, som skulle  

 klare de psykiatriske patienters langsigtede behandlingsbehov, så  

 hospitalssektoren kun skulle tage sig af behandling af de sværeste psykotiske  

 tilbagefald.
 Samtidig skulle kommunene varetage de sindslidendes behov i form af  

 væresteder, aktivering og støtte.
 Imidlertid viste det sig allerede i slutningen af 80'erne, at hverken  

 amtskommunerne eller kommunerne levede op til de grundlæggende forudsætninger  

 for den opgivelse af totalinstitutionerne, der allerede var sket.
Årsagen var for det første, at amtskommunerne på ingen måde havde udbygget  

 distriktspsykiatrien tilstrækkeligt.
Men også kommunerne havde store  

 problemer med at leve op til deres ansvar over for de sindslidende, der nu  

 boede i lokalområderne.
De havde ikke været synlige nok for kommunerne, og  

 der savnedes i uhyggelig grad målrettede tilbud til deres behov.
 Erkendelsen af denne uheldige udvikling var en væsentlig årsag til, at SF  

 og CD tog initiativ til en forespørgselsdebat i Folketinget den 7. marts  

 1991, hvorefter regeringen blev pålagt at tage en lang række initiativer, som  

 skulle forstærke udbygningen af opfølgende foranstaltninger for psykiatriske  

 patienter i form af bofællesskaber, beskæftigelses-, undervisnings- og  

 fritidstilbud og dag- og døgnvirksomhed.
 For at sikre disse initiativer blev regeringen pålagt at nedsætte en  

 følgegruppe af praktikere, brugere og pårørende på det sociale område samt at  

 afgive en årlig statusrapport for udbygningen.
 Endelig blev regeringen pålagt at sikre, at disse forhold blev inddraget i  

 de årlige økonomiske forhandlinger mellem stat, amtskommuner og kommuner, så  

 udbygningen var tilendebragt inden 1. januar 1994.
Også i 1992 blev forholdene for de sindslidende taget op under debatten om  

 hjemløshed og social nød, og endnu en dagsorden blev vedtaget, hvor  

 regeringen blev pålagt i et samarbejde med amtskommuner og kommuner at  

 udvikle boformer, væresteder, aktivitetstilbud, opsøgende arbejde samt støtte  

 og kontaktpersonsordninger for socialt udstødte personer, herunder personer  

 med psykiske lidelser og misbrugsproblemer.
Hertil blev i 1993 afsat 50 mio.  

 kr. til en storbypulje.
I den forbindelse blev følgegruppens rolle præciseret  

 og omdefineret til: Følgegruppen om socialpsykiatri og socialt udstødte.
 I regeringens statusrapport i 1993 viste det sig, at omstillingen  

 angiveligt havde været til gavn for de fleste sindslidende, men at et stort  

 mindretal ikke har haft tilstrækkeligt med behandlingstilbud som modvægt til  

 nedlæggelse af sengepladser.
Så blev Fremrykningsudvalget nedsat.
Opgaven var at komme med forslag til  

 at sikre en acceptabel standard især for de svageste inden udgangen af 1994.
 Fremrykningsudvalgets forslag var, at distriktspsykiatrien skulle udbygges  

 såvel i »bredden« som i »dybden«, at etablere 100-125  

 botilbud til gruppen af de svageste samt 700 tilbud som pladser i  

 bofællesskaber, botilbud med støttecenter og aflastningspladser, væresteder  

 med rådgivning og opsøgende virksomhed med kapacitet til i alt 1000 brugere  

 og øge beskæftigelsestilbudene med 300 pladser i 1994 samt endelig at forøge  

 aktiviteten på undervisningsområdet med 50 pct.
 I regeringens statusrapport for 1995 var konklusionen, »at det gik i  

 den rigtige retning«, men efter forslagsstillernes opfattelse er det en  

 sandhed med modifikationer.
Distriktspsykiatriske tilbud dækker ifølge rapporten 96 pct. af  

 befolkningen, men det er kun i »bredden«, ikke i  

 »dybden«.
Et distriktspsykiatrisk tilbud varierer fra daglige  

 åbningstider 9-16 på hverdage til åben et par gange om ugen, og vel at mærke,  

 uden at man alle steder har udgående funktioner, for slet ikke at nævne  

 tværfagligt samarbejde.
 Antallet af stillinger er 256 sammenlignet med fremrykningsrapportens  

 anbefaling på 350.
 Botilbudene til særligt vanskeligt stillede lever op til anbefalingerne,  

 idet der etableres 141 mod de foreslåede 100-125, et forhold, der dog står i  

 grel modsætning til målet om botilbud i øvrigt på 700, hvor der kun er  

 etableret 300.
På den anden side må det anerkendes, at antallet af pladser på væresteder  

 nu er opgjort til 2.700 mod de foreslåede 1.000, samt at  

 beskæftigelsestilbudene opfylder måltallet.
Der er tilsyneladende ikke måltal  

 på aktivitetsudvidelsen af undervisningstilbudene.
 Regeringens forslag som opfølgning på rapporten om dialogfora,  

 brugerinddragelse, kvalitetsudvikling, holdningsændring i befolkningen,  

 udvikling af væresteder og den generelle ordning med støtte- og  

 kontaktpersoner var da heller ikke så ringe.
 I efteråret blev det mellem satspuljeforligspartierne herefter aftalt at  

 afsætte 775 mio. kr. over fire år. 316,8 mio. kr. skal anvendes til flere og  

 bedre tilbud til særligt vanskeligt stillede sindslidende, 205 mio. kr. skal  

 anvendes til en generel støtte og kontaktpersonsordning og 20 mio. kr. til et  

 videnscenter.
Denne relativt betydningsfulde fokusering på psykiatrien blandt  

 satspuljeforligspartierne blev fulgt op af en forespørgselsdebat i  

 Folketinget, hvor samtlige partier stod bag en dagsorden, hvor der dels blev  

 lagt vægt på forbedring af hospitalspsykiatrien, men hvor såvel  

 distriktspsykiatrien som socialpsykiatrien blev fremhævet.
Endelig blev det  

 understreget at samarbejdet mellem amtskommuner og kommuner skal styrkes,  

 samt at udbygning og fremrykning af indsatsen over for sindslidende skal  

 foregå i et tæt samarbejde og i dialog med brugere og pårørende.
De økonomiske betingelser for at skabe tilstrækkelige og gode tilbud til  

 de sindslidende burde i og for sig ved Folketingets indsats være til stede  

 for, at såvel amtskommuner som kommuner burde kunne leve op til disse krav.  

 Og det skal understreges, at mange amtskommuner og kommuner gør en ihærdig  

 indsats.
Men der er sorte huller.
Det i pressen mest kendte er Københavns  

 Amtskommune, som på ingen måde har udbygget de nødvendige  

 distriktspsykiatriske tilbud, og hvor der tilsyneladende også er store  

 mangler i flere kommuner.
 Forslagsstillerne finder derfor, at det er nødvendigt nu at tage skridtet  

 væk fra folketingsdagsordener og udvalgsarbejder til en egentlig lovgivning.
Det skal dog præciseres, at det ikke er forslagsstillernes ønske, at man  

 skal tilbage til en egentlig »særforsorgs'lignende filosofi, men derimod  

 at sikre et lovgrundlag, som lægger klare retningslinjer for såvel  

 amtskommuner som kommuner for deres specifikke opgaver.
Målet er at skabe en  

 helhed for de psykiatriske patienter i deres behandlingstilbud, uden at det  

 på nogen måde skal indebære, at kommunerne i deres øvrige tilrettelæggelse af  

 sociale tilbud til borgere behøver at sætte unødvendige grænser.
Også her er  

 tværsektorielt samarbejde og tværfaglighed en værdi.
Bemærkninger til forslagets enkelte punkter Ad 1 Den gradvise opdagelse af distriktspsykiatriens værdi har efter  

 forslagsstillernes opfattelse ikke givet de skiftende regeringer en egentlig  

 anledning til at etablere en lovgivningsramme herom, hvilket kan være  

 forståeligt, da man jo først skulle finde ud af, hvilke mål der skulle opnås  

 i denne nyskabelse, og hvilke kvalitetskrav man herefter kunne og burde  

 stille.
Forslagsstillerne ønsker dels, at amtskommunerne pålægges at fastlægge  

 præcist, hvilken målgruppe distriktspsykiatrien skal rettes mod, herunder om  

 det er baseret på diagnose eller funktionsniveau.
Endvidere ønskes geografisk  

 fordelte centre, som er let tilgængelige med offentlige transportmidler.
I  

 udarbejdelsen af forslaget er det blevet overvejet at foreslå døgnåbent  

 tilbud i distriktscenteret.
Men på baggrund af de erfaringer, man blandt  

 andet har haft i Københavns Kommune, hvor behovet var mulighed for telefonisk  

 kontakt om aftenen, er forslaget begrænset til krav om tilbud om telefonvagt,  

 et tilbud, der skal ses i sammenhæng med punkt 2 om akutsenge uden  

 visitation, der foreslås at skulle eksistere i alle kommuner.
Forslaget om tværgående personale med udgående funktioner er inspireret af  

 erfaringerne fra bl.a.
USA, som allerede anvendes flere steder i  

 amtskommunerne, hvor der dannes teams omkring hver enkelt patient med en  

 sikker supervision som grundlaget.
Ad 2 Socialpsykiatrien er nu ved at blive etableret, og det findes derfor  

 rimeligt, at der tilvejebringes en egentlig lovgivning herom.
Der er ganske  

 vist i de overordnede principper i bistandsloven givet nogle rammer, men  

 alligevel.
Udviklingen siden bistandslovens ikrafttrædelse, som i øvrigt  

 skete samtidig med udlægningen af psykiatrien til amtskommunerne og den deraf  

 følgende udvikling kunne ikke være forudset ved gennemførelsen af  

 bistandsloven.
Det er gået alligevel, og det handler om en smidig og  

 opfindsom fortolkning af bistandsloven, men spørgsmålet er, om man kan  

 fortsætte hermed, når bistandsloven står foran ændringer, hvor der  

 tilsyneladende også er krav om, at psykisk syge mennesker skal aktiveres som  

 første prioritet.
 Forslagsstillernes mål med denne del af beslutningsforslaget er derfor at  

 sikre, at psykisk syge mennesker ikke fortsat risikerer at falde imellem to  

 (eller måske flere) stole i de kommuner/amtskommuner, hvor der er problemer.  

 Klare retsregler kan afhjælpe den slags.
 Alt for ofte hører man, at kommunerne slet ikke kender til, at der skulle  

 være sindslidende med problemer i deres kommune, og alt for ofte berettes der  

 om dårligt eller måske ikke eksisterende samarbejde mellem amtskommunalt og  

 kommunalt personale, og brugere og deres organisationer står helt udenfor.
 Statsministerens forslag om ansættelse af flere præster for at afhjælpe  

 dette problem er vel et godt tegn på, at fortvivlelsen over problemernes  

 omfang rækker vidt.
 I Sundhedsministeriets forebyggelsesprogram fra 1989 beskrives nogle  

 vigtige områder, der forklarer, hvordan psykisk sundhed kan bevares:
»Livsvilkårene har central betydning for psykisk sundhed/sygdom og  

 især opvækstvilkår, de sociale relationer og spørgsmålet om tilknytning til  

 arbejdsmarkedet.
Arbejdsløshed spiller en betydelig rolle, derudover spiller  

 alkohol en væsentlig rolle.
 De generelle initiativer, der nedsætter risikoen for psykiske lidelser, er  

 således først og fremmest sådanne, der sikrer trygge opvækstvilkår for børn  

 og unge, mindsker arbejdsløsheden - især blandt unge - og sikrer et  

 tilfredsstillende psykisk og fysisk arbejdsmiljø og tilfredsstillende  

 boligmiljøer med mulighed for dannelse af sociale relationer.
Psykiske lidelser forebygges således i vid udstrækning uden for social- og  

 sundhedssektoren, og uden at disse indsatser altid har det erklærede formål  

 at forebygge psykiske lidelser.« Hovedproblemet i den sociale sektor, for så vidt angår sindslidende, er  

 den gruppe, som af den ene eller anden grund ikke har kontakt med de  

 psykiatriske behandlingstilbud, oftest fordi de ikke selv ønsker det, og det  

 er oftest inden for denne gruppe, de meget ulykkelige hændelser opstår.
 Med andre ord så er det en social opgave at håndtere mennesker med  

 sindslidelser, som kan være ganske alvorligt syge og udadreagerende.
 Der er altså ikke kun tale om den forholdsvis passive patientgruppe, som  

 nød godt af behandlingsinstitutioners omsorgs- og aktiveringstilbud, men man  

 står over for en indsatsmæssig mere krævende og adfærdsmæssigt mere  

 differentieret målgruppe, som i mange tilfædle er ret belastende i  

 lokalområdet.
En kommune har undersøgt, hvor mange af deres klienter i socialpsykiatrien  

 der var tilknyttet distriktspsykiatrien.
Det viste sig, at der kun var  

 overlapning for 33 pct.
Eller med andre ord, der var 66 pct., som ikke var i  

 egentlig psykiatrisk behandling, men som havde brug for hjælp.  

 Socialpsykiatrien har således sin selvstændige berettigelse, men samtidig må  

 man erkende, at den ikke kan udføre sine arbejdsopgaver forsvarligt, hvis  

 ikke der er sikkerhed for et snævert samarbejde med distriktspsykiatrien,  

 hvor der kan ske systematisk supervision.
Ad 3 Følgegruppen om socialpsykiatri og socialt udstødte har som nævnt  

 eksisteret i flere år, men i de sidste år ikke haft den centrale betydning,  

 som var tiltænkt.
Dette udvalg består imidlertid af fagfolk, pårørende og  

 involverede myndigheder, som gennem lang tid har arbejdet med dele af disse  

 problemstillinger, som forslagsstillerne ønsker lovgivning om.
Det foreslås  

 således, at følgegruppen får en bunden opgave, eventuelt suppleret med  

 eksperter til brug for afklaring af de særlige problemer, gruppen måtte  

 konstatere i arbejdet, samt at følgegruppen i det fremtidige  

 udviklingsarbejde får en mere central placering.
Forslagsstillerne peger derfor på, at tavshedspligtreglerne måske bør  

 underkastes en nøjere vurdering.
Pårørendeforeningen har således ved gentagne  

 lejligheder rejst det problem.
Man kunne forestille sig at efterligne  

 erfaringer fra USA, hvor distriktspsykiatrien etablerer psykoseteams til hver  

 patient, hvor også familien inddrages i den sindslidendes sygdom og lærer at  

 leve med sygdommen, lærer om sygdomstegn, behandlingssystemets opbygning og  

 hensigtsmæssige problemløsninger.
Væsentligt for forslagsstillerne er, at  

 familien ikke udelukkes fra at være sikkerhedsnet på grund af firkantet  

 fortolkning af tavshedsregler.
 Men også i samarbejdet mellem amts- og kommunale myndigheder giver  

 tavshedsreglerne tilsyneladende problemer nogle steder, hvor man andre steder  

 afviser, at det skulle blokere for den optimale behandling af patienten.
Ad 4 Forslaget om etablering af samarbejdsudvalget som nævnt i punkt 1 og  

 forslaget om at etablere efteruddannelse af tværfaglig og tværsektoriel  

 karakter er stillet, fordi der tilsyneladende er konflikter mellem de  

 implicerede faggrupper, konflikter, som næppe fremmer behandlingen af de  

 sindslidende.
Overlæge Per Vendsborgs kronik i Politiken den 18. september 1996 viser  

 således en del af konflikten mellem de forskelliges opfattelse af faglighed  

 og politikernes uduelighed, idet han argumenterer overbevisende for, at  

 politikerne har oprettet et »uoverskueligt, ineffektivt og i nogle  

 tilfælde skadeligt system.
Det er i det hele taget farligt for psykisk syge  

 at lade mennesker uden uddannelse forsøge at etablere en tættere kontakt . .  

 . Socialpsykiatrien har tilsyneladende ikke nogen viden om, at tilbagefald  

 forårsages af belastninger, herunder bl.a. med en for pågående og aktiv  

 indsats.
Det kræver psykiatrisk uddannet og superviseret personale at finde  

 den grad af kontakt, som er optimal for den enkelte.« Hårde ord, hvis specifikke baggrund forslagsstillerne naturligvis ikke har  

 indsigt i, alene fordi det er en konkret sag, der refereres til.
Men udsagn  

 af denne karakter fra professionelle folk skal få Folketinget til at  

 overveje, hvordan man bedre sikrer et velfungerende samarbejde mellem de tre  

 ben i det psykiatriske arbejde - hospitalspsykiatrien, distriktspsykiatrien  

 og socialpsykiatrien - og overveje, hvordan man undgår, at de tre instanser  

 »skyder« på hinanden.
 Derfor lægger forslagsstillerne utrolig stor vægt på, at de regionale  

 udvalg nedsættes, så vi kan få afklaret disse uoverensstemmelser, samt at  

 følgegruppen får reel mulighed for at give mere overordnede bud på  

 problemløsninger.
Forslagsstillerne ønsker denne dårlige samarbejdstone standset.
Det kan  

 kun ske, hvis de implicerede får lejlighed til at forholde hinanden disse  

 mildt sagt forskellige standpunkter og tvinges til at få defineret, hvilke  

 konkrete problemer der er, og hvordan de løses.
Der er ikke efter  

 forslagsstillernes opfattelse nogen af de involverede parter, som har ret.  

 Alle har ret ud fra hver sit ståsted.
Af hensyn til de psykiatriske  

 patienters behandling er det derfor nødvendigt at få disse synspunkter og  

 kombatanter til at mødes for med en tvungen dagsorden at nå til enighed om,  

 at de alle har en berettigelse.
Forslagsstillerne har i den forbindelse ikke  

 citeret hospitals- og socialpsykiatere, men de skal som nævnt i forslagets  

 tekst også inddrages.
Og der skal ikke være tvivl om, at også her er der  

 stærke udsagn, hvor andre faggrupper ikke omtales specielt positivt.
Ud over dette udvalgsarbejde, som forhåbentlig formår at få en forenet  

 respekt etableret mellem de respektive interessenter, er det imidlertid også  

 nødvendigt at etablere forskellige efter- og videreuddannelsesfora.
Der skal  

 her være tale om egentlig efter- og videreuddannelse, gerne som nu indført på  

 sygeplejerskeområdet.
Men også de tværfaglige efteruddannelser er centrale.  

 Det er efter forslagsstillernes opfattelse måske en af de bedste veje til at  

 få etableret den gensidige respekt for hinandens faglighed, som er vejen frem  

 til sikring af den optimale behandling af de psykiatriske patienter.
 Endelig foreslås det, at undervisningsministeren får afklaret, om det er  

 muligt at etablere efteruddannelse af de mennesker, som i deres umiddelbare  

 arbejde har kontakt med mange forskellige mennesker, og hvor symptomer på  

 psykiatrisk lidelse kan observeres, hvis man har forudsætningerne herfor.
 Det skal understreges, at det ikke er tanken at denne efteruddannelse skal  

 kunne føre frem til at give kompetence til at behandle, men blot at give et  

 sikkerhedsnet for at kunne forebygge ved en hurtig indsats af psykiatrisk  

 uddannet personale.
Ad 5 Det foreslås, at der afsættes midler til at sikre forskning og  

 udviklingsstrategi, som giver en mulighed for at se et samlet perspektiv på,  

 hvad man egentlig vil prioritere inden for hele psykiatriområdet.
Som  

 eksempel skal nævnes behovet for forskning i tidlig opsporing og behandling  

 af unge psykotiske, en forskning, som naturligvis skal formidles videre.
Her  

 ser forslagsstillerne det som naturligt, at videnscentret for socialpsykiatri  

 får en central rolle.
Skriftlig fremsættelse Anne Baastrup (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om etablering af lovgivning  

 vedrørende distriktspsykiatri og socialpsykiatri m.v.
(Beslutningsforslag nr.
B 63).
 Jeg henviser i øvrigt til de bemærkninger, der ledsager forslaget, og  

 anbefaler det til Tingets velvillige behandling.
