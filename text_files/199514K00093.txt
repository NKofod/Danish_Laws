Nr BTL 93 Betænkning over Forslag til lov om ændring af lov om midlertidig  

 opholdstilladelse til visse personer fra det tidligere Jugoslavien m.v.  

 (Indførelse af kvoteordning for bosniske krigsflygtninge)   

 Nr L 93 1995-96, 1. samling Afgivet af Retsudvalget Afgivet: 19960418 Udvalget har behandlet lovforslaget i nogle møder og har herunder stillet  

 spørgsmål til indenrigsministeren, som denne har besvaret skriftligt.
 Nogle af udvalgets spørgsmål og indenrigsministerens besvarelse herpå er  

 optrykt som bilag til betænkningen.
 Der er af indenrigsministeren stillet ændringsforslag, hvorom henvises til  

 de ledsagende bemærkninger.
 Herefter indstiller et flertal (Socialdemokratiets, Venstres, Det  

 Konservative Folkepartis, Det Radikale Venstres og Centrum-Demokraternes  

 medlemmer af udvalget) lovforslaget til vedtagelse med det af  

 indenrigsministeren stillede ændringsforslag.
Den gældende § 15 a trådte i kraft den 2. juli 1993. Der er til og med den  

 24. marts 1996 indrejst 6.477 personer fra det tidligere Jugoslavien med  

 opholdstilladelse efter denne bestemmelse.
Bestemmelsen har været  

 administreret som en åben ordning, det vil sige, at alle, der har opfyldt  

 lovens betingelser, har opnået opholdstilladelse.
 På baggrund af den ændrede situation i det tidligere Jugoslavien finder  

 flertallet, at der forsøgsvis indtil 1. maj 1997 fastsættes en kvote for  

 antallet af personer, der kan opnå opholdstilladelse efter bestemmelsen.
 Kvoteordninger er af UNHCR nævnt som en mulighed for at løse de  

 heromhandlede problemer, og kvoteordninger anvendes i en række andre lande.
Situationen i det tidligere Jugoslavien ændres til stadighed.
Flertallet  

 anmoder på denne baggrund indenrigsministeren om i maj 1997 at afgive en  

 samlet redegørelse til udvalget for forløbet af fredsprocessen indtil den 1.  

 maj 1997.
 Redegørelsen skal endvidere indeholde en vurdering af erfaringerne med den  

 foreslåede kvoteordning samt en vurdering af, om loven om midlertidig  

 opholdstilladelse til visse personer fra det tidligere Jugoslavien m.v. helt  

 bør ophæves.
 Flertallet forventer, at ministeren løbende vil orientere Retsudvalget om,  

 hvor stor en del af kvoten der er blevet brugt.
I lyset af UNHCR's tilkendegivelse af 2. april 1996 (optrykt som bilag til  

 betænkningen) over for Udlændingestyrelsen om det aktuelle beskedne  

 genbosætningsbehov i tredjelande skønner flertallet, at en kvote på 400  

 personer (dvs. inklusive familiesammenføring) vil være tilstrækkelig.
Såfremt  

 UNHCR vender tilbage med en ny vurdering, hvis behovet ændrer sig væsentligt,  

 kan det danne baggrund for fornyet henvendelse til Folketingets Finansudvalg,  

 idet flertallet dog forudsætter, at der forinden har fundet en drøftelse sted  

 med Retsudvalget.
 Et mindretal (Socialistisk Folkepartis medlem af udvalget) vil  

 redegøre for sin stilling til lovforslaget og det stillede ændringsforslag  

 ved 2. behandling.
 Et andet mindretal (Fremskridtspartiets medlem af udvalget)  

 indstiller lovforslaget til forkastelse ved 3. behandling, men kan  

 stemme for det stillede ændringsforslag.
Det er Fremskridtspartiets opfattelse, at fredsprocessen i det tidligere  

 Jugoslavien allerede nu er så langt fremme, at det slet ikke er nødvendigt at  

 give mulighed for, at flere personer fra det tidligere Jugoslavien kan komme  

 til Danmark.
Der er således heller ikke behov for en kvote, men en ophævelse  

 af loven snarest muligt.
 Samtidig bør behandlingen af asylansøgninger og tildelingen af permanent  

 opholdstilladelse stilles i bero og planlægning af hjemsendelse påbegyndes  

 snarest.
Et tredje mindretal (Enhedslistens medlem af udvalget) indstiller  

 lovforslaget til forkastelse ved 3. behandling.
Lovforslaget er efter  

 dette mindretals mening udtryk for en logik, der savner forbindelse med  

 virkeligheden.
Som det fremgår af bemærkningerne til lovforslaget, har den  

 nuværende ordning været administreret som en åben ordning, hvor alle, som har  

 kunnet opfylde betingelserne i loven, har opnået opholdstilladelse.
 Denne ordning ønsker regeringen nu erstattet af en fast kvoteordning  

 blandt andet med den begrundelse, at der efter indgåelsen af fredsaftalen  

 (Dayton-aftalen) ikke længere er det samme behov som tidligere for  

 opholdstilladelser til flygtninge fra det tidligere Jugoslavien.
Mindretallet deler desværre ikke den optimisme for freden i Bosnien, som  

 fremgår af bemærkningerne til lovforslaget.
Der er stadig fare for, at  

 etniske udrensninger kan fortsætte.
Med den fredsplan, som det internationale  

 samfund har gennmført og påtvunget den bosniske regering, er der en klar fare  

 for, at etniske udrensninger kan fortsætte.
Hvis for eksempel de såkaldte  

 muslimske flygtninge fra Srebrenica må indse, at de aldrig kommer tilbage til  

 de steder, de er fordrevet fra, kan man sagtens forestille sig, at nogle af  

 dem begynder at spørge, hvorfor der skal bo serbere i det såkaldt muslimske  

 område, og måske oven i købet begynder at smide dem ud af deres huse.  

 Imidlertid kan disse serbere ikke bare tage over på den anden side af grænsen  

 til det serbisk kontrollerede område.
Her opfatter man dem som forrædere,  

 fordi de har boet på den forkerte side af grænsen.
Dayton-aftalen har bragt  

 kampene til ophør, men ikke skabt fred i området, og derfor er der stadig  

 mulighed for, at der kan opstå et behov for opholdstilladelser til  

 flygtninge.
I det lys svigter logikken i lovforslaget efter mindretallets opfattelse.  

 For hvor der inden for en bestemt logik - om end ikke fornuft - ville kunne  

 argumenteres for indførelse af kvoter i en situation, hvor der er stort pres  

 på grænserne (det kunne være hensynet til en fordeling mellem flere lande)  

 siger samme logik, at når der ikke længere er det samme pres, er der ingen  

 grund til at indføre kvoter.
Men det er den omvendte logik, der lægges frem i  

 lovforslaget, og den er mindretallet imod.
 Mindretallet har i øvrigt bemærket, at ministeren i besvarelsen af  

 spørgsmål 15 og 16 (som er optrykt som bilag til betænkningen) gør det klart,  

 at der ikke er tale om en årskvote, men at den vil »blive fastlagt en  

 eller flere gange om året«.
 ÆndringsforslagAf indenrigsministeren , tiltrådt af et  

flertal (S, V, KF, RV, FP og CD):
 Til § 2 1) I stk. 1 ændres »den 15. december 1995«  

 til: »den 1. maj 1996«.
Bemærkninger Til nr. 1 Med det stillede ændringsforslag flyttes  

 ikrafttrædelsestidspunktet for den foreslåede kvoteordning for bosniske  

 krigsflygtninge i ændringsloven fra den 15. december 1995 til den 1. maj  

 1996. Ændringsforslaget skyldes, at ændringsloven ikke blev vedtaget af  

 Folketinget senest den 15. december 1995.
Dorte Bennedsen (S) Erling Christensen (S) Holger Graversen (S) Per  

 Kaalund (S) Lissa Mathiasen (S) Margrete Auken (SF) nfmd.
Bjørn Elmquist  

 (RV) fmd.
Søren Søndergaard (EL) Sonja Albrink (CD) Birthe Rønn  

 Hornbech (V) Inge Dahl-Sørensen (V) Svend Aage Jensby (V) Erling Oxdam (V)  

 Helge Adam Møller (KF) John Vinther (KF) Gitte Seeberg (KF) Tom Behnke (FP) Dansk Folkeparti havde ikke medlemmer i udvalget.
Bilag Nogle af udvalgets spørgsmål til indenrigsministeren og dennes svar herpå Spørgsmål nr. 15:
»Ministeren bedes uddybe lovforslagets bemærkninger om, at kvotens  

 størrelse - i et snævert samarbejde med de andre EU-lande i forbindelse med  

 tilrettelæggelse af en byrdefordelingsordning - vil blive fastlagt ud fra  

 oplysninger fra UNHCR eller andre internationale organisationer om behovet  

 for genbosætning af flygtninge fra det tidligere Jugoslavien med et  

 midlertidigt beskyttelsesbehov.« Svar:
 Som led i fastsættelsen af størrelsen af kvoten vil der ske en inddragelse  

 af de internationale sammenhænge, hvor spørgsmål i relation til en  

 byrdefordeling i relation til det tidligere Jugoslavien bliver drøftet.
Det drejer sig først og fremmest om regeringens tætte samarbejde med  

 UNHCR, der er den ledende internationale organisation i relation til  

 spørgsmål om genbosætning af flygtninge fra det tidligere Jugoslavien med et  

 midlertidigt beskyttelsesbehov.
Herudover arbejder regeringen inden for EU  

 mod etablering af en egentlig byrdefordelingsordning på grundlag af nærmere  

 kriterier for fordeling af flygtninge og fordrevne personer.
Det er således hensigten, at kvotens størrelse vil blive fastlagt ud fra  

 UNHCR's vurderinger af det aktuelle behov for genbosætning.
UNHCR vil som  

 ekspert på området kunne bidrage med grundlaget for den danske stillingtagen  

 til kvotens størrelse, ligesom der gennem EU - på baggrund af det beredskab,  

 der som beskrevet i lovforslaget er tilvejebragt i forbindelse med  

 tilrettelæggelsen af en byrdefordelingsordning - vil kunne ydes bidrag til  

 vurderingen af behovet for genbosætning.
 Spørgsmål nr. 16:
»Hvor mange kvoter vil der blive tale om? Regner man med flere  

 kvoter, hvis det går galt?» Svar:
 Der vil blive tale om løbende kvoter, som efter behov vil blive fastlagt  

 en eller flere gange om året ud fra de hensyn, som er beskrevet under  

 besvarelsen af spørgsmål nr. 15.
 Kvoternes størrelse vil blive forelagt ved aktstykke for Folketingets  

 Finansudvalg.
 Spørgsmål nr. 37:
»Ad ministerens svar på spørgsmål 25, jf. bilag 21 I fortsættelse af svaret bedes ministeren nærmere redegøre for, hvori  

 kvotebestemmelsen består, når »kvoten« ikke kan overskrides og  

 ingen hjemsendes.' Svar:
Opholdstilladelse vil efter den foreslåede bestemmelse som anført i  

 besvarelsen af spørgsmål nr. 25 blive meddelt til personer, der opholder  

 sig i det tidligere Jugoslavien.
Opholdstilladelse vil blive meddelt,  

 såfremt den fastsatte kvote giver mulighed herfor, og såfremt betingelserne  

 for opholdstilladelse i øvrigt er opfyldt.
Er den fastsatte kvote blevet  

 opbrugt, vil der således ikke blive meddelt opholdstilladelse efter den  

 foreslåede bestemmelse.
Personer fra det tidligere Jugoslavien, der indrejser i Danmark som  

spontane asylansøgere, vil ikke være omfattet af den foreslåede  

 bestemmelse og dermed heller ikke af en fastsat kvote.
Ansøgning om asyl fra  

 en spontan asylansøger vil blive behandlet i overensstemmelse med  

 udlændingelovens regler herom, og såfremt betingelserne for asyl ikke er  

 opfyldt, vil den pågældende som udgangspunkt skulle udrejse.
 Spørgsmål nr. 41:
»Hvad er den reelle forskel i retsstillingen for ansøgere, der  

 indgiver ansøgning før og efter lovens ikrafttræden, når der ikke er retskrav  

 på opholdstilladelse og der reelt slet ikke er en kvote, der kan  

 overskrides?» Svar:
 Det kan bekræftes, at der ikke efter den foreslåede bestemmelse i § 15 a  

 vil være retskrav på opholdstilladelse.
 Den gældende bestemmelse i § 15 a i lov om midlertidig opholdstilladelse  

 til visse personer fra det tidligere Jugoslavien m.v. skal efter  

 bestemmelsens baggrund og hensigt administreres som en åben ordning, således  

 at der gives opholdstilladelse til alle, der opfylder lovens betingelser.
 Det er derfor nødvendigt med en lovændring, således at der åbnes mulighed  

 for indførelse af en kvote for modtagelse af personer fra området.
 Forslaget indebærer, at der vil kunne gives afslag på opholdstilladelse,  

 under henvisning til at en fastsat kvote er opbrugt, til personer, der efter  

 den gældende ordning ville have fået opholdstilladelse efter lov om  

 midlertidig opholdstilladelse til visse personer fra det tidligere  

 Jugoslavien m.v.
 Ændringen gælder ikke for ansøgninger om opholdstilladelse, der er  

 indgivet inden lovens ikrafttræden.
 Spørgsmål nr. 47:
»Hvilke oplysninger kan ministeren give om UNHCR's aktuelle  

 vurderinger af genbosætningsbehovet i tredjelande?» Svar:
 De nyeste oplysninger, Indenrigsministeriet er i besiddelse af vedrørende  

 UNHCR's vurderinger af genbosætningsbehovet i tredjelande for personer fra  

 det tidligere Jugoslavien, findes i et brev af 2. april 1996 fra UNHCR til  

 Udlændingestyrelsens direktør, Claes Nilas.
 Brevet indeholder en vurdering af det fortsatte behov for international  

 beskyttelse i forhold til en række forskellige kategorier af personer fra det  

 tidligere Jugoslavien.
UNHCR har i brevet indledningsvis understreget, at UNHCR i kraft af sin  

 rolle ifølge Dayton-aftalen som koordinator for flygtningeindsatsen i det  

 tidligere Jugoslavien aktivt forsøger at sørge for, at flygtninge og  

 fordrevne personer fra det tidligere Jugoslavien kan vende tilbage i  

 sikkerhed og værdighed.
Derfor søges genbosættelse kun for personer, hvis  

 omstændigheder ikke tillader en sikker og værdig tilbagevenden, og som ikke  

 kan forblive i området.
UNHCR har i brevet endvidere oplyst, at man i princippet fortsat er enig  

 i, at serbere fra de tidligere FN-sektorer i Kroatien, som befinder sig i  

 Forbundsrepublikken Jugoslavien, kan antages at nyde tilstrækkelig  

 beskyttelse i Forbundsrepublikken Jugoslavien.
Bosniske kroater og bosniske  

 serbere, som befinder sig i Forbundsrepublikken Jugoslavien, kan ligeledes  

 antages at nyde samme beskyttelse der.
Derfor anbefaler UNHCR ikke  

 genbosættelse af disse grupper bortset fra et meget begrænset antal  

 flygtninge såsom særligt sårbare personer og personer med tætte familiebånd  

 til udlandet.
Imidlertid har UNHCR understreget, at en frivilling  

 hjemsendelse af et meget stort antal kroatiske serbere stadig er meget  

 vanskelig, og at lokal integration på afgørende vis kan afhænge af  

 forbedringer i landets økonomiske situation.
UNHCR har på den baggrund  

 oplyst, at man på et senere trin kan blive tvunget til at revidere sin  

 holdning vedrørende genbosættelse af denne gruppe.
Endelig har UNHCR i brevet oplyst, at situationen for de tilbageholdte  

 bosniske muslimer fra Zepa/Srebrenica beklageligvis for tiden er uafklaret.  

 UNHCR arbejder tæt sammen med de berørte regeringer i håb om at lette en  

 hjemsendelse til Bosnien-Hercegovina som den bedste løsning.
Så længe disse  

 diskussioner pågår, forsøger UNHCR ikke at genbosætte personer fra denne  

 gruppe bortset fra et meget lille antal familiesammenføringer.
Hvis UNHCR's  

 bestræbelser imidlertid ikke lykkes, har organisationen oplyst, at man kan  

 blive nødt til at revidere sin anmodning om genbosættelse af denne gruppe.
 UNHCR's brev af 2. april 1996 til Udlændingestyrelsens direktør, Claes  

 Nilas, samt en dansk oversættelse heraf vedlægges til orientering.
(Oversættelse) Brevhoved: Forenede Nationer, Flygtningehøjkommissariatet Dato: 2. april 1996 Udlændingestyrelsen Indenrigsministeriet Ryesgade 53 2100 København Ø Att.: Claes Nilas Tak for Deres breve af 14. og 21. marts 1996 vedrørende det fortsatte  

 behov for international beskyttelse af forskellige kategorier af personer fra  

 det tidligere Jugoslavien.
Som De ved, er UNHCR blevet udpeget til at være koordinator i henhold til  

 Bilag 7 i Dayton-fredsaftalen, og vi forsøger således aktivt at sørge for, at  

 flygtninge og fordrevne personer fra det tidligere Jugoslavien kan vende  

 tilbage i sikkerhed og med værdighed.
Derfor søges genbosættelse kun for  

 personer, hvis omstændigheder ikke tillader en sikker og værdig  

 tilbagevenden, og som ikke kan forblive i området.
Vor holdning vedrørende serberne fra de tidligere FN-sektorer i Kroatien,  

 som nu befinder sig i Jugoslaviens Føderale Republik, forbliver den samme,  

 som vi gav udtryk for i vort brev af 14. november 1995. I det brev udtalte  

 vi, at vi i princippet var enige i, at sådanne personer kan antages at nyde  

 tilstrækkelig beskyttelse i det land.
Bosniske kroater og bosniske serbere,  

 som også befinder sig i Jugoslaviens Føderale Republik, kan ligeledes antages  

 at nyde samme beskyttelse der.
Derfor anbefaler UNHCR ikke genbosættelse af  

 disse grupper bortset fra et meget begrænset antal flygtninge såsom særligt  

 sårbare personer og personer med tætte familiebånd til udlandet.
Imidlertid  

 må UNHCR understrege, at en frivillig hjemsendelse af et meget stort antal  

 kroatiske serbere stadig er meget vanskelig, og at en lokal integration på  

 afgørende vis kan afhænge af forbedringer i landets økonomiske situation.  

 UNHCR kan derfor på et senere trin blive tvunget til at revidere sin holdning  

 vedrørende genbosættelse af denne gruppe.
Situationen for de tilbageholdte bosniske muslimer fra Zepa/Srebrenica er  

 beklageligvis uafklaret p.t.
UNHCR arbejder tæt sammen med alle de berørte  

 regeringer i håb om at lette en hjemsendelse til Bosnien-Hercegovina som den  

 bedste løsning.
Så længe disse diskussioner pågår, forsøger UNHCR ikke at  

 genbosætte personer fra denne gruppe bortset fra et meget lille antal  

 familiesammenføringssager.
Hvis vore bestræbelser imidlertid ikke lykkes, kan  

 vi blive nødt til at revidere vor anmodning om genbosættelse af denne gruppe.
