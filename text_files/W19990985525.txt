Klager over brud på tavshedspligt Patientklagenævnet fandt det på baggrund af  

 sagens akter tilstrækkeligt sandsynliggjort, at patienten havde givet  

 sit samtykke til, at psykologen på det distrikspsykiatriske center til  

 barnets psykolog kunne oplyse, at det på daværende tidspunkt ikke  

 var realistisk at iværksætte psykoterapeutiske samtaler for  

 patienten.
Videre fandt nævnet, at der i samtykket fra patienten kunne  

 indfortolkes en tilladelse til, at barnets psykolog kunne få  

 årsagen til dette oplyst, herunder at patienten var psykisk meget  

 dårlig, og at man i afdelingen arbejdede på at etablere en  

 behandlingsmæssig kontakt til patienten.
Nævnet lagde vægt  

 på, at det i et journalnotat efter samtalens afholdelse var  

 bemærket, at samtalen fandt sted efter aftale med patienten.
Endvidere  

 lagde nævnet vægt på, at det af et senere journalnotat  

 fremgik, at patienten i forbindelse med en samtale med patientens  

 forældre og psykologen havde givet udtryk for, at patienten i sin tid  

 havde sagt ja til, at telefonsamtalen kunne finde sted.
Endelig lagde  

 nævnet vægt på, at patientens moder i et brev til barnets  

 psykolog havde oplyst, at patienten gav sit samtykke til, at barnets psykolog  

 kunne kontakte distriktspsykiatrisk behandlingscenter med henblik på  

 iværksættelse af samtaleterapi.
 Imidlertid fandt nævnet, at det havde været  

 hensigtsmæssigt, om psykologen havde journalført samtykket  

 på tidspunktet for samtalens afholdelse, således at det klart  

 fremgik, hvilke oplysninger patienten havde samtykket til blev videregivet  

 samt formålet hermed.
