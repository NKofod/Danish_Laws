Tilmelding til efterlønsordningen, medlem født den 12. februar 1978, direktoratets tidligere afgørelse om dispensation for afbrudt medlemskab og indbetaling af efterlønsbidrag ugyldig Ankenævnet har behandlet Deres klage på møde den 2. april 2009.
Nævnet traf denne A F G Ø R E L S E De kan ikke opnå ret til efterløn.
 Ankenævnet tiltræder således Arbejdsdirektoratets afgørelse af den 1. december 2008.
B E G R U N D E L S E Ankenævnet har lagt til grund, at  De er født den 12. februar 1978,  De var medlem af en a-kasse i perioden fra den 2. november 1998 til den 1. november 2006,  De ikke indbetalte efterlønsbidrag i denne periode,  De den 1. november 2006 meldte Dem ud af X a-kasse på grund af påbegyndelse af uddannelse,  De fyldte 30 år den 12. februar 2008, og  De efter afsluttet uddannelse den 27. juni 2008 blev optaget i X a-kasse.
 Arbejdsdirektoratet traf den 27. oktober 2008 afgørelse om, at De kunne få dispensation for afbrudt medlemskab og indbetaling af efterlønsbidrag.
 Den 1. december 2008 trak direktoratet dispensationen af 27. oktober 2008 tilbage.
 Det følger af reglerne, at det for Dem bl.a. er en betingelse for at få efterløn, at De har indbetalt efterlønsbidrag i 30 år, og senest fra De er fyldt 30 år.
 Det fremgår endvidere af reglerne, at tilmelding til efterlønsordningen tidligst har virkning fra den dato, hvor a-kassen modtager skriftlig tilmelding, og a-kassen opkræver efterlønsbidrag fra den dato, hvor medlemmet er tilmeldt efterlønsordningen.
 Ankenævnet finder ikke, at De kan opnå ret til efterløn.
 Ankenævnet finder således ikke, at De kan opfylde kravet om indbetaling af efterlønsbidrag i 30 år, senest fra De er fyldt 30 år.
 Nævnet har herved lagt vægt på, at De ansøgte om tilmelding til efterlønsordningen den 6. august 2008 efter at være fyldt 30 år den 12. februar 2008.
 Der er ikke mulighed for at dispensere for for sen tilmelding.
På efterlønsområdet er der indført en fortrydelsesordning, som er gældende under visse betingelser.
For medlemmer født den 1. januar 1973 eller senere er betingelsen uafbrudt medlemskab af en a-kasse fra det 24. år.
 Denne betingelse opfylder De ikke, da De ikke var medlem af en a-kasse i perioden fra den 1. november 2006 til den 27. juni 2008.
Direktoratet traf som nævnt den 27. oktober 2008 afgørelse om, at De kunne få dispensation for afbrudt medlemskab og indbetaling af efterlønsbidrag.
Direktoratets afgørelse byggede på den fejlagtige opfattelse, at De var omfattet af reglerne gældende for personer født i perioden fra den 1. januar 1959 til den 31. december 1975.
 Direktoratets afgørelse af 27. oktober 2008 om dispensation er således behæftet med en retlig mangel i form af manglende hjemmel.
 Nævnet finder på den baggrund, at direktoratets afgørelse af 27. oktober 2008 er ugyldig.
 Nævnet har herved lagt vægt på, at den retlige mangel i form af manglende hjemmel til den trufne afgørelse er væsentlig.
 Det af Dem anførte om, at De som borger må kunne stole på, at de oplysninger, som De får fra en offentlig myndighed er valide, kan ikke føre til en anden vurdering af sagen.
Det bemærkes i den forbindelse, at direktoratet allerede den 1. december 2008 trak dispensationen af 27. oktober 2008 tilbage.
På den baggrund finder nævnet hverken, at berettigede forventninger eller indrettelseshensyn kan føre til, at den ugyldige afgørelse af 27. oktober 2008 skal opretholdes.
R E G L E R Ankenævnet henviser til  § 74 a, stk. 1, nr. 3 og § 75, stk. 1, nr. 1, litra a i lov om arbejdsløshedsforsikring m.v., jf. lovbekendtgørelse nr. 994 af 8. august 2007 som ændret ved lov nr. 108 af 26. februar 2008 om ændring af lov om arbejdsløshedsforsikring m.v. og lov om fleksydelse, og  § 4, stk. 2, og stk. 3, i Arbejdsdirektoratets bekendtgørelse nr. 113 af 27. februar 2008 om betaling af medlems- og efterlønsbedrag til en a-kasse.
O P L Y S N I N G E R N E I S A G E N Sagen er afgjort på grundlag af de akter, som ankenævnet har modtaget fra direktoratet.
På ankenævnets vegne De kan læse om afgørelsens retlige grundlag på de følgende sider.
Regler Lov om arbejdsløshedsforsikring m.v., jf. lovbekendtgørelse nr. 994 af 8. august 2007 § 74 a.
Ret til efterløn har et medlem af en anerkendt arbejdsløshedskasse, jf. dog § 74 o, som 1) har nået efterlønsalderen, jf. § 74, 2) har været medlem i mindst 30 år, jf. dog stk. 2-6, 3) har indbetalt efterlønsbidrag, jf. § 77, stk. 4, i 30 år, og senest fra medlemmet er fyldt 30 år, jf. dog stk. 2-6, § 75. Et medlem, der har fravalgt at indbetale efterlønsbidrag, jf. § 77, stk. 4, kan få ret til efterløn efter bestemmelserne i §§ 74-74 n, jf. dog stk. 3 og 4, hvis den pågældende 1) har været uafbrudt medlem af en arbejdsløshedskasse a) senest fra det 24. år, hvis medlemmet er født den 1. januar 1973 eller senere, eller b) senest fra den 1. januar 1997, hvis medlemmet er født før den 1. januar 1973, 2) har tilmeldt sig efterlønsordningen skriftligt senest 15 år før, medlemmet når efterlønsalderen, jf. § 74, jf. dog stk. 2, og 3) har indbetalt efterlønsbidrag i mindst 15 år.
Lov nr. 108 af 26. februar 2008 om ændring af lov om arbejdsløshedsforsikring m.v. og lov om fleksydelse § 1 2. I § 75, stk. 1, indsættes efter »jf. § 77, stk. 4,«: »i et sådant omfang, at medlemmet ikke vil kunne opfylde kravet om indbetaling af efterlønsbidrag, jf. § 74 a, stk. 1, nr. 3,«, og »jf. dog stk. 3 og 4« ændres til: »jf. dog stk. 5 og 6«.
Arbejdsdirektoratets bekendtgørelse nr. 113 af 27. februar 2008 om betaling af medlems- og efterlønsbedrag til en a-kasse § 4. Et medlem kan vælge efterlønsordningen fra.
Fravalget har tidligst virkning fra den dato, hvor a-kassen modtager skriftlig besked om, at medlemmet vælger efterlønsordningen fra.
 Stk. 2. Medlemmet kan tilmelde sig efterlønsordningen igen, medmindre medlemmet er omfattet af lovens § 77, stk. 6, nr. 3-4. Tilmeldingen har tidligst virkning fra den dato, hvor a-kassen modtager skriftlig besked om, at medlemmet tilmelder sig efterlønsordningen, jf. dog § 5, stk. 3.
 Stk. 3. A-kassen opkræver efterlønsbidrag fra den dato, hvor medlemmet er tilmeldt efterlønsordningen, jf. dog stk. 4. Medlemmet kan ikke efterbetale efterlønsbidrag for den periode, hvor efterlønsordningen var valgt fra.
