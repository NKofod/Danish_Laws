Betænkning afgivet af Indfødsretsudvalget den 18. maj 2017 Betænkning over Forslag til folketingsbeslutning om ændring af indfødsretsloven [af Christian Langballe (DF) m.fl.]:
1. Udvalgsarbejdet Beslutningsforslaget blev fremsat den 22. marts 2017 og var til 1. behandling den 27. april 2017. Beslutningsforslaget blev efter 1. behandling henvist til behandling i Indfødsretsudvalget.
Møder Udvalget har behandlet beslutningsforslaget i 2 møder.
Spørgsmål Udvalget har stillet 1 spørgsmål til udlændinge- og integrationsministeren til skriftlig besvarelse, som denne har besvaret.
2. Indstillinger og politiske bemærkninger Et flertal i udvalget (udvalget med undtagelse af DF) indstiller beslutningsforslaget til forkastelse.
 Et mindretal i udvalget (DF) indstiller beslutningsforslaget til vedtagelse uændret.
Dansk Folkepartis medlemmer af udvalget anser det som et uhyre stort problem, at personer, som har fået dansk statsborgerskab, rejser til Syrien og kæmper for Islamisk Stat.
Ikke blot betragter Dansk Folkeparti IS for at være en modbydelig islamisk organisation, som spreder død og terror omkring sig, og som intet ordentligt og anstændigt menneske kan kæmpe for, men disse personer som tager derned og kæmper, vil også, når de kommer hjem, udgøre en massiv terrorrisiko.
Dersom de såkaldte syrienskrigere har modtaget dansk statsborgerskab, mener Dansk Folkeparti, at de skal fratages statsborgerskabet.
De har ifølge Dansk Folkeparti ikke fortjent at beholde statsborgerskabet og skal udvises for bestandig.
Beslutningsforslaget vil medføre en skærpelse af gældende lovgivning.
I dag er det sådan, at personer ifølge indfødsretsloven kan frakendes deres danske statsborgerskab, hvis de forbryder sig mod kapitel 12 eller 13 i straffeloven, der handler om terror og forbrydelser mod staten.
Dog skal det bevises, at de har deltaget i, opildnet til eller på anden vis støttet terrorvirksomhed.
Dansk Folkeparti foreslår med dette beslutningsforslag, at blot det forhold, at personer befinder sig ved fronten og kæmper for Islamisk Stat, gør, at de skal kunne frakendes statsborgerskabet.
 Inuit Ataqatigiit, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Christian Langballe (DF) fmd.
Marie Krarup (DF) Martin Henriksen (DF) Kenneth Kristensen Berth (DF) Jan E.
Jørgensen (V) Preben Bang Henriksen (V) Thomas Danielsen (V) Laura Lindahl (LA) Naser Khader (KF) Astrid Krag (S) Peter Hummelgaard Thomsen (S) Karen J.
Klint (S) nfmd.
Christian Rabjerg Madsen (S) Johanne Schmidt-Nielsen (EL) Pernille Schnoor (ALT) Lotte Rod (RV) Kirsten Normann Andersen (SF) Inuit Ataqatigiit, Tjóðveldi og Javnaðarflokkurin havde ikke medlemmer i udvalget.
