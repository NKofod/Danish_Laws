 Patentankenævnet stadfæstede Patentdirektoratets afgørelse, hvorefter  

 indsigelsen, nedlagt i medfør af § 14, stk. 1, nr. 5, var taget til følge.  

 Ankenævnet udtalte bl.a., at da der er bærere af navnet i udlandet, og der  

 ikke foreligger hjemlandsregistrering, kan det ansøgte mærke ikke  

 registreres.
År 1996, den 4. marts afsagde Patentankenævnet (Grønning-Nielsen, Hans Chr.
Thomsen, Finn Mikkelsen) følgende Den 27. juli 1989 indleverede klageren en ansøgning om registrering af  

 varemærket RAMBO (ordmærke) for klasse 1: Kemiske produkter til anvendelse i  

 landbrugs-, havebrugs- og skovbrugsøjemed.
 Ansøgningen blev den 10. april 1991 bekendtgjort i Dansk Varemærketidende.
 Ved brev af 10. juni 1991 nedlagde Carolco International N.V., De  

 Hollandske Antiller, v/Hofman-Bang & Boutard A/S indsigelse mod  

 registrering af det ansøgte mærke.
 Som begrundelse for indsigelsen anførtes:
»Indsigelsen støttes først og fremmest på indsigernes danske  

 varemærkeregistrering samt på indsigernes danske varemærkeanmeldelse VA 1939 1985 RAMBO <w>, der er anmeldt for klasserne 9, 16, 25 og  

 28.
 Desuagtet det anmeldte mærke alene er anmeldt for varer i klasse 1,  

 bemærkes, at der foreligger vareartslighed med det store antal varer, som  

 indsigernes respektive mærker omfatter.
 Den omstændighed, at anmelderne søger beskyttelse alene i klasse 1 for  

 kemiske produkter til anvendelse i landsbrugs-, havebrugs- og  

 skovbrugsøjemed, synes ikke at kunne begrunde, at der statueres, at der ikke  

 skulle foreligge vareartslighed.
 Der erindres om, at klassefortegnelsen alene er et administrativt  

 hjælpemiddel, der ikke har selvstændig juridisk betydning.
 Hvad angår selve mærkeligheden, er der, som anført, tale om det identiske  

 mærke, og det er indsigernes opfattelse, at man ikke kan acceptere, at  

 fantasiordet RAMBO udnyttes af andre, da man derved mister den i varemærket  

 liggende værdi.
 Få betegnelser er blevet så velkendte som netop betegnelsen RAMBO, og også  

 dette moment bør tages i betragtning.
Vi skal derfor henstille, at varemærkeanmeldelse VA 5505 1989 RAMBO afslås  

 fra varemærkeregistrering under henvisning til en helhedsbedømmelse af såvel  

 den foreliggende mærkelighed der er tale om identitet - som den foreliggende  

 vareartslighed.« I brev af 14. juni 1991 bestred klager, at der er kollision med indsigers  

 registrerede eller anmeldte klasser og anførte bl.a.:
»....Endvidere er vores anmeldelse til klasse 1 begrænset på en sådan  

 måde, at der ikke foreligger vareartslighed, eller med nogen som helst  

 rimelighed kan siges at foreligge vareartslighed.« Hertil bemærkede indsiger i brev af 28. august 1991 følgende:
 »Under henvisning til Patentdirektoratets skrivelse af 28. juni 1991,  

 hvormed fulgte indsigernes svar af 14. juni 1991, skal vi hermed understrege,  

 at der foreligger indbyrdes sammenfald mellem vareklasserne 1 og 5, således  

 forstået, at anmeldes et varemærke i klasse 1, er der i al almindelighed også  

 sammenfald med varer under klasse 5.
 Indsigernes mærke er blandt andet registreret for klasse 5.
 For imidlertid at undgå en nærmere diskussion om vareartslighed henviser  

 vi til indsigelsen, hvoraf fremgår, at andres anvendelse af betegnelsen RAMBO  

 er en snylten på den goodwill, der er opnået til betegnelsen tilhørende  

 indsigerne.
 Der er ingen tvivl om, at betegnelsen RAMBO er beskyttet ud fra et  

 ophavsretligt synspunkt, og anmeldelse VA 5505 1989 kan derfor ikke føres til  

 registrering under henvisning til Varemærkelovens § 14, stk. 1, nr. 5,  

 hvorefter et mærke ikke kan registreres, såfremt det indeholder noget, der er  

 egnet til at opfattes som særegne titel på anden mands beskyttede,  

 kunstneriske værk.
 Som bekendt er der talrige film under betegnelsen RAMBO, vist over en  

 årrække, og alle med den verdenskendte skuespiller Sylvester Stallone som  

 figuren RAMBO.
 Det er selvsagt også derfra, anmelderne har valgt betegnelsen for derved  

 at nyde godt af den i forbrugerkredsen opståede goodwill til dette  

 fantasiord.
Som anført oprindeligt i indsigelsen, kan det ikke tillades, at andre  

 erhvervsdrivende på uretmæssig vis nyder gavn af denne beskyttede  

 betegnelse.« Klager opretholdt ved brev af 17. september 1991 ansøgningen og bemærkede  

 følgende:
»....Ansøgningen omfatter »kemiske produkter til anvendelse i  

 landbrugs-, havebrugs- og skovbrugsøjemed«, hvorimod indsigers  

 registrering omfatter bl.a. aftershave, lotioner, barbercremer og  

 barberlotioner i klasse 3 og »vitaminpræparater og medicinske  

 tilskudsstoffer til næringsmidler« i klasse 5. De øvrige af indsigers  

 registrering og ansøgning omfattede varer henført til klasse 8, 9, 13, 14,  

 16, 25, 28, 30 og 32 kan ingenlunde omfatte varer, der er ligeartede med  

 varer omfattet af nærværende ansøgning.
Vi bestrider, at der foreligger  

 vareartslighed mellem »kemiske produkter til anvendelse i landbrugs-,  

 havebrugs- og skovbrugsøjemed« og de produkter, som indsigers  

 registrering omfatter i klasse 3 og 5, idet der med kemiske produkter til  

 anvendelse i landbrugs-, havebrugs- og skovbrugsøjemed navnlig forstås  

 sådanne midler, der anvendes på jord og planter til forbedring af disses  

 kvalitet og absolut ikke midler, der kan indtages af dyr og mennesker eller  

 som tilsættes næringsmidler i form af medicinske tilskudsstoffer.
Indsiger  

 fremkommer da ej heller med eksempler på, hvilke varer omfattet af  

 ansøgningen der kunne anses for at være ligeartede med varer omfattet af  

 indsigers registrering og/eller ansøgning.
 Skulle De mod vor forventning finde, at nærværende ansøgning omfatter  

 varer, der er ligeartet med indsigers sag og/eller ansøgning, anmoder vi om  

 lejlighed til at fremkomme med kommentarer forinden indsigelsessagen afgøres.
I brev af 28. august 1991 henviser indsiger til Varemærkelovens § 14, stk.  

 1, nr. 5 og gør gældende, at betegnelsen RAMBO er beskyttet ud fra et  

 ophavsretligt synspunkt.
Dette standpunkt er ansøger ikke enig i.
Det ansøgte mærke fremtræder ikke som særegen titel på en andens  

 kunstneriske værk.
Titlen på det kunstneriske værk, indsiger synes at ville  

 henvise til, er filmen »First blood«.
Det forhold, at der i filmen  

 optræder en figur med personnavnet RAMBO, medfører ikke, at der er opnået  

 ophavsretlig beskyttelse af personnavnet RAMBO.
Direktoratet har da ej heller under behandlingen af nærværende og  

 tidligere ansøgninger af RAMBO henvist til bestemmelsen i Varemærkeloven §  

 14, stk. 1, nr. 5. Direktoratet fandt derimod, at ansøgningen indeholder  

 noget, der er egnet til at opfattes som anden mands navn, jvf.  

 Varemærkelovens § 14, stk. 1, nr. 4. Efter indsendelse af samtykkeerklæring  

 fra familien RAMBO accepterede direktoratet bekendtgørelse af mærket i Dansk  

 Varemærketidende.' Indsiger fremsendte med brev af 26. september 1991 genpart af indsigers  

 amerikanske copyright- og varemærkeregistreringer af betegnelsen RAMBO.
 Til det af indsiger fremsendte materiale anførte klager i brev af 10.  

 december 1991 følgende:
»....Det bør ikke tillægges nogen vægt her i landet, at indsigerne  

 har opnået copyright-registrering af filmtitlen »RAMBO: FIRST BLOOD PART  

 II« i USA, da bedømmelsen af vor klients mærkes registrerbarhed skal ske  

 efter dansk ret og danske forhold.
Uanset at der i 1985 blev offentliggjort  

 en film med den ovennævnte titel, bestrider vi, at der således er opnået  

 ophavsret til navnet RAMBO her i landet, således at navnet ikke kan  

 registreres som varemærke for andre end filmproducenten eller dennes  

 retserhverver.
 Af varemærkelovens § 14 stk. 1 nr. 5 fremgår det, at et varemærke ikke må  

 registreres, når mærket indeholder noget, der er egnet til at opfattes som  

særegen titel på en andens beskyttede litterære eller kunstneriske  

 værk, eller når det krænker en andens ophavsret til et sådant værk.
 Det er altså en betingelse for titlers vedkommende, at disse er  

særegne .
Navnet RAMBO indgår i filmtitlen »RAMBO: FIRST BLOOD PART II«,  

 men udgør ikke selve filmtitlen.
Desuden er navnet optaget i  

 Familieretsdirektoratets liste over forbeholdte navne.
RAMBO er altså her i  

 landet et personnavn, og kan således ikke opfattes som en særegen titel,  

 heller ikke på den i filmen optrædende figur.
Vi skal endnu en gang henvise  

 til, at De under behandlingen af nærværende ansøgning rejste indvending mod  

 mærkets registrering i medfør af varemærkelovens § 14 stk. 1 nr. 4, idet  

 RAMBO kunne opfattes som anden mands navn.
Der blev herefter givet samtykke  

 til registreringen fra de myndige bærere af navnet RAMBO.
Der blev ikke rejst  

 indvending i medfør af varemærkelovens § 14 stk. 1 nr. 5.
 Vi er i øvrigt bekendt med, at De heller ikke i indsigernes registrering  

 VR 6488 1989 og ansøgning VA 1939 1985 rejste indvending i medfør af  

 varemærkelovens § 14 stk. nr. 5. Derimod er der, som følge af Deres praksis  

 også i disse sager rejst indvending om, at RAMBO kan opfattes som anden mands  

 navn.
 Vi anmoder herefter Dem om at afvise indsigelsen nedlagt i medfør af  

 varemærkelovens § 14 stk. 1 nr. 5.
For så vidt angår de fremsendte kopier af indsigernes registreringer af  

 RAMBO i USA, skal vi anmode Dem om at se bort fra disse, som værende til  

 hinder for registrering af den nærværende ansøgning, allerede fordi der ikke  

 er varesammenfald eller ligeartethed med varer omfattet af disse  

 registreringer og varer omfattet af nærværende ansøgning.' I besvarelse heraf udtalte indsiger i brev af 18. december 1991 bl.a.  

 følgende:
 »Det fastholdes, at der for indsigernes vedkommende er tale om  

 registrering af et varemærke, der er egnet til at opfattes som en særegen  

 titel på anden mands beskyttede litterære eller kunstneriske værk.
 Der er ført fuld dokumentation for dette, idet indsigerne har fremlagt  

 notarbekræftede kopier af sine amerikanske copyright- og  

 varemærkeregistreringer af betegnelsen RAMBO.
Det er ikke korrekt, når det i anmeldernes brev af 17. december 1991, p.2,  

 tredje afsnit anføres, at titlen på indsigernes kunstnerisk værk er  

 »First Blood«.
Som det fremgår af det indleverede materiale, er det »RAMBO: First Blood Part II«, og det er præciseret i registreringen, at det drejer sig om et Screenplay  

 entitled »FIRST BLOOD II: RAMBO«.
 Tydeligere kan det ikke være, at betegnelsen RAMBO er ophavsretligt  

 beskyttet.
 Dertil kommer, at indsigerne har ladet betegnelsen beskytte som varemærke  

 for en lang række varearter i USA, ligeledes jf. det med indsigernes brev af  

 26. september 1991 indleverede materiale.
 På denne baggrund bør anmeldelsen VA 5505 1989 RAMBO afslås fra  

 varemærkeregistrering.
Ret beset er der tale om en utilbørlig udnyttelse af anden mands  

 rettigheder.
Accepteres sådan udnyttelse af anden mands indsats, vil det få  

 vidtrækkende konsekvenser, idet man her sagtens kunne tænke sig, at man ville  

 tage en løsrevet titel, som for eksempel TARZAN, JOACHIM VON AND, MICKY etc.,  

 og anvende den efter forgodtbefindende for andre varearter, og det kan  

 selvsagt ikke accepteres - og bør ikke kunne accepteres.
Det falder også dårligt i tråd med indholdet af den kommende  

 varemærkelovgivnings § 15, hvorefter et varemærke er udelukket fra  

 registrering, hvis varemærket er vitterligt kendt her i landet, hvilket  

 utvivlsomt er tilfældet med betegnelsen RAMBO....' Klager meddelte i brev af 10. marts 1991, at man ikke ønskede at indlevere  

 flere indlæg i sagen og anmodede om, at denne blev taget op til afgørelse.
 Direktoratet traf afgørelse i sagen den 19. juni 1992 og tog indsigelsen  

 til følge med følgende begrundelse:
»....For så vidt angår den i medfør af § 14, stk. 1, nr. 6, i  

 varemærkeloven af 1959 nedlagte indsigelse skal det indledningsvis anføres,  

 at da der er tale om identiske mærker, er det alene spørgsmålet om  

 vareartslighed, der er afgørende for, om der foreligger forvekslelighed.
Det  

 ansøgte mærke er ansøgt for klasse 1: Kemiske produkter til anvendelse i  

 landbrugs-, havebrugs- og skovbrugsøjemed.
Såvel indsigers registrering VR  

 6488 1989 og indsigers ansøgning VA 1939 1985 omfatter en række specificerede  

 varer i forskellige klasser.
Det er direktoratets opfattelse, at der hverken  

 foreligger varesammenfald eller vareartslighed mellem nærværende ansøgning og  

 indsigers registrering og ansøgning.
Denne del af indsigelsen kan derfor ikke  

 tages til følge.
 I § 14, stk. 1, nr. 5 i varemærkeloven af 1959 bestemmes, at et varemærke  

 ikke må registreres, når mærket indeholder noget, der er egnet til at  

 opfattes som særegen titel på anden mands beskyttede litterære eller  

 kunstneriske værk, eller når det krænker en andens ophavsret.
Det fremgår af det indsendte materiale, at filmens titel er Rambo: First  

 Blood Part II, og dette er en særegen titel på anden mands beskyttede  

 litterære værk.
En registrering af denne titel vil derfor ikke kunne finde  

 sted i medfør af § 14, stk. 1, nr. 5.
Imidlertid drejer det sig om ordet Rambo alene.
Ordet Rambo udgør dog en  

 særegen og væsentlig del af filmtitlen, og det er derfor direktoratets  

 opfattelse, at en registrering af denne del af titlen, der også var filmens  

 kaldenavn i Danmark, i sig selv er en krænkelse af ophavsretten.
Det forhold,  

 at ordet er et i Danmark godkendt efternavn, mener direktoratet ikke kan  

 ændre afgørelsen.
Indsigelsen nedlagt i medfør af § 14, stk. 1, nr. 5 tages derfor til  

 følge, og ansøgningen afslås i medfør af nævnte §.« Denne afgørelse har klageren, KLARSØ & Co.
ApS, København v/Plougmann  

 & Vingtoft A/S, ved brev af 19. august 1992 indbragt for Patentankenævnet  

 med påstand om, at direktoratets afgørelse omstødes.
 I ankebegrundelsen anføres følgende:
 »....det bestrides, at der er knyttet ophavsret til personnavnet  

 Rambo, uanset at dette indgår som bestanddel af en filmtitel.
 I § 14 stk. 1 nr. 5 i varemærkeloven af 1959 bestemmes det, at et  

 varemærke ikke må registreres, når det er egnet til at opfattes som særegen  

 titel på en andens beskyttede litterære eller kunstneriske værk, eller når  

 det krænker en andens ophavsret til et sådant værk.
Rambo er et beskyttet personnavn både i Danmark og Sverige.
Ifølge  

 Civilretsdirektoratets navnekontor blev familienavnet Rambo optaget på listen  

 over beskyttede navne allerede i 1946. Vi vedlægger som bilag 1 kopi af  

 Civilretsdirektoratets brev af 4. august 1992, hvoraf ovennævnte oplysninger  

 fremgår.
Ansøgerne har den 24. april 1990 fået samtykke til registreringen af  

 navnet Rambo som varemærke fra bærerne af familiennavnet Rambo i Danmark  

 Freddy og Olga Rambo.
Vi vedlægger kopi af samtykkeerklæringen som bilag 2.  

 Familien har afgivet erklæring om, at de ikke har kendskab til andre bærere  

 af navnet.
Som det fremgår af samtykkeerklæringen, er både Freddy og Olga  

 Rambo næsten firs år gamle, og navnet Rambo har formentlig eksisteret i  

 Danmark også tidligere end 1946.
 I Sverige er navnet optaget i det svenske »Slaktsnamnsregister«  

 og har været optaget der siden 1920. Navnet har formentlig eksisteret også  

 inden dette tidspunkt.
 Efter henvendelse til Universitetes Navneforskningsinstitur har vi fået  

 oplyst, at der ved konstruktionen af navnet Rambo, historisk set synes af  

 være tale om et dansk eller svensk familienavn, idet RAM formentlig er afledt  

 af et dansk eller svensk bynavn, og BO angiver, at der er tale om en person  

 fra dette sted.
Ved en undersøgelse af personnavnet Rambo's forekomst som personnavn i USA  

 er der blevet foretaget en undersøgelse i 9 store amerikanske byer og bydele,  

 nemlig Chicago, Philadelphia, Huston, Los Angeles, San Fransisco, Washington  

 D.C. samt New York: Manhattan, Queens og Brooklyn.
Det fremgår af kopierne af  

 telefonbøgerne fra ovennævnte byer (bilag 3-11) at der i hver   storby  

 findes mellem 3 og 20 personer/familier, der bærer navnet Rambo.
Materialet  

 viser, at der ikke er tale om et fantasiord eller et opdigtet navn, men om et  

 personnavn, som i USA bæres af et stort antal personer.
Det synes urimeligt om man ved brug af et personnavn, tilmed et i Danmark  

 forbeholdt navn, som (del af) titlen på en film skal kunne opnå eksklusiv ret  

 til dette navn.
Dette stemmer heller ikke overens med Ankenævnets afgørelse i  

 forbindelse med ansøgningen af personnavnet AUSTER som varemærke, hvor Nævnet  

 udtalte, at registrering som varemærke ikke burde ske uden samtykke fra de  

 danske bærerne af personnavnet i de tilfælde, hvor der findes bærere af  

 navnet i Danmark.
Afgørelsen har resulteret i en praksisændring i  

 Patentdirektoratet, hvorefter der i alle tilfælde, hvor der søges om  

 registrering af et varemærke bestående af et personnavn, kræves samtykke fra  

 alle myndige bærere af navnet i Danmark, uanset at ansøger er udlænding og i  

 sit hjemland allerede har opnået registrering af personnavnet for de samme  

 varer eller tjenesteydelser.
Opmærksomheden henledes tillige på den i sin tid i medierne meget omtalte  

 sag, som blev anlagt mod Danmarks Radio af familien Brydesen i forbindelse  

 med TV-spillet »Ka De li« østers', skrevet af Leif Panduro.
I  

 TV-spillet optrådte en usympatisk person ved navn Brydesen.
Sagen blev anlagt  

 ved Østre Landsret men blev afsluttet med et forlig, idet Landsretten  

 henstillede til parterne at hæve sagen.
Vi vedlægger kopi af udskrift af  

 Østre Landsrets domsbog, bilag 12. Vedrørende sagens nærmere omstændigheder  

 fremgår det af de i bilag 13 og 14 vedlagte kopier fra dagbladet AKTUELT, den  

 6. september 1968, samt fra dagbladet POLITIKEN, samme dato, at Landsretten i  

 forbindelse med forliget henstillede til Danmarks Radio om ikke mere at  

 benytte familien Brydesens navn.
Sagen belyser det betænkelige i uden tilladelse at anvende et beskyttet  

 navn, som bæres af privatpersoner, som navn på opdigtede personer i film-  

 eller bogværker eller lignende.
Samtidig forekommer det urimeligt, at der  

 hævdes at være knyttet ophavsret til en sådan brug af et personnavn.
Filmen, »Rambo: First Blood Part II«, blev første gang sendt i  

 Danmark i 1985. Forinden denne film var der i 1982 premiere på filmen First  

 Blood.
I begge film spiller den amerikanske skuespiller Sylvester Stallone  

 rollen som soldaten John Rambo.
Navnet Rambo anvendes i filmen som et  

 regulært personnavn og ikke som et originalt »fantasiord« kreeret  

 af filmens skabere.
Det forhold, at efterfølgeren »Rambo: First Blood Part II« i  

 titlen får tilføjet hovedrollefigurens personnavn, kan ikke efter vor  

 opfattelse bevirke, at navnet i sig skal bør nyde ophavsretlig beskyttelse  

 som særegen og/eller væsentlig del af titlen på filmværket.
Intet dansk eller  

 for den sags skyld amerikansk publikum kan ved denne tilføjelse af  

 personnavnet Rambo til filmtitlen »First Blood« kan vel være blevet  

 bibragt det indtryk, at Rambo er et fantasiord.
Det fremgår tydeligt af filmens annoncering og omtale, at Rambo er  

 hovedpersonens efternavn.
Det fulde navn er John Rambo, og det er forkert at  

 påstå, at Rambo er et fantasiord, som indsigerne anfører i deres brev af 28.  

 august 1991. Vi vedlægger bilag 15 - 19, hvoraf det fremgår, hvorledes den  

 omtalte film er blevet annonceret i biografreklamer og fjernsynsprogram, kopi  

 af omslaget til videofimen »First Blood« samt kopi af Halliwell's  

 Filmguide, 7. edition, der omtaler filmene.
I forbindelse med den i nærværende sag nedlagte indsigelse har indsigerne  

 indsendt en kop af en copyright-registrering af filmen »Rambo: First  

 Blood Part II«.
Vi skal i denne forbindelse fastslå, at der ikke med den  

 foretagne registrering er opnået en ophavsretlig beskyttelse af selve  

 filmtitlen.
Der er alene foretaget en kopi-beskyttelse af filmen.  

 Copyright-registreringen er sket i 1985, altså længe før USA tiltrådte  

 Bernerkonventionen.
Copyright beskyttelse af filmen var på det tidspunkt en  

 nødvendighed, idet beskyttelse af et sådant filmværk efter den amerikanske  

 ophavsretslovgivning kun kunne opnås ved at registere filmværket hos en  

 offentlig myndighed.
Selve filmtitlen er ikke beskyttet ved registreringen.  

 Dette fremgår da også af registreringsbeviset øverst midt for, hvor det  

 attesteres, at »copyright registration has been made for the work  

 identified below«.
Det fremgår længere nede, at registreringen vedrører  

 en » motion picture«.
 Benyttelsen af personnavnet Rambo som en del af filmtitlen »Rambo:  

 First Blood Part II« bør ikke nyde beskyttelse hverken i medfør af  

 varemærkelovens § 14 stk. 1 nr. 5, 1. led eller 2. led.
I indsigernes brev af 18. december 1991 side 2 hævdes det, at »der  

 foreligger anden mands beskyttede værk«.
Ifølge varemærkelovens § 14  

 stk. 1 nr. 5, 2. led, må et varemærke ikke registreres, når det »krænker  

 en andens ophavsret til sådant (beskyttet litterært eller kunstnerisk)  

 værk«.
 Kravene der stilles til betegnelsen »værk« må i sagens natur  

 være de samme som dem, der stilles i bestemmelsen i ophavsretslovens § 1.  

 Efter vor opfattelse, udgør filmtitlen »Rambo: First Blood Part II«  

 ikke noget selvstændigt åndsprodukt, som bør nyde beskyttelse efter  

 ophavsretslovens § 1, som et kunstnerisk værk.
Når det drejer om ophavsretten til titler, er det kun yderst sjældent, at  

 der er truffet afgørelse ved domstolene.
Vi kan dog henvise til UfR 1951.725,  

 hvor højesteret fandt, at oversættelsen af bogtitlen »For Whom The Bell  

 Tolls« til »Hvem ringer klokkerne for« udgjorde et originalt  

 og individuelt åndsarbejde.
Resultatet blev, at det anerkendtes, at titlen i  

 sig selv skulle nyde beskyttelse som et selvstændigt ophavsretligt værk.
I UfR 1947.530 traf domstolene afgørelse vedrørende retten til titlen på  

 skuespillet »Barken Margrethe af Danmark«.
Sagen var anlagt, fordi  

 et antennefirma brugte »Barken Margrethe« som varemærke for  

 radioantenner forestillende en bark. Østre Landsret kom til det resultat, at  

 der ikke var tale om uretmæssig konkurrence ved brug af titlen på et  

 dramatisk værk - tilmed i ufuldstændig form - som betegnelsen for en  

 radioantenne.
Afgørelsen vedrørende titlen »Hvem ringer klokkerne for« er i  

 ophavsretslitteraturen benævnt som enestående.
Der er enighed om, at  

 oversættelsen i større grad end originaltitlen beskriver bogens dybere  

 mening, ikke mindst fordi titlen i sig selv er et spørgsmål.
 Anvendelsen af personnavnet Rambo gør næppe filmtitlen i nærværende sag  

 til et originalt åndsprodukt.
Filmtitlen bør ej heller nyde beskyttelse efter varemærkelovens § 14 stk.  

 1 nr. 5, 1. led.
Titlen »Rambo: First Blood Part II« kan kun  

 karakteriseres som en betegnelse givet til brug for den erhvervsmæssige  

 udnyttelse af filmværket.
Der bør efter vor opfattelse stilles særdeles store krav til den titel,  

 som efter varemærkelovens § 14 stk. 1 nr. 5, 1. led skal anses for at være en  

særegen titel og dermed nyde beskyttelse for alle varer og  

 tjenesteydelser . Det vil skabe direkte kaotiske tilstande på  

 varemærkeområdet, dersom enhver film-, bog- eller skuespiltitel, der ikke  

 består af eller indeholder noget originalt element, skal kunne nyde  

 beskyttelse helt på tværs af varemærkelovens forvekslelighedskriterier, der  

 blandt andet forudsætter lighed mellem varer og/eller tjenesteydelser.
Når  

 der i loven netop henvises til »særegen titel« på en andens  

 beskyttede litterære eller kunstneriske værk og dermed refereres til  

 ophavsrettigheder, må der i begrebet »særegen titel« indfortolkes  

 et vist krav om originalitet og selvstændig åndsvirksomhed for at  

 beskyttelsen af en titel i medfør af varemærkeloven skal nyde så vidtgående  

 beskyttelse.
 Der bør under alle omstændigheder klart sondres mellem fantasinavne som  

 for eksempel Joachim von And eller Fedtmule over for et virkeligt personnavn,  

 som for eksempel Rambo, når det skal afgøres, om der er tale om en særegen  

 titel på en andens beskyttede værk.
 Beskyttelsen af titlen »Rambo: First Blood Part II« bør efter  

 vor opfattelse begrænses til konkurrencemomentet og således kun gælde samme  

 vareart eller tjenesteydelse.
Til støtte for dette synspunkt skal vi henvise til ophavsretslovens § 51  

 om titelbeskyttelse, hvori det bestemmes, at »et litterært eller  

 kunstnerisk værk ikke må gøres tilgængeligt for almenheden under en titel, et  

 pseudonym eller et mærke, som er egnet til at fremkalde forveksling med et  

 tidligere offentliggjort værk eller dets ophavsmand«.
I bestemmelsen  

 findes netop et forvekslelighedskriterium i og med, at der gives beskyttelse  

 mod for eksempel brug af en titel eller et mærke, som kan forveksles med et  

 tidligere offentliggjort værk eller dets ophavsmand.
I ordet »værk« må indfortolkes i hvert fald en begrænsning til  

 litterære eller kunstneriske værker, og bestemmelsen anvendes da også af  

 Patentdirektoratet til at hindre registrering som varemærke af en titel som  

 f.eks. »Den Grimme Ælling«.
Registrering nægtes kun for varearten  

 bøger eller tjenesteydelserne forlags- eller underholdningsvirksomhed, og  

 ikke for alle varer og tjenesteydelser.
Direktoratet henviser i sådanne sager  

 til varemærkelovens § 14. stk. 1 nr.3 og meddeler, at mærket strider mod lov,  

 nemlig ophavsretslovens § 51. Bestemmelsen i ophavsretslovens § 51 er uden  

 tidsbegrænsning, men er naturligvis ikke kun anvendelig på titler på værker  

 for hvilke ophavsretten er udløbet.
 Med muligheden for at anvende enten varemærkelovens § 14 stk. 1 nr. 5  

 eller § 14 stk. 1 nr. 3, jfr. ophavsretslovens § 51 bør der stilles særdeles  

 strenge krav til en titel på et filmværk, såfremt titlen skal nyde den  

 beskyttelse som varemærkelovens § 14 stk. 1 nr. 5 giver, nemlig en  

 beskyttelse for alle varer og tjenesteydelser.
Uanset at en filmtitel er kendt, er der jo ikke med ophavsretsloven  

 tilsigtet en konkurrenceretlig beskyttelse, men alene en  

 »kopibeskyttelse« (jfr. den engelske betegnelse  

 »copyright«). I modsat fald gives der jo en beskyttelse, der rækker  

 langt ud over, hvad man kan opnå selv med en beskyttelse efter den såkaldte  

 KODAK-regel.
Ophavsret kan ikke indarbejdes.
 Der er ikke sammenfald mellem film, filmoptagelse eller forlagsvirksomhed  

 og de varer, som nærværende ansøgning omfatter, nemlig:
 Klasse 1: kemiske produkter til anvendelse i landbrugs- havebrugs- og  

 skovbrugsøjemed.
 Anvendelsen af personnavnet Rambo som en del af en filmtitel eller som  

 filmtitel i sig selv bør derfor ikke være til hinder for en registrering af  

 personnavnet Rambo som varemærke for de ovennævnte varer i klasse 1.
Patentdirektoratet har med rette afvist, at der er varekollision med varer  

 omfattet af indsigernes varemærkeregistrering og -ansøgning af ordet RAMBO.  

 Vi skal i denne anledning blot fastslå, at RAMBO som varemærke ikke er  

 dokumenteret indarbejdet for indsigerne i en sådan grad, at det bør nyde  

 beskyttelse efter varemærkeloven af 1959 § 6 stk. 2a.' Indsiger påstod i brev af 30. december 1992 direktoratets afgørelse  

 stadfæstet og udtalte endvidere:
»Vi vil dog i denne forbindelse henvise til, at vor klient er  

 indehaver af rettighederne til ordet RAMBO , der udgør en særegen og  

 væsentlig del af nogle filmtitler, nemlig følgende: Rambo: First Blood part  

 II 1985 Rambo III 1988 (jvf. bilag 19 Halliwell's film Guide, 7. udgave indsendt af klageren).
I øvrigt vil vi gerne påpege, at det forhold, at RAMBO er anvendt  

 som slægtsnavn i Danmark og båret af tilsyneladende kun to personer samt det  

 forhold, at RAMBO er et personnavn i USA, egentlig ikke har nogen  

 indflydelse på de principielle forhold, om RAMBO kan opfattes som en  

 del af en særegen titel, der er beskyttet i medfør af bestemmelsen i § 14  

 stk. 1 nr. 5 i den tidligere varemærkelov.« Ankenævnet har behandlet sagen på sit møde den 15. februar 1995.
For klageren mødte cand.jur.
Helle Lund Christiansen.
 Indsigeren gav ikke møde.
 Klageren procederede sagen i det væsentlige under henvisning til de  

 skriftlige indlæg.
 Ankenævnet skal udtale:
 Nævnet finder ikke, at varemærkeloven af 1959, § 14, stk. 1, nr. 5, er til  

 hinder for registrering, men finder under hensyn til varemærkelovens § 14,  

 nr. 4 og til, at der er bærere af navnet i udlandet, og at der ikke  

 foreligger hjemlandsregistrering, at det ansøgte mærke ikke kan registreres.  

 Herefter bestemmes: Den påklagede afgørelse stadfæstes.
Grønning-Nielsen Hans Chr.
Thomsen Finn Mikkelsen Indsigelsessag.
