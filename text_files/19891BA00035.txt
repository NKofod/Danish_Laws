Nr BSF 35 Forslag til folketingsbeslutning om en miljøstøtteordning for Østlandene Fremsat af Ritt Bjerregaard (S) Trøjborg (S) Dorte Bennedsen (S) Helle  

 Degn (S) Ole Espersen (S) Kelm-Hansen (S) Ivar Nørgaard (S) den 23. november 1989 Vedtaget ved anden (sidste) behandling den 8. februar 1990 Folketinget pålægger regeringen at etablere en miljøstøtteordning for Østlandene efter følgende retningslinjer:
1. Der oprettes en særlig miljøstøtteordning for Østlandene, således at  

 der årligt i en 5-årig periode afsættes op til 100 mio. kr.
Støtteordningen  

 etableres pr. 1. januar 1991.
 2. Støtteordningens formål er at fremme en miljøforbedrende udvikling i  

 Østlandene gennem analyser og planlægning af en samlet miljøindsats, gennem  

 støtte til enkeltprojekter og gennem samarbejdsaftaler om etablering og drift  

 af miljø- og energianlæg.
3. Støtteordningen administreres af Miljøministeriet, som bistås af en  

 rådgivende komite.
Komiteen nedsættes pr. 1. juli 1990 og sammensættes af  

 repræsentanter for bl.a.:
- Miljøstyrelsen, - Energistyrelsen, - Danmarks Miljøundersøgelser, - de grønne organisationer, - Arbejderbevægelsens Erhvervsråd, - de rådgivende virksomheders organisationer og - Industrirådet.
Oprindeligt fremsat forslag Folketinget pålægger regeringen at etablere en miljøstøtteordning for Østlandene efter følgende retningslinjer:
 1. Der oprettes en særlig miljøstøtteordning for Østlandene, således at  

 der årligt i en 5-årig periode afsættes 100 mio. kr. af provenuet fra de  

 danske miljøafgifter til dette formål.
 2. Støtteordningens formål er at fremme en miljøforbedrende udvikling i  

 Østlandene gennem analyser og planlægning af en samlet miljøindsats, gennem  

 støtte til enkeltprojekter og gennem samarbejdsaftaler om etablering og drift  

 af miljø- og energianlæg.
3. Støtteordningen ledes af en miljøkomite med ansvar for støttemidlernes  

 anvendelse.
Komiteen sammensættes af repræsentanter for:
- Miljøministeriet, - Danmarks Miljøundersøgelser, - de grønne organisationer, - Arbejderbevægelsens Erhvervsråd, - de rådgivende virksomheders organisationer og - Industrirådet.
 4. Støtteordningen administreres af Miljøstyrelsen.
Bemærkninger til forslaget Almindelige bemærkninger Forslagsstillerne finder det overordentlig vigtigt, at samarbejdet mellem  

 Vesteuropa og Østlandene styrkes og udvikles til i højere grad at blive et  

 samarbejde mellem mennesker, organisationer og virksomheder, således at der  

 skabes kontakter og opnås forståelse for fælles levevilkår og problemer.
 Den nødvendige støtte til erhvervsudviklingen i Østlandene må følges af en  

 stærk opprioritering af miljøindsatsen.
 Hidtil har Østlandene generelt ikke kunnet opfylde målsætningerne i de  

 internationale aftaler om begrænsning af forureningen, og det må forudses, at  

 forureningen vil tiltage, hvis der ikke gøres en særlig indsats for  

 miljøforbedringer og nedsættelse af energiforbruget.
 Danmark har med sit forspring på miljøinvesteringsområdet og sin relative  

 succes med energibesparelser og energieffektivitet særlige forudsætninger for  

 - og dermed forpligtelse til - at yde en indsats i forhold til Østlandene.
En dansk miljøindsats i Østlandene kan tillige få en yderst positiv  

 indflydelse på det danske miljø, idet Danmark i højeste grad er påvirket af  

 de miljømæssige forhold i Østersøregionen - både når det gælder luft- og  

 vandforurening.
Investeringer og forbedringer inden for miljø- og  

 energisektoren i Østlandene kan give os selv større miljøfordele end  

 tilsvarende hjemlige initiativer.
Bemærkninger til de enkelte punkter Ad 1 I Udenrigsministeriets notat af 29. september 1989 om vestlig støtte til  

 Østlandene siges det, at dansk støtte til miljøinvesteringer som for eksempel  

 spildevandsrensning, røgrensning, bortskaffelse af farligt affald samt visse  

 energiprojekter kun vanskeligt vil kunne indpasses i en investeringsfond for  

 Østlandene (IØ-fond) eller i den lov, hvorved en IØ-fond oprettes.
Derfor må  

 der oprettes en særlig støtteordning med eget finansieringsgrundlag.
Miljøstøtteordningen foreslås finansieret ved, at der årligt afsættes 100  

 mio. kr. af provenuet fra miljøafgifterne til formålet.
Det skal ske for en  

 periode på 5 år, således at der bliver sikkerhed for bevillingerne og dermed  

 mulighed for at opstille en langsigtet strategi for midlernes anvendelse.
En  

 langsigtet strategi vil gøre det lettere at prioritere projekterne, således  

 at der kan opnås en større samlet miljøfordel.
 Det forudsættes, at eventuelt ubrugte midler kan overføres fra det ene år  

 til det andet, og at eventuelle indtægter anvendes inden for formålet.
 Perioden for de statslige investeringer er sat til 5 år, dels for at give  

 dette økonomiske tilsagn, og dels fordi forslagsstillerne har en forventning  

 om, at der efter denne periode er etableret et fundament for en videreførelse  

 af de igangsatte aktiviteter.
Ad 2 Produktionen i Østlandene foregår i dag i en ekstrem økologisk ubalance.  

 Der er derfor behov for en indsats, der kombinerer erhvervsudvikling med  

 opnåelse af bedre økologisk balance.
 Forslagsstillerne finder, at i hvert fald følgende fire områder trænger  

 sig på:
1. Registrering af den aktuelle forureningstilstand og udarbejdelse af  

 analyser og planlægning af en prioriteret indsats, således at der kan  

 prioriteres en række enkeltprojekter, der giver høj effekt af de foretagne  

 investeringer.
Arbejdet må koordineres på nordisk og europæisk plan i  

 samarbejde med modtagerlandenes myndigheder.
Således tvinges landene til at  

 gennemtænke, hvor der skal investeres, og til at tænke på miljøet.
 2. Støtte i mere traditionel form, såsom tilskud, afdragsfrihed i nogle  

 år, etc.
3. Medvirken til etablering af miljøanlæg efter  

 »build-operate-transfer-modellen«.
For eksempel således at et joint  

 venture-selskab bygger et rensningsanlæg, driver det et aftalt antal år -  

 hvor brugerbetaling finansierer anlægget - og herefter overdrager anlægget  

 til slutejer, en offentlig myndighed.
 4. Uddannelsesforløb i tæt tilknytning til miljøinvesteringerne, således  

 at ingeniører og andre relevante teknikere i Østlandene kan tilegne sig den  

 nødvendige viden på miljøområdet.
Ad 3 Der oprettes en miljøkomite med ansvar for støttemidlernes anvendelse  

 sammensat af repræsentanter for relevante organisationer.
Formålet er at  

 sikre så bred en repræsentantion af offentlige myndigheder, organisationer og  

 erhvervslivet, at der sikres den nødvendige koordination af indsatsen med  

 andre initiativer som for eksempel udvidelse af Den Nordiske Investeringsbank  

 med en særlig afdeling med henblik på miljøprojekter, samarbejdet i EF og den  

 eventuelle etablering af en miljøfond i ECE-regi.
I beslutningsforslaget er  

 opregnet de mest indlysende myndigheder og organisationer i forhold til en  

 miljøkomite, men andre kan komme på tale.
 Koordineringen med henblik på at fremme dansk erhvervslivs og danske  

 organisationers samarbejde med deres modparter i Østlandene forventes styrket  

 gennem miljøkomiteens arbejde.
Ad 4 Miljøstøtteordningen administreres af Miljøstyrelsen, der i forvejen har  

 erfaring med administration af midler til genanvendelse og renere teknologi.  

 I Miljøstyrelsen findes endvidere det bredeste kendskab til danske  

 virksomheder og organisationer på miljøområdet.
