Betænkning afgivet af Energi-, Forsynings- og Klimaudvalget den 25. februar 2016 Betænkning over Forslag til lov om pilotudbud af pristillæg for elektricitet fremstillet på solcelleanlæg [af energi-, forsynings- og klimaministeren (Lars Christian Lilleholt)]:
1. Ændringsforslag Enhedslistens medlemmer af udvalget har stillet 3 ændringsforslag til lovforslaget.
2. Udvalgsarbejdet Lovforslaget blev fremsat den 16. december 2015 og var til 1. behandling den 14. januar 2016. Lovforslaget blev efter 1. behandling henvist til behandling i Energi-, Forsynings- og Klimaudvalget.
Møder Udvalget har behandlet lovforslaget i 3 møder.
Høring Et udkast til lovforslaget har inden fremsættelsen været sendt i høring, og energi-, forsynings- og klimaministeren sendte den 18. august 2015 dette udkast til udvalget, jf.
EFK alm. del  bilag 23, folketingsåret 2014-15, 2. samling.
Den 16. december 2015 sendte energi-, forsynings- og klimaministeren de indkomne høringssvar og et notat herom til udvalget.
Spørgsmål Udvalget har stillet 5 spørgsmål til energi-, forsynings- og energiministeren til skriftlig besvarelse, som denne har besvaret.
3. Indstillinger og politiske bemærkninger Et flertal i udvalget (S, DF, V, RV, SF og KF) indstiller lovforslaget til vedtagelse uændret.
Flertallet vil stemme imod de stillede ændringsforslag.
 Et mindretal i udvalget (EL og ALT) indstiller lovforslaget til vedtagelse med de stillede ændringsforslag.
 Enhedslistens medlemmer af udvalget bemærker, at baggrunden for, at EL har stillet ændringsforslag til lovforslaget, er, at der er nye tendenser i Danmark til, at meget store solcelleanlæg opstilles på landbrugsjord, og at ejerskabet ikke er folkeligt forankret.
Enhedslisten vil gerne fremme store solcelleanlæg på hustage og på arealer i forbindelse med tekniske anlæg.
Elektricitet fra solceller forventes at kunne dække op til 20 pct. af fremtidens elforsyning i Danmark i  en energiforsyning baseret på flere vedvarende energikilder.
Enhedslistens  ændringsforslag om at fremme anlæg på op til 400 kW vil gøre det muligt, at anlæg med en anlægspris på ca. 4 mio. kr. på et areal på 2.000-5.000 m2 vil nyde fremme.
Den type anlæg vil i højere grad gøre det muligt, at anlæg placeres på eksisterende hustage, frem for at meget store anlæg opstilles på landbrugsjord eller på naturarealer.
I lovforslaget lægges der op til, at der kan gives prisbud hvor som helst på anlæg på op til 2,4 MW, som vil være anlæg til ca. 23 mio. kr. i anlægspris på et areal mellem 13.000 og 30.000 m2. Den type anlæg på arealer på mellem 1,3 ha og 3 ha vil fremme opstillinger på landbrugsjord.
Den udvikling finder Enhedslisten ikke hensigtsmæssig, så længe sydvendte hustage og flade tage ikke er udnyttede.
 Enhedslisten vedstår, at vi er med i energiforliget fra 2012, men vi arbejder samtidig målrettet for, at udbygningen af den vedvarende energi sikres gennem et større folkeligt engagement, og at solcelleudbygningen først og fremmest sker på hustage og ved tekniske anlæg frem for på landbrugsarealer og i naturområder.
 Uhensigtsmæssigheder ved for liberalistiske udbud bør begrænses.
Et andet mindretal i udvalget (LA) indstiller lovforslaget til forkastelse ved 3. behandling.
Mindretallet vil stemme imod de stillede ændringsforslag.
 Inuit Ataqatigiit, Siumut, Tjóðveldi og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
4. Ændringsforslag med bemærkninger Ændringsforslag Til § 1 Af et mindretal (EL), tiltrådt af et mindretal (ALT):
 1) Efter stk. 1 indsættes som nyt stykke:
»Stk. 2. Ved tildeling af pristillæg har tilbud om pristillæg for elektricitet fremstillet på solcelleanlæg med en installeret effekt på under 400 kW fortrinsret til 10 MW af den samlede installerede effekt på 20 MW, jf. stk. 1, hvoraf 1,2 MW kan etableres i det eller de EØS-lande, hvor de 2,4 MW også er udbudt.« Stk. 2 og 3 bliver herefter stk. 3 og 4.
[Fortrinsret til tilbud vedrørende solcelleanlæg med en installeret effekt på under 400 kW] 2) I stk. 2, der bliver stk. 3, indsættes som 2. pkt.:
»Den samlede installerede effekt på 10 MW, jf. stk. 2, kan forhøjes med op til 0,398 MW for at medtage et tilbud, der delvis, men ikke med sin samlede installerede effekt, kan indeholdes i de 1,2 MW eller i de 10 MW.« [Mulighed for forhøjelse af fortrinsretten efter ændringsforslag nr. 1] Til § 5 3) I stk. 1 ændres »§ 1, stk. 3,« til: »§ 1, stk. 4,«.
[Konsekvensændring som følge af ændringsforslag nr. 1] Bemærkninger Til nr. 1 Efter det fremsatte lovforslag er der ikke fortrinsret for tilbud om pristillæg for elektricitet fremstillet på solcelleanlæg med en installeret effekt på under 400 kW.
Eventuelle fortrinsrettigheder vil i overensstemmelse med det fremsatte lovforslag kunne reguleres i det udbudsmateriale, som offentliggøres forud for pilotudbuddet.
 Med ændringsforslaget foreslås det at indføje en ny bestemmelse i § 1, stk. 2, i det fremsatte lovforslag, således at tilbud om pristillæg for elektricitet fremstillet på solcelleanlæg med en installeret effekt på under 400 kW får fortrinsret til 10 MW af udbuddets samlede installerede effekt på 20 MW, dvs. 50 pct. af pilotudbuddet.
For tilsvarende at sikre en fortrinsret til 50 pct. af den del af udbuddet, der er åbnet for tilbud vedrørende anlæg beliggende i et andet EØS-land, jf. § 1, stk. 1, i det fremsatte lovforslag, følger det ligeledes af ændringsforslaget, at der også skal gælde en fortrinsret for tilbud vedrørende anlæg med en installeret effekt på under 400 kW, som etableres i det eller de andre EØS-lande, som en del af udbuddet åbnes op for, op til en samlet installeret effekt på 1,2 MW.
De 1,2 MW udgør 50 pct. af den åbning på 2,4 MW over for mindst et andet EØS-land, som § 1, stk. 1, i det fremsatte lovforslag stiller krav om.
Der er alene tale om en fortrinsret.
Såfremt der ikke er indkommet tilbud vedrørende anlæg med en installeret effekt på under 400 kW, eller der ikke er indkommet tilstrækkeligt mange sådanne tilbud, vil tilbud vedrørende anlæg med en installeret effekt på 400 kW eller derover kunne vinde del i de 10 MW omfattet af fortrinsretten.
 Desuden vil anlæg med en installeret effekt på under 400 kW kunne vinde del i hele puljen på 20 MW, i det omfang tilbud vedrørende disse anlæg er lavere end de øvrige indkomne tilbud.
 Fortrinsretten betyder endvidere, at der kan tildeles pristillæg for elektricitet fremstillet på solcelleanlæg med en installeret effekt på under 400 kW op til en samlet installeret effekt på 10 MW, uanset om de tilbudte pristillæg er højere end tilbuddene fra anlæg med en installeret effekt på 400 kW eller derover.
Til nr. 2 Efter § 1, stk. 2, i det fremsatte lovforslag kan pilotudbuddets installerede effekt på 20 MW forhøjes med op til 2,399 MW for at medtage et tilbud, der delvis, men ikke med sin samlede installerede effekt, kan indeholdes i de 20 MW eller i de 2,4 MW, der udbydes i mindst et andet EØS-land, som Danmark har direkte elforbindelse til.
Formålet med denne bestemmelse er, at der skal kunne accepteres et antal hele tilbud, hvor den installerede effekt omfattet af hvert tilbud ikke er kendt på forhånd.
Det må forventes, at der ved hver ramme vil være et tilbud, som delvis, men ikke med sin fulde installerede effekt, ligger inden for den afsatte ramme.
 Med ændringsforslag nr. 1 foreslås, at der gives fortrinsret til tilbud vedrørende solcelleanlæg med en installeret effekt på under 400 kW til 10 MW af den samlede installerede effekt på 20 MW kapacitet, hvoraf 1,2 MW kan etableres i mindst et andet EØS-land.
 For at kunne medtage et tilbud, der delvis, men ikke med sin samlede installerede effekt kan indeholdes i de 10 MW, foreslås det at indsætte et 2. pkt. i det fremsatte lovforslags § 1, stk. 2, der bliver stk. 3, således at den samlede installerede effekt på 10 MW, der er omfattet af fortrinsretten, kan forhøjes med op til 0,398 MW.
Endvidere foreslås det, at også rammen på 1,2 MW, hvor der også gives en fortrinsret til anlæg med en installeret effekt på under 400 kW, som er beliggende i et andet EØS-land, skal kunne overskrides med op til 0,398 MW for at medtage et tilbud, der delvis, men ikke med sin samlede installerede effekt kan indeholdes i de 1,2 MW.
Muligheden for forhøjelse sikrer, at hele rammen på 1,2 MW vil kunne blive udnyttet, i det omfang der er indkommet konkurrencedygtige tilbud fra projekter vedrørende solcelleanlæg med en installeret effekt på under 400 kW beliggende i et andet EØS-land, som pilotudbuddet åbnes op for.
 Den maksimale forhøjelse er sat til 0,398 MW for at kunne rumme den resterende del af et tilbud vedrørende solcelleanlæg med en installeret effekt på under 400 kW (højst 399 kW), hvoraf mindst 1 kW ligger inden  for rammen på 1,2 MW eller 10 MW.
I forhold til rammen på 1,2 MW vil et sådant tilbud være det tilbud vedrørende et anlæg med en installeret effekt på under 400 kW beliggende i et andet EØS-land, som får den samlede installerede effekt af de billigste tilbud for anlæg med en installeret effekt på under 400 kW beliggende i et andet EØS-land til at overstige 1,2 MW.
Idet tilbud vedrørende projekter beliggende i et andet EØS-land kun vil vinde del i udbuddet, i det omfang de er billigere end tilbud vedrørende projekter beliggende i Danmark, vil muligheden for overskridelse af de 1,2 MW kun blive anvendt, i det omfang tilbud vedrørende mere end 1,2 MW i et andet EØS-land ligger blandt de samlet set laveste tilbud inden for rammen på 10 MW, som er omfattet af fortrinsretten.
 I forhold til rammen på 10 MW vil det tilbud, der delvis, men ikke med sin samlede installerede effekt, kan indeholdes i de 10 MW, være et tilbud for et projekt med en installeret effekt på under 400 kW, som får den samlede installerede effekt af de billigste tilbud vedrørende anlæg med en installeret effekt på under 400 kW til at overstige 10 MW.
Til nr. 3 Det følger af den foreslåede ændring af § 5, stk. 1, i det fremsatte lovforslag, at en henvisning heri til det fremsatte lovforslags § 1, stk. 3, ændres til en henvisning til § 1, stk. 4. Der er tale om en konsekvensændring, som følger af at der ved ændringsforslag nr. 1 indsættes et nyt stk. 2.
Mikkel Dencker (DF) Jan Erik Messmann (DF) Ib Poulsen (DF) Pia Adelsteen (DF) Jan Rytkjær Callesen (DF) Claus Kvist Hansen (DF) Thomas Danielsen (V) fmd.
Jacob Jensen (V) Kristian Pihl Lorentzen (V) Torsten Schack Pedersen (V) Marcus Knuth (V) Morten Løkkegaard (V) Carsten Bach (LA) Villum Christensen (LA) Mette Abildgaard (KF) Per Husted (S) Bjarne Laustsen (S) Erik Christensen (S) Jens Joel (S) Malte Larsen (S) Lea Wermelin (S) Karin Gaardsted (S) nfmd.
Søren Egge Rasmussen (EL) Maria Reumert Gjerding (EL) Christian Poll (ALT) Andreas Steenberg (RV) Emrah Tuncer (RV) Pia Olsen Dyhr (SF) Lisbeth Bech Poulsen (SF) Inuit Ataqatigiit, Siumut, Tjóðveldi og Javnaðarflokkurin havde ikke medlemmer i udvalget.
