Betænkning afgivet af Social- og Ældreudvalget den 20. maj 2021 Betænkning over Forslag til folketingsbeslutning om plejehjemsbestyrelser og styrket bruger- og pårørendeinddragelse [af Jane Heitmann (V), Karina Adsbøl (DF), Mette Thiesen (NB) og Henrik Dahl (LA) m.fl.]:
1. Indstillinger Et flertal i udvalget (S, SF, RV, EL og ALT) indstiller beslutningsforslaget til forkastelse ved 2. (sidste) behandling.
 Et mindretal i udvalget (V, DF, KF, NB og LA) indstiller beslutningsforslaget til vedtagelse uændret.
 Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ved betænkningsafgivelsen ikke medlemmer i udvalget og dermed ikke adgang til at komme med indstillinger eller politiske bemærkninger i betænkningen.
 En oversigt over Folketingets sammensætning er optrykt i betænkningen.
2. Politiske bemærkninger Socialdemokratiet, Socialistisk Folkeparti, Radikale Venstre og Enhedslisten Socialdemokratiets, Socialistisk Folkepartis, Radikale Venstres og Enhedslistens medlemmer af udvalget bemærker, at der i den nuværende lovgivning intet er til hinder for, at en kommune vælger at oprette bestyrelser på plejehjem, hvis man lokalt ønsker det.
Beslutningen ligger derfor i den enkelte kommunalbestyrelse, som har ansvaret for ældreplejen.
Dansk Folkeparti Dansk Folkepartis medlemmer af udvalget ønsker, at de ældre sikres en værdig og respektfuld alderdom, uanset om de bor hjemme eller på et plejehjem.
 DF ønsker derfor obligatoriske lokale plejehjemsbestyrelser på landets kommunale plejehjem.
Plejehjemsbestyrelserne skal sikre bedre inddragelse af beboerne, de pårørende, lokale ildsjæle og kommunale repræsentanter.
På den måde får både beboerne, de pårørende og lokalområdet en større indsigt i og mere indflydelse på aktuelle og lokale beslutninger med betydning for hverdagen på plejehjemmet.
 Den enkelte plejehjemsbestyrelse skal kunne holde ledelsen ansvarlig i forhold til at sikre, at de ældre bliver mødt med en værdig ældrepleje med nærvær og omsorg.
 I DF ønsker vi et velfærdssamfund, hvor der tages udgangspunkt i den enkelte ældres behov.
Et plejehjem er beboerens hjem, og derfor skal de ældre, deres pårørende og centrale ressourcer i lokalsamfundet også have en større indflydelse på hverdagen på plejehjemmet.
Det er helt afgørende med en nærværende og synlig ledelse, og at beboere og de pårørende har en direkte mulighed for at råbe op, hvis lederne ikke evner at løfte den opgave, der ligger i at sikre de ældre en værdig alderdom.
 I DF mener vi, at ledelsen på et plejehjem skal være synlig og lydhør over for medarbejderne og de pårørende, og at ledelsen kender beboernes ønsker og deres livshistorier, og ikke mindst deres behov.
I DF mener vi endvidere, at der er brug for grundlæggende forandringer på ældreområdet, og derfor fremsatte vi et beslutningsforslag til en ældrelov, der skulle være med til at sikre ældre medborgere en mere værdig behandling, nærværende omsorg og direkte indflydelse på deres hverdag, jf.
B 35 Forslag til folketingsbeslutning om en ældrelov, der skal sikre ældre medborgere en række lovfæstede og uomtvistelige rettigheder, indføre minimumsnormeringer på ældreområdet og styrke Styrelsen for Patientsikkerheds tilsyn med landets plejehjem m.v.
Forslaget til en ældrelov indeholdt bl.a. minimumsnormeringer i ældreplejen, en styrkelse af tilsynet på plejehjem og en reel ret til omsorg.
Med indførelse af en reel omsorgsret vil ældretilsynet også kunne reagere, hvis det konstateres, at borgeren ikke får den omsorg, han eller hun har krav på, når man er udsat for omsorgssvigt.
Desværre var der ikke flertal blandt Folketingets partier for vores beslutningsforslag om en ældrelov.
 DF støtter beslutningsforslaget om obligatoriske plejehjemsbestyrelser, som vi er medforslagsstiller på.
3. Udvalgsarbejdet Beslutningsforslaget blev fremsat den 21. januar 2021 og var til 1. behandling den 22. april 2021. Beslutningsforslaget blev efter 1. behandling henvist til behandling i Social- og Ældreudvalget.
Oversigt over beslutningsforslagets sagsforløb og dokumenter Beslutningsforslaget og dokumenterne i forbindelse med udvalgsbehandlingen kan læses under beslutningsforslaget på Folketingets hjemmeside www.ft.dk.
Møder Udvalget har behandlet beslutningsforslaget i 3 møder.
Bilag Under udvalgsarbejdet er der omdelt 5 bilag på beslutningsforslaget.
Spørgsmål Udvalget har under udvalgsarbejdet stillet 5 spørgsmål til social- og ældreministeren til skriftlig besvarelse, som ministeren har besvaret.
Birgitte Vind (S) Bjørn Brandenborg (S) Camilla Fabricius (S) Christian Rabjerg Madsen (S) Daniel Toft Jakobsen (S) Malte Larsen (S) Tanja Larsson (S) Rasmus Stoklund (S) Henrik Vinther (RV) Andreas Steenberg (RV) Trine Torp (SF) Charlotte Broman Mølbæk (SF) Kirsten Normann Andersen (SF) fmd.
Pernille Skipper (EL) Jakob Sølvhøj (EL) Torsten Gejl (ALT) Fatma Øktem (V) Anni Matthiesen (V) Marie Bjerre (V) Marlene Ambo-Rasmussen (V) Hans Andersen (V) Jane Heitmann (V) Karina Adsbøl (DF) nfmd.
Liselott Blixt (DF) Jens Henrik Thulesen Dahl (DF) Mai Mercado (KF) Mette Abildgaard (KF) Mette Thiesen (NB) Ole Birk Olesen (LA) Kristendemokraterne, Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
