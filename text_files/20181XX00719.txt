Skriftlig fremsættelse (27. februar 2019) Erhvervsministeren (Rasmus Jarlov):
 Herved tillader jeg mig for Folketinget at fremsætte:
Forslag til lov om ændring af lov om sommerhuse og campering m.v., lov om midlertidig regulering af boligforholdene og byggeloven (Udlejning af egen fulde helårsbolig til ferie- og fritidsformål m.v.) (Lovforslag nr.
L 188) Lovforslaget er et led i udmøntningen af den politiske aftale Bedre vilkår for vækst og korrekt skattebetaling i dele- og platformsøkonomien af 17. maj 2018, som blev indgået mellem regeringen, Dansk Folkeparti, Socialdemokratiet og Det Radikale Venstre.
Jeg skal derfor henvise til allerede fremsatte og vedtagne lovforslag af skatteministeren og transport-, bygnings- og boligministeren, hvor dette lovforslag om ændring af sommerhusloven er den sidste del af den samlede pakke.
Med etableringen af de nye deleøkonomiplatforme er det i stigende omfang blevet attraktivt og populært at udleje sin helårsbolig, fx i forbindelse med ferie eller andre situationer, hvor borgeren i et kortere tidsrum ikke selv anvender sin helårsbolig.
De gældende regler giver dog ikke klart svar på, hvor meget det er muligt at udleje sin egen helårsbolig til ferie- og fritidsformål.
Formålet med lovforslaget til ændring af sommerhusloven er derfor at indføre klare grænser for borgernes udlejning af egen, fulde helårsbolig til ferie- og fritidsformål.
Grænserne knytter an til den indberetningsform, som borgeren vælger, for at understøtte og tilskynde til brug af digitale platforme, som automatisk indberetter udlejningsindtægten til indkomstregisteret.
Anvender borgeren en udlejningsformidler, som automatisk indberetter udlejningsindtægten til indkomstregisteret, kan borgeren udleje i 70 dage årligt.
Formidler borgeren selv udlejningen, kan borgeren udleje i 30 dage om året.
Kommunerne kan hæve grænsen på 70 dage til højst 100 dage.
 Den automatiske indberetningsløsning for udlejningsformidlere vil dog først foreligge pr. den 1. januar 2021, hvorfor der foreslås en overgangsordning, som muliggør, at borgeren kan udleje egen helårsbolig i 70 dage årligt, uanset indberetningsform frem til den 31. december 2020.
 Lovforslaget henlægger tilsynet med de nye regler om udlejning til ferie- og fritidsformål til erhvervsministeren (i praksis Erhvervsstyrelsen). Kommunalbestyrelsen kan vælge frivilligt at bistå tilsynsmyndigheden med undersøgelser og indhentning af faktiske oplysninger m.v.
I lovforslaget foreslås desuden en ændring af boligreguleringsloven, som undtager borgerens udlejning til ferie- og fritidsformål fra kravet om samtykke fra kommunalbestyrelsen i de kommuner, hvor boligreguleringslovens kapitel VII gælder, og der er bopælspligt.
Samtidig foreslås sommerhuslovens titel ændret, hvilket nødvendiggør en ændring af byggeloven.
 Lovforslaget vurderes samlet set og over tid at kunne have positive regionale konsekvenser, herunder for landdistrikterne på grund af en øget turisme som konsekvens af de nye regler i dette lovforslag.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
