Nr BTL 194 Betænkning over Forslag til lov om skattemæssig behandling af gevinst og  

 tab på fordringer, gæld og finansielle kontrakter (kursgevinstloven)   

 Nr L 194 1996-97, 1. samling Afgivet af Skatteudvalget Afgivet: 19970527 Udvalget har behandlet lovforslaget i nogle møder og har herunder stillet spørgsmål til skatteministeren, som denne har besvaret skriftligt.
 Endvidere har udvalget modtaget skriftlige og/eller mundtlige henvendelser  

 fra:
Assurandør-Societetet, Bristol-Myers Squibb, Danmarks Skibskreditfond, Dansk Familielandbrug, De danske Landboforeninger, Ernst & Young, Finansieringsinstituttet for Industri og Håndværk, Finansrådet, Foreningen af Statsautoriserede Revisorer, InTax A/S, Integ Gruppen, KommuneKredit, Novo Nordisk A/S og Realkreditrådet.
 Der er af skatteministeren stillet ændringsforslag, hvorom henvises til de  

 ledsagende bemærkninger.
 Herefter indstiller et flertal (Socialdemokratiets, Venstres, Det  

 Konservative Folkepartis, Socialistisk Folkepartis, Det Radikale Venstres og  

 Centrum-Demokraternes medlemmer af udvalget) lovforslaget til  

vedtagelse med de af skatteministeren stillede ændringsforslag.
 Et mindretal (Fremskridtspartiets og Dansk Folkepartis medlemmer af  

 udvalget) indstiller lovforslaget til forkastelse ved 3. behandling,  

 men vil stemme for de af skatteministeren stillede ændringsforslag.
 En del af mindretallet (Fremskridtspartiets medlem af udvalget) bemærker,  

 at de to lovforslag blev fremsat den 13. marts 1997 og henvist til  

 Skatteudvalget den 3. april 1997. Det er hensigten, at de nye regler som  

 hovedregel skal træde i kraft dagen efter bekendtgørelsen i Lovtidende og  

 have virkning dels fra 1. januar 1997 og dels fra indkomståret 1998.
 Reglerne angår områder, hvor der er tale om meget betydelige pengebeløb  

 for de enkelte skatteydere, og hvor Danmark blot er en lille uanselig brik i  

 en rivende international udvikling.
 Meningen med Folketingets virksomhed skulle jo gerne være, at den enkelte  

 samfundsborger med rigelig forberedelsestid skulle kunne fatte, hvilke  

 væsentlige økonomiske virkninger hans eller hendes økonomiske dispositioner  

 indebærer.
Herimod forsynder lovforslagene sig groft.
De er skrevet i et sprog, som  

 højst et encifret antal danskere vil kunne forstå, og hvor ingen af dem, der  

 skal disponere, kan erhverve sig et tilhørligt overblik inden for de givne  

 tidsrammer og de med rasende fart pågående ændringer i de faktiske forhold og  

 markedsmuligheder.
Allerede som følge heraf indstiller Fremskridtspartiet lovforslagene til  

 forkastelse, mens partiet tager stilling til hvert enkelt ændringsforslag,  

 som det fremgår af indstillingerne.
Selv om en række af ændringsforslagene  

 gør lovforslaget mindre dårligt, så er det ikke tilstrækkeligt til, at  

 Fremskridtspartiet kan støtte den samlede lov, som den forventes at fremstå  

 efter 2. behandling.
Fremskridtspartiet finder det i øvrigt komplet  

 uansvarligt, at man vedtager en række regler, som kun vil få virkning for  

 1998, hvorefter reglerne skal laves om igen.
Det er en uholdbar situation at  

 stille virksomhederne i, som skal kunne disponere i mange år ud i fremtiden.
 Fremskridtspartiets principielle holdning til emnet er, at det er tåbeligt  

 at opretholde indkomstbeskatning under nutidens helt ændrede forhold  

 sammenlignet med indkomstskattetankens opvækst i 1800-tallet.
 I ganske særlig grad gælder denne samfundsomstilling på et område, som det  

 foreliggende, hvorfor det i al fald bør udskilles fra enhver forbindelse til  

 indkomstskattesystemet.
Skal man endelig have indkomstskat på området, var reglerne i §§ 4-6 i  

 statsindkomstskattelov nr. 104 af 15. maj 1903 i al fald at foretrække.
Dels  

 var de enkle og udformede i et for menigmand forståeligt sprog.
Dels er de  

 nedfældede i dansk retstradition, hvor de udgjorde grundpillerne på de her  

 omhandlede områder helt frem til 1990'erne - om end der allerede fra ca. 1958  

 kom flere og flere forfald.
Den mest markante milepæl var nemlig lov nr. 148  

 af 28. maj 1958.
Ser man på udviklingen siden kursgevinstlov nr. 532 af 13. december 1985,  

 er erfaringernes lære ganske klar: I stadigt mere halsende tempo har  

 Skatteministeriet forsøgt at hamle op med markedsændringerne.
De bestandige  

 ændringer er blevet mere og mere uforståelige og har affødt administrative  

 supplerede foreskrifter, som har givet anledning til langstrakte disputter  

 om, hvad der i grunden er gældende ret.
 Der er ingen grund til at tro, at det skulle blive anderledes med det  

 lovsjusk, den nuværende skatteminister lægger op til ved L 194 og L 195, som  

 ønskes halset igennem i Folketingets mest travle uge.
Et eksempel på de afledte bivirkninger, loven vil have, og hvor regeringen  

 er totalt argumentresistente, er det forhold, at Assurandør-Societetet har  

 opgjort forsikringsbranchens umiddelbare tab til 1,5 mia. kr.
Det kommer ikke  

 til at betyde lavere direktørlønninger i selskaberne, men stigende præmier  

 for den almindelige dansker.
 Fremskridtspartiet er af den opfattelse, at regeringen i stadig mere  

 pinagtigt omfang søger at lave bureaukratiske værn mod en uafviselig  

 udvikling, hvor de danske skatter og afgifter tvinger virksomhederne til at  

 se sig om efter lempeligere forhold og dispositioner i forhold til udlandet.  

 Fremskridtspartiet deltager ikke i dette værnsarbejde, eftersom vores  

 opfattelse er, at skatter og afgifter skal nedsættes i et sådant omfang, at  

 virksomhederne igen bruger flest kræfter på produktionen og skatterådgiverne  

 bliver arbejdsløse.
Et andet mindretal (Enhedslistens medlem af udvalget) indstiller  

 lovforslaget til forkastelse ved 3. behandling.
Mindretallet vil  

 redegøre for sin stilling til de af skatteministeren stillede ændringsforslag  

 ved 2. behandling.
 ÆndringsforslagAf skatteministeren, tiltrådt af et flertal  

 (udvalget med undtagelse af EL):
 Til § 8 1) 4. pkt. udgår.
 Til § 10 2) I stk. 4 ændres »stk. 1, nr. 2, 4 eller  

 6« til: »stk. 1, nr. 1, 2, 4 eller 6«.
 Til § 11 3) Paragraffen affattes således:
»§ 11. Erhverver et obligationsudstedende selskab m.v. egne  

 obligationer, betragtes dette ikke som bortfald af gæld som følge af  

 sammenfald af debitor og kreditor (konfusion), medmindre obligationerne  

 annulleres.« Til § 14 4) Stk. 3, 2. pkt., affattes således:
»Endvidere betragtes overtagelse af realkreditlån og lån ydet af  

 Danmarks Skibskreditfond ikke for påtagelse af en ny forpligtelse.« Til § 17 5) 2. pkt. udgår.
 Til § 22 6) I stk. 1 indsættes efter 5. pkt. som nyt  

 punktum:
»Uanset 5. pkt. gælder reglen i 1. pkt. ikke, hvis kreditor er et af  

 de i § 38, stk. 3, 1. og 5. pkt., nævnte institutter og fordringen  

 (obligationslånet) ved debitors påtagelse af forpligtelsen er forrentet med  

 mindsterenten efter § 38, jf. § 14.« Til § 30 7) Stk. 1, nr. 5, affattes således:
 »5) aftaler om køb og salg af aktier,».
 8) Stk. 3 affattes således:
»Stk. 3. Det er en betingelse i stk. 1, nr. 3, 5, 6 og 8, at  

 kontrakten eller aftalen kun kan opfyldes ved levering, og at levering rent  

 faktisk finder sted, samt at kontraktens eller aftalens parter forbliver de  

 samme.« 9) Stk. 4 udgår.
 Stk. 5-7 bliver herefter stk. 4-6.
 10) I stk. 7, der bliver stk. 6, ændres »stk.  

 1-6« til: »stk. 1-5«.
 Til § 32 11) Stk. 1, 2. pkt., affattes således:
»1. pkt. gælder dog ikke tab på kontrakter, der indeholder ret eller  

 pligt til at afstå eller at erhverve aktier, når den skattepligtige er  

 omfattet af aktieavancebeskatningslovens § 3, og tab på kontrakter, der har  

 tilknytning til erhvervsmæssig virksomhed.« Til § 37 12) Efter stk. 4 indsættes som nyt stykke:
»Stk. 5. Stk. 1-4 gælder tilsvarende for aftaler om køb og  

 salg af aktier, der er omfattet af § 30, stk. 1, nr. 5.« Stk. 5 bliver herefter stk. 6.
 13) I stk. 5, der bliver stk. 6, indsættes efter »stk.  

 1«: »og aftaler omfattet af stk. 5«.
 Til § 41 14) Stk. 2 affattes således:
»Stk. 2. Den definition af koncernforbundne selskaber, der  

 følger af § 4, stk. 2, nr. 1 og 3, har virkning for fordringer, som erhverves  

 den 19. februar 1992 eller senere.« 15) I stk. 3 ændres »iøvrigt« til: »i  

 øvrigt«.
 16) I stk. 9 udgår 1. og 2. pkt., og i stedet  

 indsættes som nye punktummer:
»For realkreditinstitutter m.v. finder reglerne i § 10 anvendelse på  

 lån og de dertil svarende obligationer, når lånet er baseret på obligationer  

 i fondskoder, der lukkes senest med udgangen af 1999. For Danmarks  

 Skibskreditfond finder reglerne i § 10 anvendelse på lån og de dertil  

 svarende obligationer, når lånet er ydet inden 1. januar 1999.  

 Realkreditinstitutterne m.v. samt Danmarks Skibskreditfond kan fra  

 indkomståret 1998 eller senere vælge, at lån og de dertil svarende  

 obligationer, der omfattes af § 10, bortset fra lån omfattet af § 10, stk. 1,  

 nr. 5, i stedet skal omfattes af § 9.« 17) I stk. 11, 2. pkt., ændres »inden den 1. januar  

 1998« til: » på baggrund af en kontrakt, der er indgået inden den  

 1. januar 1998«.
 Til § 43 18) I stk. 4, 3. pkt., ændres »inden den 1.  

 januar 1998« til: » på baggrund af en kontrakt, der er indgået  

 inden den 1. januar 1998«.
Bemærkninger Til nr. 1 Efter reglerne i lovforslagets § 4, stk. 1, har selskaber, der  

 er undergivet dansk skattepligt, ikke fradragsret for tab på fordringer på  

 koncernforbundne selskaber.
Modsvarende skal debitorselskabet ikke medregne  

 den tilsvarende gevinst på gælden ved opgørelsen af den skattepligtige  

 indkomst, jf. lovforslagets § 8, 1. og 2. pkt.
Er kreditorselskabet  

 udenlandsk, skal det danske debitorselskab, såfremt visse betingelser er  

 opfyldt, tilsvarende ikke medregne gevinst på gæld til det udenlandske  

 kreditorselskab ved indkomstopgørelsen, jf. lovforslagets § 8, 3. pkt.
Ved  

 sambeskatning mellem et udenlandsk kreditorselskab og et dansk debitorselskab  

 skal det udenlandske kreditorselskabs indkomst indgå i  

 sambeskatningsindkomsten opgjort efter danske regler.
Det vil bl.a. sige  

 efter reglerne i lovforslagets § 4, stk. 1. Hjemmelen til, at det danske  

 debitorselskab ikke skal medregne den modsvarende gevinst på gælden, må  

 dermed anses for indeholdt i reglen i lovforslagets § 8, 1. og 2. pkt.
Da  

 særreglen i lovforslagets § 8, 4. pkt., dermed ikke er strengt nødvendig,  

 foreslås det, at den udgår.
 Til nr. 2 Det foreslås, at reglen om acontoudstedelse af  

 realkreditobligationer som hidtil tillige skal finde anvendelse, hvor det ved  

 kursaftalens udløb er et obligationslån, der bliver ydet.
 Til nr. 3 Det foreslås, at reglen om konfusion udvides til at omfatte alle  

 obligationsudstedende selskaber m.v.
 Til nr. 4 Ved lovforslaget foreslås det generelt, at Danmarks  

 Skibskreditfond undergives de samme regler som realkreditinstitutterne m.v.  

 Da Danmarks Skibskreditfond på samme måde som realkreditinstitutterne m.v.  

 går ind og foretager en individuel kreditvurdering af en ny debitor i  

 tilfældet af debitorskifte, foreslås det, at den særlige undtagelse  

 vedrørende debitorskifte på realkreditlån udvides til også at omfatte lån  

 ydet af Danmarks Skibskreditfond.
Til nr. 5 Efter lovforslaget skal vederlagsfordringer i fremmed valuta  

 behandles efter reglerne i lovforslagets § 16, der omhandler personers  

 fordringer i fremmed valuta generelt.
Da en anvendelse af reglerne i § 16  

 imidlertid på grund af bagatelgrænsen kan medføre en begrænsning af  

 tabsfradragsretten i forhold til tabsfradragsretten efter § 17 og da det i  

 øvrigt findes hensigtsmæssigt, at tab på vederlagsfordringer behandles helt  

 ens, uanset om fordringen er i danske kroner eller i fremmed valuta, foreslås  

 det, at § 17 også skal omfatte tab på vederlagsfordringer i fremmed valuta.
 Som en konsekvens af, at tab på vederlagsfordringer i fremmed valuta  

 udelukkende skal behandles efter reglerne i § 17 og dermed ikke omfattes af §  

 16, skal sådanne tab holdes uden for bagatelgrænsen på de 1.000 kr.
Til nr. 6 Efter de gældende regler er obligationslån ydet af  

 realkreditinstitutter, Danmarks Skibskreditfond, Kongeriget Danmarks  

 Fiskeribank og Finansieringsinstituttet for Industri og Håndværk A/S undtaget  

 fra overkursreglen, såfremt lånet på tidspunktet for debitors påtagelse af  

 forpligtelsen er forrentet med indtil 2 procentpoints over mindsterenten -  

 den såkaldte plus 2- regel.
Derudover er realkreditinstitutterne omfattet af  

 en henstilling fra ressortministeren om ikke at yde obligationslån på basis  

 af obligationer, der overstiger pari - den såkaldte pariregel.
Ved  

 lovforslaget foreslås den hidtidige plus 2-regel erstattet af pari-reglen.  

 Særligt for institutter, der ikke tidligere har været omfattet af parireglen,  

 kan dette dog medføre en stramning bl.a. i forhold til deres inkonverterbare  

 obligationslån, idet kursen på de underliggende inkonverterbare obligationer  

 kan ligge over pari på tidspunktet for lånets udbetaling henholdsvis  

 tidspunktet for lånetilbudets afgivelse.
 Der foreslås derfor en ændring, således at realkreditlån m.v., der ydes  

 med en nominel rente, der svarer til mindsterenten, undtages fra  

 overkursreglen, uanset om parireglen er opfyldt.
 Til nr. 7 Det foreslås, at reglen om, at aftaler om køb og salg af  

 unoterede aktier ikke skal behandles efter reglerne for finansielle  

 kontrakter, men efter skattelovgivningens almindelige regler, udvides til  

 også at omfatte aftaler om køb og salg af børsnoterede aktier.
 Til nr. 8 Det foreslås præciseret, at en behandling af  

 kurssikringskontrakter, aftaler om køb og salg af aktier, valutakontrakter i  

 forbindelse med køb og salg af værdipapirer og aftaler om  

 virksomhedsafståelse m.m. efter skattelovgivningens almindelige regler er  

 betinget af, at det underliggende aktiv rent faktisk leveres, og at der ikke  

 sker overdragelse af aftalen eller kontrakten.
 Sker der overdragelse, er konsekvensen, at aftalen eller kontrakten i  

 forhold til den part, der har foretaget overdragelsen, skal behandles efter  

 reglerne om finansielle kontrakter.
 Til nr. 9 og 10 Der er tale om konsekvensændringer som følge af den under  

 nr. 7 foreslåede ændring.
 Til nr. 11 Det foreslås, at personer, der er skattepligtige efter  

 aktieavancebeskatningslovens § 3, dvs. personer, der driver næringsvirksomhed  

 med aktier, også skal have fuld fradragsret for tab på kontrakter, der  

 indeholder ret eller pligt til at erhverve aktier.
Til nr. 12 Efter de gældende regler, der videreføres i lovforslagets § 37,  

 beskattes urealiserede gevinster og tab på finansielle kontrakter ved  

 fraflytning.
Reglen i lovforslagets § 30, stk. 1, nr. 5, om, at aftaler om  

 køb og salg af aktier skal behandles efter skattelovgivningens almindelige  

 regler og ikke efter reglerne om finansielle kontrakter, er betinget af, at  

 den omhandlede aktie rent faktisk leveres, og at aftalen ikke overdrages.  

 Opfyldes betingelserne ikke, skal aftalen beskattes som en finansiel  

 kontrakt.
Aftaler omfattet af § 30, stk. 1, nr. 5, falder hverken ind under  

 begrebet fordring, gæld eller kontrakt.
Det vil dermed være muligt at omgå de  

 stillede betingelser ved at fraflytte landet, inden leveringskravet skal  

 opfyldes, og så f.eks. efterfølgende afvikle aftalen ved differenceafregning.  

 For at imødegå denne situation foreslås det, at reglerne om beskatning af  

 urealiserede gevinster og tab ved fraflytning skal finde tilsvarende  

 anvendelse for aftaler om køb og salg af aktier omfattet af lovforslagets §  

 30, stk. 1, nr. 5.
 Til nr. 13 Der er tale om en konsekvensændring som følge af den under nr.  

 11 foreslåede ændring.
 Til nr. 14 og 15 Der er tale om redaktionelle ændringer.
Til nr. 16 Det foreslås for det første, at realkreditinstitutterne m.v. og Danmarks  

 Skibskreditfond får mulighed for allerede fra indkomståret 1998 at overføre  

 lån og de dertil svarende obligationer, der ellers er omfattet af særreglen i  

 lovforslagets § 10, under den generelle kursgevinstbeskatning, jf.  

 lovforslagets § 9.
 Vælges en overførsel før, der er lukket for nytilkomne lån under reglerne  

 i § 10, anses overførslen at omfatte såvel den bestående portefølje af lån og  

 dertil svarende obligationer som fremtidige lån og dertil svarende  

 obligationer, der ellers kunne have været omfattet af § 10.
 Da Danmarks Skibskreditfond ikke har fondskoder, der lukkes med udgangen  

 af 1999, foreslås det for det andet, at skæringspunktet for Danmarks  

 Skibskreditfond i stedet sættes til den 1. januar 1999.
Til nr. 17 og 18 Det afgørende kriterium i rentestøtteordningen er ikke  

 tidspunktet for lånets ydelse, men tidspunktet for indgåelsen af den kontrakt  

 om bygning af et skib, som danner grundlag for ydelsen af lånet.
Det foreslås  

 derfor, at samme kriterium skal være gældende i forhold til de to særregler,  

 der omhandler Danmarks Skibskreditfonds fortsatte adgang til at anvende  

 realisationsprincippet på fordringer, gæld og finansielle kontrakter, der  

 vedrører rentestøtteordningen.
Provenu Ændringsforslagene indeholder en række justeringer af det fremsatte  

 lovforslag, der set under et ikke skønnes at have nævneværdige provenumæssige  

 konsekvenser.
 Forslaget om at give realkreditinstitutterne m.v. og Danmarks  

 Skibskreditfond mulighed for at overgå til de generelle regler allerede fra  

 indkomståret 1998 skønnes ikke at have provenumæssige konsekvenser.
 Forslaget om at behandle aftaler vedrørende køb og salg af børsnoterede  

 aktier efter skattelovgivningens almindelige regler er en lempelse, der kan  

 medføre et provenutab i det omfang, denne type aftaler vinder udbredelse.
Jacob Buksti (S) nfmd.
Lis Greibe (S) Klaus Hækkerup (S) Anna-Marie  

 Hansen (S) Per Kaalund (S) Jes Lunde (SF) Elisabeth Arnold (RV) Frank Aaen  

 (EL) Sonja Albrink (CD) Peter Brixtofte (V) Svend Aage Jensby (V) Kristian  

 Thulesen Dahl (DF) Jens Løgstrup Madsen (V) Flemming Hansen (KF) fmd.  

Gitte Seeberg (KF) Brian Mikkelsen (KF) Kim Behnke (FP) Tillægsbetænkning Udvalget har, efter at lovforslaget ved 2. behandling blev henvist til fornyet udvalgsbehandling, behandlet dette i et møde.
 Endvidere har udvalget modtaget en skriftlig henvendelse fra  

 Assurandør-Societetet.
 Herefter indstiller et flertal (Socialdemokratiets, Venstres, Det  

 Konservative Folkepartis, Socialistisk Folkepartis, Det Radikale Venstres og  

 Centrum-Demokraternes medlemmer af udvalget) lovforslaget til  

vedtagelse i den affattelse, hvori det foreligger efter 2. behandling.
 Et mindretal (Fremskridtspartiets og Dansk Folkepartis medlemmer af  

 udvalget) indstiller lovforslaget til forkastelse.
 Et andet mindretal (Enhedslistens medlem af udvalget) vil redegøre  

 for sin stilling til lovforslaget ved 3. behandling.
