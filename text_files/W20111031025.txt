Offererstatningslovens § 7, j.nr. 11-520-18690 Skadevolder var ansat som buschauffør.
I forbindelse med sit arbejde tildelte han ansøger et spark, så ansøger røg ud af bussen og slog hovedet ned i en kantsten.
Herudover ødelagde skadevolder ansøgers briller.
Skadevolder blev idømt 3 måneders ubetinget fængsel for overtrædelse af straffelovens § 245, stk. 1, og § 291, stk. 1 (hærværk) i relation til brillerne.
Ansøger blev henvist til at søge sine krav dækket af skadevolderens arbejdsgiver, jf.
Danske Lov 3-19-2, jf. offererstatningslovens § 7.
 Samtidig gjorde nævnet opmærksom på at skaden på brillerne var sket som følge af hærværk, hvorfor der ikke ville være dækning efter offererstatningsloven.
 Advokaten oplyste efterfølgende, at busselskabet havde indvilget i at betale erstatning for skaderne.
