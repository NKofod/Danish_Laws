Betænkning afgivet af Beskæftigelsesudvalget den 11. januar 2012 Betænkning over Forslag til lov om ændring af lov om ændring af lov om sygedagpenge, lov om en aktiv beskæftigelsesindsats, lov om aktiv socialpolitik og lov om integration af udlændinge i Danmark (Forlængelse af suspensionsperioden for refusionsbestemmelse efter sygedagpengeloven) [af beskæftigelsesministeren (Mette Frederiksen)] 1. Udvalgsarbejdet Lovforslaget blev fremsat den 30. november 2011 og var til 1. behandling den 6. december 2011. Lovforslaget blev efter 1. behandling henvist til behandling i Beskæftigelsesudvalget.
Møder Udvalget har behandlet lovforslaget i 2 møder.
Høring Et udkast til lovforslaget har inden fremsættelsen været sendt i høring, og beskæftigelsesministeren sendte den 28. oktober 2011 dette udkast til udvalget, jf.
BEU alm. del  bilag 17. Den 30. november 2011 sendte beskæftigelsesministeren de indkomne høringssvar, et notat herom og et ligestillingsnotat til udvalget.
2. Indstillinger og politiske bemærkninger Udvalget indstiller lovforslaget til vedtagelse uændret.
Venstres, Socialdemokraternes, Dansk Folkepartis, Radikale Venstres, Socialistisk Folkepartis, Liberal Alliances og Det Konservative Folkepartis medlemmer af udvalget finder, at det er afgørende at sikre ordentlige forhold for sygedagpengemodtagerne.
Derfor er det rimeligt og rigtigt, at den kommunale indsats på sygedagpengeområdet følges tæt, og at borgerne får en korrekt og rettidig opfølgning i deres sygedagpengesager.
 Det er samtidig afgørende, at der laves om på et system, hvor kommunerne straffes unødigt eller i urimelig grad, hvis reglerne om rettidighed kun overskrides i relativt få tilfælde.
Derfor er der god fornuft i at videreføre den nuværende suspension af bestemmelsen om, at der ikke kan ydes statsrefusion på kommunale udgifter til sygedagpenge, så længe kommunen ikke opfylder sin pligt til at foretage korrekt og rettidig opfølgning.
Kommunerne får dermed mulighed for at demonstrere, om bestemmelsen om økonomisk sanktionering ved manglende rettidighed er overflødig eller påkrævet.
Enhedslistens medlemmer af udvalget støtter lovforslaget, men finder det afgørende, at regeringspartierne snarest muligt fremsætter lovforslag om ophævelse af varighedsbegrænsningen for sygedagpenge, således at en sygemeldt ikke kan miste retten til sygedagpenge, førend vedkommendes situation er afklaret, dvs. at det er afklaret, om vedkommende er rask eller skal have en anden offentlig ydelse som følge af nedsat arbejdsevne.
Det vil kræve en permanent ændring af refusionsreglerne, således at kommunerne kompenseres for en eventuel merudgift som følge heraf.
 Inuit Ataqatigiit, Siumut, Sambandsflokkurin og Javnaðarflokkurin var på tidspunktet for betænkningens afgivelse ikke repræsenteret med medlemmer i udvalget og havde dermed ikke adgang til at komme med indstillinger eller politiske udtalelser i betænkningen.
 En oversigt over Folketingets sammensætning er optrykt i betænkningen.
Ane Halsboe-Larsen (S) Bjarne Laustsen (S) Henrik Sass Larsen (S) Jan Johansen (S) Leif Lahn Jensen (S) Lennart Damsbo-Andersen (S) fmd.
Pernille Rosenkrantz-Theil (S) Nadeem Farooq (RV) Andreas Steenberg (RV) Finn Sørensen (EL) Eigil Andersen (SF) Özlem Sara Cekic (SF) Annette Vilhelmsen (SF) Christian Juhl (EL) Jørgen Arbo-Bæhr (EL) Hans Andersen (V) Louise Schack Elholm (V) Claus Hjort Frederiksen (V) Jacob Jensen (V) Peter Juel Jensen (V) Inger Støjberg (V) Ulla Tørnæs (V) Fatma Øktem (V) Bent Bøgsted (DF) nfmd.
Jens Henrik Thulesen Dahl (DF) René Christensen (DF) Pia Adelsteen (DF) Joachim B.
Olsen (LA) Mai Henriksen (KF) Inuit Ataqatigiit, Siumut, Sambandsflokkurin og Javnaðarflokkurin havde ikke medlemmer i udvalget.
