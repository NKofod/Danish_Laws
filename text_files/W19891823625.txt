 Landsskatteretten stadfæstede en bindende forhåndsbesked om indløsning  

 af konvertibelt gældsbrev udstedt til hovedaktionæren.
 Herved udtaltes 1) at indløsning på indfrielsestidspunktet til kurs  

 100 medførte beskatning efter aktieavancebeskatningsloven ud fra gældsbrevets  

 kursværdi umiddelbart før indfrielsen, og 2) at indløsning fra selskabets  

 side til højere kurs end pari medførte beskatning som almindelig indkomst  

 efter ligningslovens § 16, stk. 1, af hele indløsningssummen.
 A klagede over den af Ligningsrådet afgivne bindende forhåndsbesked om de  

 skattemæssige virkninger af indløsning af et konvertibelt gældsbrev, som A/S  

 B havde udstedt til ham den 30. juni 1981.
 Det var oplyst, at A/S B havde en aktiekapital på 3 mio. kr., hvoraf  

 482.500 kr. ejedes af klageren og 2.517.500 kr. af C Handelsaktieselskab, der  

 igen ejedes af klageren for 98,1 %»s vedkommende, medens klagerens fader  

 ejede de resterende 1,9 %.
Ifølge det omhandlede gældsbrev androg selskabets gæld til klageren  

 264.500 kr.
Gælden skulle ikke afdrages, men forfaldt i sin helhed til  

 betalilng uden opsigelse den 30. september 1988. Gælden kunne dog også efter  

 kreditors påkrav konverteres helt eller delvist i overensstemmelse med  

 aktieselskabslovens kapitel 6 til aktiekapital i A/S B til parikurs i  

 ombytningsforholdet 1:1. Konvertering kunne ske i tidsrummet fra den 30.  

 september 1984 til den 30. september 1988.
 Den påklagede forhåndsbesked vedrørte dels spørgsmålet om, hvorvidt  

 indløsning af gældsbrevet ved udløb den 30. september 1988 til kurs 100 ville  

 udløse beskatning for klageren (spørgsmål 1), dels spørgsmålet om, hvorvidt  

 indløsning til skattekursen på indfrielsestidspunktet ville medføre  

 beskatning for klageren efter reglerne i aktieavancebeskatningslovens § 4,  

 stk. 1, jf. § 6 (spørgsmål 2).
Vedrørende spørgsmål 1 havde Ligningsrådet fundet, at indløsning pr. 30.  

 september 1988 til kurs 100 i relation til klageren skattemæssigt skulle  

 behandles efter reglerne i aktieavancebeskatningsloven.
Som afståelsessum  

 kunne imidlertid ikke godkendes kurs 100, idet afståelsessummen ifølge  

 Ligningsrådets opfattelse måtte ansættes til det konvertible gældsbrevs  

 kursværdi umiddelbart forud for indløsningen pr. 30. september 1988.  

 Beregningen skulle ske med udgangspunkt i det regnskab, som havde status pr.  

 30. september 1988, og efter de retningslinier, som var indeholdt i  

 Skattedepartementets cirkulære af 17. november 1982 om værdiansættelse af  

 aktiver og passiver i dødsboer m.m. og ved gaveafgiftsberegning, punkt 17 og  

 18.
Ligningsrådet havde herved henset til, at det konvertible gældsbrevs  

 kursværdi pr. 30. september 1988 måtte anses for at overstige kurs 100, samt  

 at indløsningen til kurs 100 i stedet for konvertering - når i øvrigt hensås  

 til aktionærkredsen i selskabet - herefter ikke kunne anses at være begrundet  

 i reelle forretningsmæssige hensyn.
Rådet bemærkede herved, at den  

 gennemsnitlige skattekurs pr. 1. januar 1988 for aktierne og de konvertible  

 gældsbreve var 325, som var beregnet på grundlag af det regnskab, som havde  

 status pr. 30. september 1986.
Vedrørende spørgsmål 2 havde Ligningsrådet bemærket, at A/S B alene var  

 pligtig at indløse gældsbrevet pr. 30. september 1988 til kurs 100. Såfremt  

 selskabet indløste gældsbrevet til en højere kurs, fandtes indløsningsbeløbet  

 derfor ikke at skulle behandles skattemæssigt efter reglerne i  

 aktieavancebeskatningsloven.
Beløbet fandtes derimod at skulle beskattes  

 fuldt ud som almindelig indkomst efter ligningslovens § 16 B, stk. 1, idet  

 der var tale om afståelse af værdipapirer til selskabet.
 Klagerens revisor gjorde for så vidt angik spørgsmål 1 gældende, at det  

 måtte fastholdes, at afståelsessummen for det konvertible gældsbrev i  

 relation til opgørelse af fortjeneste eller tab efter  

 aktieavancebeskatningslovens regler skal fastsættes til kurs 100, idet man  

 måtte se på kursforholdene på det tidspunkt, hvor det konvertible gældsbrev  

 var udstedt, dvs. den 30. juni 1981. Det havde ikke været muligt dengang at  

 forudse, at kursværdien ville være højere i dag, hvorfor vilkåret om  

 indfrielse til kurs 100 var en normalt forretningsmæssig disposition for  

 begge parter.
 Revisoren gjorde endvidere gældende, at selv om klageren valgte indløsning  

 til kurs 100 i stedet for konvertering til aktier (med en højere kursværdi),  

 ville der være tale om en disposition ud fra reelle forretningsmæssige hensyn  

 , idet klageren direkte og indirekte ejede ca. 98,5 % af indskudskapitalen i  

 A/S B.
For så vidt angik spørgsmål 2 gjorde revisoren gældende, at beskatning  

 alene skulle ske efter reglerne i aktieavancebeskatningsloven.
Til støtte  

 herfor anførte han, at det af Skattedepartementets cirkulære nr. 1 af 2.  

 januar 1984 om beskatning ved afståelse af aktier m.v., punkt 23 c, fremgik,  

 at bestemmelsen i ligningslovens § 16 B om beskatning af afståelsessummen ved  

 afståelse af aktier m.v. til det selskab, der havde udstedt aktierne, ikke  

 blev anset for anvendelig på indfrielsesbeløb for konvertible obligationer.
Revisoren anførte endvidere, at ligningslovens § 16 B, stk. 1, ved lov nr.  

 310 af 25. maj 1987 var ændret således, at bestemmelsen udtrykkeligt nævnte  

 konvertible obligationer.
Af bemærkningerne til lovændringen fremgik, at  

 ændringen havde til hensigt at præcisere anvendelsesområdet for  

 ligningslovens § 16 B.
Endvidere fremgik det, at indløsning af konvertible  

 obligationer ikke blev anset for tilbagesalg til det udstedende selskab, når  

 de forfaldt til kontant indfrielse.
Herefter omfattede ligningslovens § 16 B  

 efter revisors opfattelse kun konvertible obligationer, der blev indløst  

 forud for det fastsatte indfrielsestidspunkt eller blev afstået til et  

 holdingselskab m.v., og dermed ikke den her omhandlede situation, hvor  

 indløsningen skete til det oprindeligt fastsatte tidspunkt.
Under sagens behandling ved Landsskatteretten udtalte  

 Statsskattedirektoratet med hensyn til spørgsmål 1 bl.a., at Ligningsrådets  

 tilsidesættelse af kurs 100 som afståelseskurs i skattemæssig henseende  

 skulle ses på baggrund af, at der ikke var tale om indløsning af et  

 almindeligt, men et konvertibelt gældsbrev.
Det kunne ikke anses for  

 naturligt ud fra et almindeligt forretningsmæssigt synspunkt at indløse til  

 kurs 100, hvor der kunne konverteres til aktier til en højere kurs.  

 Direktoratet henviste herved til, at en uafhængig tredjemand, som ikke havde  

 familiemæssig eller anden tilknytning til selskabets øvrige aktionærer, ville  

 vælge konvertering til aktier i selskabet, hvor der kunne konverteres til  

 aktier med en kursværdi ud over 100, idet der ved indløsning til kurs 100  

 ville blive overført værdier fra vedkommende tredjemand til selskabets øvrige  

 aktionærer.
Efter Statsskattedirektoratets opfattelse måtte indløsning til kurs 100  

 som i et almindeligt låneforhold derimod anses for i det væsentlige at være  

 begrundet i skattemæssige hensyn.
Direktoratet bemærkede herved, at der ved  

 indløsning på forfaldstidspunktet til kurs 100 blev opnået, at  

 tegningsbeløbet tilbagebetaltes til hovedaktionæren, uden at der indtrådte  

 beskatning efter ligningslovens § 16 B, stk. 1, idet indløsning på  

 forfaldstidspunktet til kurs 100 som udgangspunkt blev anset for omfattet af  

 reglerne i aktieavancebeskatningsloven.
 Ved konvertering til aktier i selskabet ville det indbetalte tegningsbeløb  

 overgå fra at være lånekapital til at være aktiekapital, og ved afståelse af  

 de modtagne aktier til det udstedende selskab ville der indtræde beskatning  

 af hele afståelsessummen efter ligningslovens § 16 B, stk. 1.
 Direktoratet bemærkede endvidere, at ved godkendelse af kurs 100 som  

 afståelseskurs i tilfælde som det her foreliggende, ville der ved  

 avanceopgørelsen meget ofte fremkomme endog ganske betydelige tab, som for  

 hovedaktionærer ville være fradragsberettigede efter reglerne i  

 aktieavancebeskatningslovens § 4, stk. 4, men som imidlertid ikke var udtryk  

 for, at der i disse tilfælde var lidt et egentligt tab.
 Med hensyn til spørgsmål 2 udtalte Statsskattedirektoratet bl.a., at i  

 tilfælde, hvor et hovedaktionærselskab indløste et konvertibelt gældsbrev på  

 forfaldstidspunktet til en kurs, som oversteg den aftalte indløsningskurs  

 ifølge gældsbrevet på 100, måtte hele indløsningsbeløbet anses for omfattet  

 af ligningslovens § 16 B, stk. 1. Denne situation fandtes således efter  

 direktoratets opfattelse ikke at kunne sidestilles med indløsning på  

 forfaldstidspunktet til kurs 100, men måtte betragtes som en afståelse til  

 det udstedende selskab, omfattet af den pågældende bestemmelse.
 Direktoratet anførte herved nærmere, at Skattedepartementets cirkulære af  

 2. januar 1984, punkt 23 c, sidste punktum, naturligt må forstås som alene  

 omfattende den situation, hvor der var tale om indløsning på  

 forfaldstidspunktet til kurs 100 i overensstemmelse med gældsbrevsvilkårene.
 At ligningslovens § 16 B, stk. 1, var anvendelig i tilfælde, hvor  

 konvertible gældsbreve blev indløst af selskabet forud for det fastsatte  

 indløsningstidspunkt, fremgik da også direkte af bemærkningerne til § 2, nr.  

 1, i lov nr. 310 af 25. maj 1987 om ændring af aktieavancebeskatningsloven,  

 ligningsloven og lov om særlig indkomstskat (aktieavancebeskatning ved  

 fraflytning m.v.), hvor der var sket en præcisering af, at ligningslovens §  

 16 B også omfattede konvertible gældsbreve.
 På tilsvarende måde måtte det antages, at indløsning på  

 forfaldstidspunktet til en kurs som oversteg den aftalte indløsningskurs på  

 100, måtte anses for omfattet af den pågældende bestemmelse.
 Landsskatteretten kunne tiltræde de af Statsskattedirektoratet anførte  

 synspunkter og fandt i overensstemmelse hermed, at der ved indløsning - selv  

 om den skete til kurs 100 - ved avanceopgørelsen som afståelsessum måtte  

 regnes med kursværdien af gældsbrevet umiddelbart forud for  

 indfrielsestidspunktet, samt at der ved en indløsning på  

 infrielsestidspunktet til en kurs, der oversteg den aftalte indløsningskurs  

 på 100, måtte ske henførelse af hele indløsningssummen til beskatning efter  

 ligningslovens § 16 B, stk. 1.
 Den af Ligningsrådet afgivne bindende forhåndsbesked blev herefter  

 stadfæstet for begge spørgsmål.
 LV 1988, SH 1.3. og 3.3.
