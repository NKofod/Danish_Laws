 En uorganiseret arbejdsgiver, der havde indgået  

 tiltrædelsesoverenskomst med et fagforbund undlod at indbetale til en  

 afspadseringsfond som han var forpligtet til efter overenskomsten, og blev  

 idømt bod for dette overenskomstbrud.
 Under denne sag har Landsorganisationen i Danmark for Gastronomisk  

 Landsforbund indklaget Cafeteriet v/A, Herlev Sygehus for overenskomstbrud i  

 anledning af, at indklagede har undladt at yde bidrag til den  

 afspadseringsfond, som er oprettet i henhold til overenskomst af 1983 mellem  

 Arbejdsgiverforeningen af Hoteller og Restauranter og Hotel- og  

 Restaurationspersonalets Samvirke.
 Sagens nærmere omstændigheder er følgende:
Mellem indklagede, der ikke er medlem af nogen arbejdsgiverforening, og  

 Samvirket blev der den 17. oktober 1979 indgået tiltrædelsesoverenskomst,  

 hvorved indklagede forpligtede sig til at følge den til enhver tid gældende  

 overenskomst mellem Arbejdsgiverforeningen af Hoteller og Res tauranter og Hotel- og Restaurationspersonalets Samvirke.
Overenskomsten  

 af 1983, som ved lov nr. 123 af 31. marts 1985 blev forlænget til 1. april  

 1987, indeholder i § 32 bestemmelser om søgne-helligdags-ordning specielt for  

 Københavns amt.
I § 32 hedder det:
»Stk. 1 For heltidsbeskæftigede, fastansatte udlærte, der er beskæftiget i  

 virksomheder, beliggende i Københavns amt, er følgende gældende:
 Køkkenchefer, jfr. § 38, er undtaget ordningen.
 Forretninger, der har lukket alle søgne-helligdage, er ikke omfattet af  

 ordningen.
Stk. 2 For beskæftigelse i månederne december-juni opspares ret til en ekstra  

 fridag med fuld personlig løn for hver beskæftiget måned i perioden,  

 maksimalt 7 dage.
Stk. 3 Fridagene, der skal afspadseres, kan tages i tilslutning til en ordinær  

 fridag eller vinterferie, når de fornødne afløsere kan skaffes, og  

 arbejdsforholdene tillader det.
Fridagene kan kun afvikles i vinterhalvåret i  

 perioden 1. oktober-31. marts.
Stk. 4 For personale, der er fast engageret i perioden 1. december - 30. juni,  

 indsender virksomhederne inden udgangen af maj måned til afspadseringsfonden  

 en minimaldagløn af højeste løntrin plus 30% samt feriegodtgørelse (12 1/2%)  

 og kr. 3.00 til ATP for hver måneds beskæftigelse for hver ansat (samme beløb  

 for ungarbejdere som højst gagerede).
Stk. 5 Under den ekstra frihed har organisationen pligt til at indsætte afløsere  

 og af det indsendte beløb aflønne disse.
Lønning til afløsere svarer til de  

 indsendte beløb pr. dag minus afløserens bidrag til ATP.
Stk. 6 Arbejdsgiverne bør ved indsendelsen af de ovennævnte beløb til  

 søgne-helligdags-afspadseringsfonden anvende samlelister, der kan rekvireres  

 på Dyvekes Alle 8, 2300 København S, tlf. (01) 58 09 02.
Arbejdsgiveren eller dennes stedfortræder attesterer på et  

 søgne-helligdags-kort perioden, der er arbejdet i.
Halvdelen af kortet  

 indsendes sammen med beløbet - den anden halvdel beholder medarbejderen.
 For personale, der fratræder i opsparingsperioden, skal arbejdsgiveren  

 indsende det opsparede beløb senest 14 dage efter fratrædelsen på fondens  

 giro nr. 2 03 21 71 - med angivelse af medlemsnummer, navn og måneder.
Stk. 7 Personale, der forlader branchen, har ingen del i fonden, der ud over  

 kompensationsfriheden til det faste-personale, er oprettet for at sikre de  

 aktive medlemmer af forbundet den størst mulige beskæftigelse året rundt.  

 Retten til frihed bevares dog i indtil 2 år, såfremt vedkommende kommer  

 tilbage til erhvervet og genoptager arbejdet inden for det  

 overenskomstdækkede område.« I 1985 konstaterede Samvirket, at indklagede ikke havde indsendt det i §  

 32, stk. 4 nævnte beløb til afspadseringsfonden for perioden 1. december 1984  

 - 30. juni 1985. I den anledning blev der i december 1985 indgået forlig  

 mellem parterne, hvorved indklagede forpligtede sig til at betale 8.500 kr.  

 til forbundet.
I 1986 konstaterede forbundet på ny, at indklagede ikke havde indbetalt  

 til fonden for perioden den 1. december 1985 til 30. juni 1986. Samvirket  

 begærede i den anledning mægling ved skrivelse af 7. januar 1987.  

 Mæglingsmødet blev fastsat til den 14. januar 1987, hvor indklagede ikke gav  

 møde.
Landsorganisationen anmodede derefter ved skrivelse af 9. februar 1987  

 indklagede om at deltage i et fællesmøde om sagen.
 Da indklagede heller ikke reagerede på denne henvendelse, har klagerne ved  

 klageskrift af 17. juli 1987 indbragt sagen for Arbejdsretten.
 Under sagen har klagerne nedlagt påstand om, at indklagede tilpligtes at  

 overholde gældende overenskomst og til Gastronomisk Landsforbund betale en  

 efter rettens skøn fastsat bod indeholdende kr. 18.793,95 i manglende  

 betaling til forbundets medlemmer.
 Indklagede har påstået frifindelse.
 Det i klagernes påstand nævnte beløb er beregnet efter overenskomstens §  

 32, stk. 4 og fremkommer således:
 Smørrebrødsjomfruer:
Lone Bang fra d. 1/1 til 30/6-86. kr. 3548,70 Joan Jensen fra 1/12-85 til 30/6-86 - 4140,15 Kokke:
J1 fra 1/5-86 til 30/6-86 - 1235,90 J2 fra 14/4 til 30/6-86 - 1853,85 J3 fra 1/12 til 31/5-86 - 3707,70 J4 fra 1/12-85 til 30/6-86 - 4325,65 Ialt Kr. 18793,95 Lindy Jensen, der er formand for Gastronomisk Landsforbunds afdeling for  

 Københavns amt, har forklaret, at den særlige ordning for Københavns amt har  

 været gældende i en årrække.
Når forbundet først rettede henvendelse til  

 indklagede i 1985 skyldes det formentlig, at man først da blev opmærksom på,  

 at indklagede ikke overholdt ordningen.
Forbundet ville have været i stand  

 til at indsætte afløsere, hvis indklagede havde fremsat anmodning herom.
Til støtte for påstanden har klagerne anført, at indklagede efter  

 tilstrædelsesoverenskomsten skal følge overenskomsten mellem  

 Arbejdsgiverforeningen af Hoteller og Restauranter og Hotel- og  

 Restaurationspersonalets Samvirke.
Af overenskomstens § 32 fremgår, at  

 indklagede har været forpligtet til at betale de i stk. 4 nævnte beløb til  

 afspadseringsfonden.
Den omstændighed, at indklagede ikke har ønsket at  

 benytte adgangen til at få anvist afløsere, kan ikke fritage ham for at yde  

 bidrag til fonden.
Indklagede har da også anerkendt sin indbetalingspligt ved  

 det i december 1985 indgåede forlig.
Oplysningen om, at en af de ansatte, der  

 er medtaget i klagernes opgørelse, angiveligt er køkkenchef, er først  

 fremkommet under domsforhandlingen.
Denne oplysning bør der derfor ikke tages  

 hensyn til.
Indklagede har til støtte for frifindelsespåstanden anført, at han indtil  

 1985 fulgte den generelle søgne-helligdags-ordning, jfr. overenskomstens §  

 31. Den generelle ordning indeholder ingen regler om afløsere, men giver ret  

 til afspadsering med fuld løn for arbejde på søgne-helligdage, og det har han  

 hidtil rettet sig efter.
Den særlige ordning for Københavns amt passer ikke  

 på hans virksomhed.
Der er tale om en virksomhed med relativt få ansatte, og  

 efter den arbejdsgang og den vagtordning som er tilrettelagt, kan han ikke  

 bruge afløsere.
Dette gjorde han forbundet opmærksom på ved forhandlingerne i  

 december 1985. Forbundet har selv undladt at overholde reglerne, idet man  

 ikke har tilsendt de ansatte afspadseringskort, selvom man under  

 forhandlingerne lovede at sørge for, at det skete.
Indklagede finder det  

 urimeligt, at forbundet - efter i så mange år at have accepteret, at han  

 fulgte den generelle ordning - nu insisterer på, at han skal rette sig efter  

 særordningen for Københavns amt.
J4, der er nævnt i klagernes opgørelse, er  

 køkkenchef og derfor ikke omfattet af ordningen.
Det beløb, der vedrører J4,  

 bør derfor i hvert fald fragå i klagernes krav.
 Arbejdsretten skal udtale:
Som anført af klagerne er indklagede efter tiltrædelsesoverenskomsten  

 forpligtet til at følge overenskomsten mellem Arbejdsgiverforeningen af  

 Hoteller og Restauranter og Hotel- og Restaurationspersonalets Samvirke.
Da  

 indklagedes virksomhed er beliggende i Københavns amt, betyder det, at han  

 for så vidt angår søgne-helligdags-ordningen skal følge de særlige regler i  

 overenskomstens § 32. Hverken oplysningerne om virksomhedens karakter eller  

 den omstændighed, at forbundet først krævede reglerne efterlevet i 1985, kan  

 efter rettens opfattelse føre til, at indklagede ikke skulle være forpligtet  

 til at foretage de i overenskomstens § 32, stk. 4 nævnte indbetalinger til  

 afspadseringsfonden.
Ved at undlade dette har indklagede handlet  

 overenskomststridigt.
 For det begåede overenskomstbrud findes indklagede at burde betale en bod  

 til klagerne på 25.000 kr., heri indbefattet 18.793,95 kr. i manglende  

 betaling til fonden for perioden 1. december 1985 - 30. juni 1986. Det  

 bemærkes hermed, at retten, som sagen foreligger, lægger til grund, at alle  

 de medarbejder, der er nævnt i klagernes opgørelse, er omfattet af ordningen.
 T h i k e n d e s f o r r e t :
 Indklagede, Cafeteriet v/A, Herlev Sygehus tilpligtes at overholde  

 gældende overenskomst.
 Indklagede skal til Gastronomisk Landsforbund betale en bod på 25.000 kr.
 Sagens omkostninger 2.000 kr. skal indklagede betale til Arbejdsretten.
