Skriftlig fremsættelse (6. oktober 2016) Sundheds- og ældreministeren (Sophie Løhde):
 Herved tillader jeg mig for Folketinget at fremsætte:
Forslag til lov om ændring af lov om apotekervirksomhed og lov om lægemidler (Bedre tilgængelighed til lægemidler ved etablering af apotekernes vagttjeneste og selvvalg af håndkøbslægemidler) (Lovforslag nr.
L 38) Med lovforslaget foreslås der etableret en ny vagttjeneste for apotekerne.
Lovforslaget udmønter en aftale mellem sundheds- og ældreministeren og Danmarks Apotekerforening af den 23. juni 2016. Baggrunden for aftalen var erfaringerne med den nuværende vagttjeneste og vanskelighederne ved at udmønte den vedtagne, men ikke ikrafttrådte vagtordning.
Der er med den foreslåede ordning lagt vægt på, at borgerne har let adgang til at påbegynde den relevante lægemiddelbehandling, også uden for den almindelige åbningstid.
Samtidig er der også lagt vægt på skabe større sammenhæng mellem apotekernes vagttjeneste og de regionale akut- og vagtlægefunktioner.
Med opretholdelse af apotekernes vagttjeneste til de omkring 50 apotekere mod de tidligere foreslået 34 apotekere sikres der en bedre geografisk dækning, særligt i yderområder, som understøtter et Danmark i balance.
Med udgangspunkt heri foreslås det, at sundheds- og ældreministeren fastsætter nærmere regler for vagttjenesten, således at denne fremadrettet kan varetages af omkring 50 apotekere.
Med lovforslaget ønsker regeringen også at indføre selvvalg af visse håndkøbslægemidler, således at håndkøbslægemidlerne kan forhandles i butiksarealer og ikke alene bag disken.
Det tilsigter at understøtte borgernes tilgængelighed af lægemidler, således at borgerne selv kan foretage en vurdering af, hvilket håndkøbslægemiddel de vil købe.
 Patientsikkerheden sikres ved, at Lægemiddelstyrelsen nøje vurderer, hvilke produkter der kan være i selvvalg, ligesom patientsikkerheden også iagttages ved, at forbrugerne kan få faglig rådgivning, hvor det er nødvendigt.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
