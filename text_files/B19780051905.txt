 I henhold til §§ 21, 24, 25, 27, 43 og 63 i lov nr. 310 af 6. juni 1973 om  

 levnedsmidler m.m. fastsættes efter forhandlinger med landbrugsministeren og  

 handelsministeren følgende:
 § 1.  Denne bekendtgørelse omfatter færdigpakkede  

 ærter og færdigpakkede levnedsmidler, hvori ærter udgør en betydende del af  

 varen.
 § 2.  Ved ærter forstås i denne bekendtgørelse  

 udbælgede kerner af arten Pisum sativum L med undtagelse af gule og grønne  

 tørre ærter.
 § 3.  For de af § 1 omfattede levnedsmidler  

 forbeholdes følgende betegnelser for ærter: a) »Fine ærter, kvalitet  

 I«.
 For ærter, der alle kan passere gennem et sold med runde huller med  

 diameteren 8,75 mm, og som højst har et indhold af alkoholuopløseligt tørstof  

 på 13.00%. b) »Fine ærter, kvalitet II«.
 For ærter, der ikke kan betegnes i overensstemmelse med litra a), og som  

 alle kan passere gennem et sold med runde huller med diameteren 8,75 mm. c)  

 »Mellemfine ærter, kvalitet I«.
 For ærter, der ikke kan betegnes i overensstemmelse med litra a) og b), og  

 c) som alle kan passere gennem et sold med runde huller med diameteren 10,2  

 mm, og som højst har et indhold af alkoholuopløseligt tørstof på 15.00%. d)  

 »Mellemfine ærter, kvalitet II«.
 For ærter, der ikke kan betegnes i overensstemmelse med litra a), b) og  

 c), og som alle kan passere gennem et sold med runde huller med diameteren  

 10,2 mm. e) »Store søde ærter, kvalitet I«.
 For størrelsessorterede ærter, der ikke alle kan passere gennem et sold  

 med runde huller med diameteren 10,2 mm, og som højst har et  

 alkoholuopløseligt tørstof på 17.00%. f) »Store ærter, kvalitet  

 II«.
 For størrelsessorterede ærter, der ikke kan betegnes i overensstemmelse  

 med litra e), og som ikke alle kan passere gennem et sold med runde huller  

 med diameteren 10,2 mm. g) »Usorterede ærter, kvalitet I«.
 For ærter, der ikke er størrelsessorterede, og som højst har et indhold af  

 alkoholuopløseligt tørstof på 15.00%. h) »Usorterede ærter, kvalitet  

 II«.
 For ærter, der ikke er størrelsessorterede, og som ikke kan betegnes i  

 overensstemmelse med litra g).
Stk. 2.  For ærter, der omfattes af de i stk. 1, litra  

 a) og b) angivne forbeholdte betegnelser, og som alle kan passere gennem et  

 sold med runde huller med diameteren 8,2 mm, kan ordet »fine«  

 erstattes af »meget fine« i disse betegnelser.
Kan de pågældende  

 ærter alle passere gennem et sold med runde huller med diameteren 7,5 mm, kan  

 ordet »fine« tilsvarende erstattes med »ekstra fine«.
 § 4.  De i § 3 forbeholdte betegnelser for ærter skal  

 anvendes ved mærkning på dansk.
 Stk. 2.  Ved mærkning på andet sprog end dansk af de af  

 denne bekendtgørelse omfattede levnedsmidler, skal de i § 3 forbeholdte  

 betegnelser ved salg i detailhandel tydeligt tilkendegives køberen ved  

 supplerende mærkning eller skiltning på dansk.
 Stk. 3.  Ved anden handel med de af § 1 omfattende  

 levnedsmidler med udelukkende fremmedsproget mærkning, skal følgedukomenterne  

 indeholde oplysning om den i henhold til § 3 forbeholdte betegnelse for de  

 pågældende ærter, og om den i stk. 2 angivne pligt til skiltning ved  

 detailsalg samt om importørens navn og adresse.
 § 5.  Statens levnedsmiddelinstitut kan fastsætte  

 nærmere regler og træffe bestemmelse om gennemførelse af kontrollen med  

 overholdelse af denne bekendtgørelse.
 § 6.  Overtrædelse af denne bekendtgørelse straffes  

 med bøde eller hæfte, jfr. § 63, stk. 2, i lov nr. 310 af 6. juni 1973 om  

 levnedsmidler m.m.
 § 7.  Denne bekendtgørelse træder i kraft den 1.  

 november 1978.
 Stk. 2.  Uanset bestemmelserne i nærværende  

 bekendtgørelse kan de af denne bekendtgørelse omfattede levnedsmidler, der er  

 færdigpakkede eller importeret inden den 1. november 1978, fortsat sælges  

 indtil den 1. november 1979.
Miljøministeriet, den 16. oktober 1978 Ivar Nørgaard.
 /Gertrud Goldschmidt.
