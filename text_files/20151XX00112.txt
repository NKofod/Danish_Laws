Skriftlig fremsættelse (11. november 2015) Beskæftigelsesminister (Jørn Neergaard Larsen):
 Herved tillader jeg mig for Folketinget at fremsætte:
Forslag til lov om ændring af lov om Fonden for Forebyggelse og Fastholdelse (Ændring af organiseringen og administrationen af Fonden for Forebyggelse og Fastholdelse) L 54 Lovforslaget sikrer en effektivisering af sekretariatsfunktionen og bestyrelsen i Fonden for Forebyggelse og Fastholdelse.
Lovforslaget vedrører alene organisatoriske og administrative forhold.
 Lovforslaget har følgende hovedelementer:
- Lovforslaget vedrører en ændring i Fonden for Forebyggelse og Fastholdelses organisatoriske forhold.
Fonden for Forebyggelse og Fastholdelse overgår fra at være et uafhængigt organ inden for den statslige forvaltning til at blive en del af Styrelsen for Arbejdsmarked og Rekruttering.
Fonden vil fortsat blive betegnet som en fond, og formålene med anvendelsen af midlerne er uændrede.
 - Lovforslaget vedrører ændringer i sekretariatsbetjeningen af Fonden for Forebyggelse og Fastholdelse, idet den nuværende sekretariatsfunktion for Fonden for Forebyggelse og Fastholdelse nedlægges pr. 1. januar 2016. Administrationen af Fonden for Forebyggelse og Fastholdelse varetages herefter af Styrelsen for Arbejdsmarked og Rekruttering.
- Lovforslaget vedrører en nedlæggelse af Fondens for Forebyggelse og Fastholdelses bestyrelse.
Bestyrelsen pr. 1. januar 2016 erstattes af en følgegruppe bestående af organisationerne repræsenteret i fondens nuværende bestyrelse.
Følgegruppen har til formål at vejlede administrationen.
 Lovforslaget medfører offentlige mindreudgifter på 3,0 mio. kr. i 2016 som følge af færre udgifter til administration.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
