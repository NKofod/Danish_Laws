Fremsat den 26. februar 2020 af Theresa Berg Andersen (SF) og Jacob Mark (SF) Forslag til folketingsbeslutning om loft over betalingsfrister mellem virksomheder Folketinget pålægger regeringen senest den 1. november 2020 at fremsætte lovforslag, der sikrer, at der mellem danske virksomheder ikke kan aftales længere betalingsfrister end 30 dage.
Bemærkninger til forslaget Lange betalingsfrister kan hæmme små og mellemstore virksomheders vækst, fordi betalingsfristerne for de store virksomheder er for lange.
Det fører til, at mindre og mellemstore virksomheder ikke kan foretage investeringer og udvide produktionen i det tempo, som de ønsker, ligesom det kan medføre likviditetsudfordringer og i værste fald konkurser.
I dag står det de erhvervsdrivende frit for at aftale, hvor lang en betalingsfrist der skal være mellem handlende virksomheder.
Der ses desværre en tendens til, at de store virksomheder udnytter denne mulighed og indefryser betalingen til de små og mellemstore virksomheder i lang tid.
Det skal ses i lyset af den ofte asymmetriske forhandlingssituation mellem store og små virksomheder.
 Det er desuden ikke samfundsøkonomisk hensigtsmæssigt, hvis små virksomheder gennem lange betalingsfrister reelt låner ud til store virksomheder, som ellers typisk kan skaffe sig finansiering væsentlig billigere end de små virksomheder.
Derfor ønsker Socialistisk Folkeparti at fastsætte en lovbestemt betalingsfrist på maksimalt 30 dage.
Herved forenkles kontraktindgåelsen på dette punkt, og små virksomheder fanges ikke i aftaler, hvor de skal vente i urimelig lang tid på deres betaling.
Dette krav er tilsvarende det, der i forvejen gælder for offentlige myndigheder, som ikke kan aftale en længere frist end 30 dage.
Der henvises til Moderniseringsstyrelsens vejledning om betalingsfrister, november 2015.
En betalingsfrist på 30 dage vil i øvrigt være i overensstemmelse med Europa-Parlamentets opfordring fra 17. januar 2019, jf.
Europa-Parlamentets beslutning af 17. januar 2019 om gennemførelsen af direktiv 2011/7/EU om bekæmpelse af forsinket betaling i handelstransaktioner (2018/2056(INI)). Der er allerede i dag EU-lande, der har indført lovbestemte betalingsfrister, heriblandt Letland og Tjekkiet, der har en frist på 30 dage, jf.
Europa-Kommissionens publikation »Business-to-business transactions: a comparative analysis of legal measures vs. soft-law instruments for improving payment behavior«, den 8. august 2018.
 Socialistisk Folkeparti ønsker således, at Danmark følger trop og tilslutter sig de anbefalinger og eksempler, der ses i andre europæiske lande.
Skriftlig fremsættelse Theresa Berg Andersen (SF):
 Som ordfører for forslagsstillerne tillader jeg mig herved at fremsætte:
 Forslag til folketingsbeslutning om loft over betalingsfrister mellem virksomheder.
(Beslutningsforslag nr.
B 100) Jeg henviser i øvrigt til de bemærkninger, der ledsager forslaget, og anbefaler det til Tingets velvillige behandling.
