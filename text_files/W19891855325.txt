 En sparekasse, der anvendte lagerprincippet ved opgørelse af  

 værdipapirbeholdninger, blev ikke anset berettiget til at nedskrive  

 obligationer med børskurs over pari til pari.
 A Sparekasse klagede for skatteåret 1986/87 over, at amtsligningsrådet  

 ikke havde godkendt nedskrivning til pari på 6.247.055 kr. af obligationer,  

 der pr. 31. december var børsnoteret over pari.
Det fremgik af sagen, at sparekassen anvendte lagerprincippet for  

 fondsbeholdninger, dvs. at årets kurssvingninger normalt indgik i den  

 skattepligtige indkomst, uanset realisationstidspunktet.
For skatteåret  

 1986/87 var obigationer, der ved offentlig notering var kursansat over pari,  

 imidlertid ved den skønsmæssige lageropgørelse pr. 31. december 1985 optaget  

 til pari kurs.
De omhandlede obligationer var i årsregnskabet optaget til  

 børskurs, og kursnedskrivningen fra børskurs til pari kurs androg 6.247.055  

 kr.
 Amtsligningsrådet havde nægtet at godkende den således foretagne  

 nedskrivning, idet den ikke fandtes forenelig med anvendelse af  

 lagerprincippet.
 Sparekassens repræsentant anførte, at såfremt obligationer skulle optages  

 til en værdi udover pari kurs, ville der ske en beskatning af højst usikre  

 værdiforskydninger, som ville stride imod de fiskale grundprincipper, der var  

 indeholdt i statsskattelovens § 5. En opskrivning udover obligationernes  

 pari-værdi kunne ikke betragtes som skattepligtig handelsfortjeneste, men  

 alene som en formueforøgelse, der ville indebære en yderst risikofyldt  

 værdiansættelse.
Landsskatteretten fandt efter det oplyste, at forudsætningen for og  

 baggrunden for anvendelsen af lagerprincippet vil være, at årets  

 kurssvingninger påvirker indkomsten, uanset om de noterede kurser på  

 statusdagen er over eller under pari.
Den ansatte indkomst blev derfor  

 stadfæstet.
