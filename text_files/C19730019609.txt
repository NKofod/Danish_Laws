 (Til samtlige fjerkræslagterier og -konservesfabrikker autoriseret til  

 eksport til EF-medlemslande).
 Ved hoslagt at fremsende eksemplarer af formular til helbredsattest, jfr.  

 § 2 i den på bagsiden af formularen aftrykte bekendtgørelse nr. 397 af 29.  

 juni 1973 om helbredskontrol med personer beskæftiget ved fjerkræslagterier  

 og -konservesfabrikker, henleder man opmærksomheden på følgende:
A.
Alle personer, der på virksomheder autoriseret til eksport til  

 EF-medlemslande er beskæftiget med erhvervsmæssig udvinding, bearbejdelse  

 eller forarbejdning af fjerkrækød og fjerkrækødprodukter eller transport af  

 disse levnedsmidler i uemballeret stand, skal underkastes helbredskontrol for  

 nærmere i bekendtgørelsens § 3 angivne sygdomme.
Kun personer, for hvilke der  

 foreligger tilfredsstillende helbredsattest, må beskæftiges med det  

 heromhandlede arbejde.
 Pligten til at lade sig underkaste helbredskontrol og dermed til at  

 præstere tilfredsstillende helbredsattest omfatter også de kontrollerende  

 dyrlæger og tilsynsassistenter, men ikke de i bekendtgørelsens § 1, stk. 2,  

 omhandlede personer.
 Det bemærkes, at helbredskontrollen ikke omfatter personale på  

 virksomheder, der kun er autoriseret til at slagte fjerkræ eller tilvirke  

 konserves eller andre levnedsmidler af fjerkræ til salg på hjemmemarkedet  

 eller til tredjelande.
B.
Alle personer, der antages til at udføre arbejde som anført under A,  

 skal inden 14 efter ansættelsen ved henvendelse til deres sædvanlige læge  

 foranledige, at der til virksomheden afleveres en helbredsattest på en  

 formular som vedlagte.
Yderligere eksemplarer af formularen kan rekvireres af  

 virksomheden fra veterinærdirektoratet.
Virksomheden skal udfylde afsnit A.  

 og pålægge den, der skal undersøges, at udfylde afsnit B. inden besøg hos  

 lægen.
C.
Personale, der allerede er ansat ved bekendtgørelsens ikrafttræden,  

 skal ligeledes underkastes helbredskontrol.
Med henblik på at sikre en  

 praktisk afvikling af det tidligere ansatte personales helbredsundersøgelser  

 vil virksomhederne modtage nærmere meddelelse fra veterinærdirektoratet om  

 tilrettelæggelsen heraf.
D.
Udgifterne til helbredsundersøgelser samt til embedslægernes medvirken,  

 jfr. bekendtgørelsens § 4, skal afholdes af de autoriserede virksomheder, men  

 det bemærkes, at landbrugsministeriet i henhold til § 1, stk. 1, i lov nr.  

 346 af 6. december 1961 om statens overtagelse af visse udgifter ved  

 offentlig kontrol i forbindelse med udførsel af landbrugsprodukter vil lade  

 afgiften afholde helt eller delvis af statskassen i overensstemmelse med de  

 til enhver tid gældende regler for statens overtagelse af kontroludgifter.
Honoraret for helbredsundersøgelser er pr. undersøgelse fastsat til 11 kr.  

 + tillæg efter de for statens honorarer gældende regler, for tiden 62 pct. +  

 292,4 pct.
Totalbeløbet forhøjes eller nedsættes til nærmeste halve eller  

 hele kronebeløb.
Man skal henstille til virksomhederne, at de samtidig med  

 udleveringen af attestformularen udleverer den pågældende en til vedkommende  

 læge udstedt, krydset check på honorarbeløbet, hvis ikke anden betalingsform  

 aftales med lægen.
Eventuelt bør tillige særlig kvittering afgives.
 Honoraret til embedslægen er fastsat til 3 kr. + tillæg efter de for  

 statens honorarer gældende regler, for tiden 62 pct. + 292,4 pct., pr. ansat.
E.
Som det fremgår af bekendtgørelsens § 2, vil de af vedkommende læge  

 udfærdigede attester blive fremsendt til virksomheden gennem embedslægen,  

 hvorefter virksomheden skal opbevare attesterne i et særligt arkiv.  

 Opmærksomheden henledes på, at en ansat inden for et halvt år efter at  

 vedkommende har forladt virksomheden har krav på, at attesten overføres til  

 et nyt arbejdssted, der er autoriseret som anført under A.
Forinden attesten  

 kan indgå i det nye arbejdssteds arkiv, skal attesten forelægges embedslægen  

 til påtegning.
F.
Helbredskontrollen omfatter bl.a. bakteriologiske undersøgelser for de  

 tarmbakterier, der kan fremkalde de i bekendtgørelsens § 3 omhandlede mave-  

 og tarmsygdomme.
De nævnte undersøgelser skal foretages af statens  

 seruminstitut, og der skal derfor for hver person, der underkastes  

 helbredskontrol, til instituttet indsendes en prøve af den pågældendes  

 afføring.
Prøven skal indsendes i særlige prøveglas, der emballeres i  

 seruminstituttets standardemballage for fæcesprøver og vedlægges den  

 ledsagende formular i udfyldt stand.
Indsendelse skal foretages af undersøgte  

 selv, medmindre virksomheden påtager sig indsendelsen.
Såvel prøveglas med  

 dertil hørende formular som standardemballage vil blive udleveret af den  

 læge, der foretager den kliniske undersøgelse.
G.
Virksomhederne har ansvaret for, at kun personer, der har  

 tilfredsstillende helbredsattest, beskæftiges ved de under A., stk. 1, nævnte  

 arbejder, og det er virksomhedernes pligt i medfør af bekendtgørelsens § 5 at  

 foranledige lægeundersøgelse foretaget i de tilfælde, hvor der er rimelig  

 grund til at formode, at en ved sådant arbejde beskæftiget person lider eller  

 har lidt af en af de i bekendtgørelsens § 3 nævnte sygdomme.
 Landbrugsministeriet, den 21. august  

 1973.
 P.M.V.
Vald.
Hornslet.
/J.
Madelung.
