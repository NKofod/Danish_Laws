Skriftlig fremsættelse (14. december 2011) Justitsministeren (Morten Bødskov) Herved tillader jeg mig for Folketinget at fremsætte:
Forslag til lov om ændring af retsplejeloven, lov om erstatning fra staten til ofre for forbrydelser, lov om retsafgifter og lov om Haagerbørnebeskyttelseskonventionen (Adgang til at en dommer m.v. kan færdigbehandle sager, der er påbegyndt, før den pågældende skal fratræde på grund af alder, visse ændringer af reglerne om behandling af sager om mindre krav, udelukkelse af sigtedes adgang til at være til stede under indenretlige videoafhøringer af børn m.v.) (Lovforslag nr.
L 58) Lovforslaget indeholder en række forskellige ændringer af navnlig retsplejeloven.
 Det foreslås med lovforslaget at styrke Tinglysningsretten med oprettelse af en yderligere dommerstilling.
Det foreslås endvidere, at der gives mulighed for, at dommere og andre personer, der udøver dømmende myndighed, kan færdigbehandle sager, i hvilke mundtlig forhandling er påbegyndt, før de pågældende dommere mv. falder for en bestemt aldersgrænse.
Lovforslaget har særligt baggrund i en konkret straffesag, der måtte gå om, fordi dommeren nåede den pligtige afgangsalder, før sagen blev afsluttet.
 Som konsekvens af en ekstern analyse gennemført i foråret 2011 af det lokale ledelsesrum i politikredsene foreslås det endvidere at ophæve bestemmelsen i retsplejeloven om, at vicepolitidirektøren i politidirektørens fravær har den øverste ledelse af politiet i politikredsen.
Yderligere foreslås det at ændre retsplejeloven, således at kravet om angivelse af en postadresse i Danmark i stævninger, ankestævninger, svarskrifter og betalingspåkrav ændres til et krav om angivelse af en postadresse i Den Europæiske Union.
Samtidig foreslås det at ophæve kravet i lov om Haagerbørnebeskyttelseskonventionen om angivelse af en person her i landet, hvis rekvirenten i sager omfattet af loven har bopæl i udlandet.
 I lovforslaget foreslås der herudover nogle mindre justeringer af reglerne i retsplejelovens kapitel 39 om behandling af sager af mindre værdi (småsager) i lyset af de erfaringer, der er opnået i praksis, siden reglerne trådte i kraft den 1. januar 2008.
 På baggrund af en henvendelse fra Domstolsstyrelsen foreslås det at justere reglerne om småsagsproces på følgende punkter:
 Udvidelse af adgangen til at afholde et forberedende retsmøde forud for hovedforhandlingen og mulighed for telefonisk deltagelse i forberedende retsmøder  Præcisering af virkningerne af udeblivelse under hovedforhandlingen  Virkningerne af udeblivelse under anke  Anvendelse af stævningsblanket  Opgørelsen af sagens værdi i lejesager.
 Lovforslaget indebærer endvidere, at der indsættes en udtrykkelig bestemmelse i retsplejeloven om, at sigtede  på linje med, hvad der gælder i dag for så vidt angår udenretlige afhøringer  ikke har adgang til at overvære et retsmøde, hvor afhøring af et barn optages på video (videoafhøring).
Med lovforslaget foreslås det desuden, at det i retsplejelovens § 767, stk. 2, præciseres, at retten ikke blot i domsmandssager og nævningesager, men også i tilståelsessager kan bestemme, at en varetægtsfængsling eller en foranstaltning skal fortsætte uden yderligere forlængelser, indtil der er afsagt dom i sagen.
I tilståelsessager vil varetægtsfængsling mv. indtil dom forudsætte, at anklagemyndigheden har anmodet om retsmøde med henblik på sagens behandling som tilståelsessag i medfør af § 831, og at retten har fastsat tidspunkt for retsmødet.
 Endvidere foreslås offererstatningsloven ændret således, at det kommer til at fremgå, at Erstatningsnævnets formand og dennes suppleant skal være landsdommere.
Det foreslås herudover at ændre lov om retsafgifter, så aktindsigt i form af fotokopi eller lignende af indførsler i retsbøgerne, anklageskrifter, retsmødebegæringer og politirapporter, der udfærdiges af politiet, fritages for afgift, således at der ikke skal opkræves afgift, når politiet og anklagemyndigheden meddeler aktindsigt i disse dokumenter.
Endelig foreslås det, at attester mv., der bestilles af en bobehandler til brug ved behandlingen af et ægtefælleskifte, gøres afgiftsfri.
 Lovforslaget indeholder endvidere nogle konsekvensændringer som følge af forskellige lovændringer mv.
De dele af lovforslaget, der omhandler oprettelse af en yderligere dommerstilling ved Tinglysningsretten og ophævelse af bestemmelsen om, at vicepolitidirektøren i politidirektørens fravær har den øverste ledelse af politiet i politikredsen, er  i lyset af, at det ikke har været muligt at færdiggøre disse dele af lovforslaget tidligere  sendt i høring kort før fremsættelsen med høringsfrist til den 6. januar 2012. Justitsministeriet forventer, at høringssvar og høringsnotat vil kunne foreligge inden 1. behandlingen af lovforslaget.
Et supplerende høringsnotat vil således blive fremsendt hurtigst muligt efter høringsfristens udløb.
 Idet jeg i øvrigt henviser til lovforslaget og de ledsagende bemærkninger, skal jeg hermed anbefale lovforslaget til det Høje Tings velvillige behandling.
