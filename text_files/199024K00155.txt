Nr BTL 155 Betænkning over Forslag til lov om uddannelse af pædagoger   

 Nr L 155 1990-91, 2. samling Afgivet af Uddannelsesudvalget Afgivet: 19910521 Udvalget har behandlet lovforslaget i en række møder og har herunder stillet spørgsmål til undervisnings- og forskningsministeren, som denne har besvaret skriftligt.
 Nogle af udvalgets spørgsmål og ministerens besvarelse heraf er optrykt  

 som bilag til betænkningen.
 Endvidere har udvalget modtaget skriftlige og/eller mundtlige henvendelser  

 fra:
Børne- og Ungdomspædagogernes Landsforbund (BUPL), Daginstitutionernes Lands-Organisation, Forældrerådet ved Den Integrerede Institution Sjælør Boulevard, Valby, Landsforeningen af Bestyrelser for Børnehave- og Fritidspædagogseminarier, Landsforeningen af bestyrelser for de Socialpædagogiske Seminarier, Landsforeningen af Forældre til Børn i Daginstitutioner, FOLA, Landsforeningen Danske Klubfolk (LDK), Landsforeningen for Socialpædagoger (LFS), Pædagogisk Medhjælperforbund, Pædagogstuderendes Landsråd, Rektorforsamlingen for Børnehave- og Fritidspædagogseminarierne, Rektorforsamlingen for de Socialpædagogiske Seminarier, Seminarielærerforeningen (SLF), Socialpædagogernes Landsforbund (SL) og Socialpædagogisk Forum.
 Der er af undervisnings- og forskningsministeren stillet ændringsforslag,  

 hvorom henvises til de ledsagende bemærkninger.
 Herefter indstiller udvalget lovforslaget til vedtagelse med  

 de af undervisnings- og forskningsministeren stillede ændringsforslag.
 Udvalget ønsker at udtale følgende:
Der har i udvalget under drøftelsen af lovforslagets § 9 været enighed om,  

 at en repræsentant for lærerne og en repræsentant for de studerende bør  

 tiltræde statsseminariernes bestyrelser som tilforordnede.
Såfremt det lokalt  

 besluttes, får repræsentanterne for medarbejderne og for de studerende fuldt  

 medlemskab af bestyrelserne.
Tilsvarende gælder for de private seminarier.  

 Ministeren har tiltrådt dette.
 Med ændringsforslag nr. 5 har udvalget ønsket at præcisere, hvori  

 bestyrelsens ansvar over for ministeren består, og hvilke muligheder  

 ministeren har for at gribe ind over for en bestyrelse i de særlige  

 situationer, hvor dette måtte vise sig nødvendigt, f.eks. i form af et  

 interimstyre, effektueret ved, at ledelsen af et nærtliggende seminarium  

 midlertidigt overtager ledelsen.
Udvalget har drøftet eventuelle problemer i forbindelse med  

 tilvejebringelse af et tilstrækkeligt antal praktikpladser på  

 handicapområdet.
Udvalget har taget til efterretning, at amtskommunerne og  

 kommunerne på forhånd har erklæret sig rede og i stand til at indfri den  

 forpligtelse til at stille et tilstrækkeligt antal egnede praktikpladser til  

 rådighed, som påhviler dem efter lovforslagets § 14.
Udvalget har samtidig noteret sig, at undervisnings- og  

 forskningsministeren på grundlag af oplysninger fra de kommunale  

 organisationer har oplyst, at praktikantstillingerne vil blive etableret dels  

 ved time- eller stillingskonvertering i forbindelse med naturlig afgang, dels  

 ved, at der, hovedsageligt på det amtslige område, vil blive afsat midler  

 centralt i det enkelte amt til finansiering af praktikantstillinger.
Ved den  

 sidstnævnte puljeløsning opnås, at praktikanter kan placeres også på de små  

 institutioner.
Udvalget har drøftet spørgsmålet om tilvejebringelse af praktikpladser på  

 selvejende institutioner og er af den opfattelse, at det som udgangspunkt er  

 frivilligt for den enkelte selvejende institution, om den vil indgå i  

 praktikordningen.
Forpligtelsen til at tilvejebringe praktikpladser påhviler  

 alene amtskommuner og kommuner.
Men indgår en selvejende institution aftale  

 om at modtage studerende i praktik med den kommune eller den amtskommune,  

 hvormed institutionen har driftsoverenskomst, kan det naturligvis stilles som  

 et vilkår, at institutionen samtidig tager praktikanter.
En sådan aftale kan  

 f.eks. indeholde pligt til at modtage den praktikant, institutionen får  

 anvist, jf. lovforslagets § 19. Institutionen må altså i så fald give afkald  

 på at kunne følge den almindelige ansættelsesprocedure, når det gælder  

 ansættelse i praktikantstillinger.
Undervisnings~ og forskningsministeren er  

 enig i denne opfattelse.
 Udvalget har drøftet forsøgs- og udviklingsarbejde på seminarierne og har  

 noteret sig, at ministeren efter lovforslagets § 5, og parallelt med andre  

 uddannelseslove, i særlige tilfælde kan tillade fravigelser fra lovforslagets  

 bestemmelser i denne forbindelse.
Udvalget har drøftet opstignings- og uddannelsesmulighederne for den store  

 gruppe af uuddannede på det pædagogiske arbejdsmarked.
Lovforslaget omhandler  

 ikke dette spørgsmål, idet kursusvirksomhed af denne art er et kommunalt  

 anliggende.
Udvalget har derfor fået ministerens tilsagn om, at denne vil  

 opfordre de kommunale arbejdsgivere til at indlede drøftelser med de  

 uuddannedes organisationer om spørgsmålet, og at Undervisnings- og  

 Forskningsministeriet i givet fald er indstillet på at deltage i sådanne  

 drøftelser.
 Et flertal (udvalget med undtagelse af Fremskridtspartiets medlem) ønsker  

 desuden at udtale:
Flertallet har drøftet lovforslagets fagrække, jf. § 2, stk. 2. Da alle  

 pædagoger må være forberedt på at møde mennesker fra forskellige etniske  

 grupper og kulturer i institutionerne, er det vigtigt, at de  

 pædagogstuderende orienteres om etniske minoriteters baggrund.
Flertallet  

 ønsker at understrege, at internationaliseringen nødvendiggør, at pædagoger  

 har en viden om, hvorledes de kan arbejde med mennesker med en anden sproglig  

 og kulturel baggrund.
Denne viden må derfor formidles på seminarierne som et  

 led i uddannelsen.
Et mindretal (Socialdemokratiets medlemmer af udvalget) udtaler endvidere,  

 at mindretallet kan tilslutte sig en sammenlægning af de tre nuværende  

 pædagoguddannelser til een fælles uddannelse, fordi den vil kunne danne ramme  

 om den fælles faglige kerne i de tre nuværende uddannelser og give gode  

 muligheder for videreudvikling og videreuddannelse.
Uddannelsen vil samtidig  

 øge fleksibiliteten og omstillingsparatheden hos den pædagogiske  

 arbejdskraft.
 Den fælles pædagoguddannelse bygger således på et ønske om at etablere en  

 bredere grunduddannelse, hvor den senere specialisering vil være knyttet til  

 den fremtidige placering på arbejdsmarkedet med voksende behov og mulighed  

 for efter- og videreuddannelse.
Mindretallet lægger vægt på betænkningens forslag om, at mindst eet af  

 praktikopholdene bliver inden for specialområdet, jf. betænkning nr. 1213,  

 1990, »En fælles pædagoguddannelse«.
Det er klart nødvendigt for at  

 tilgodese de specielle krav, der stilles til medarbejdere i institutioner for  

 mennesker med psykiske og fysiske handicap.
I debatten om den lønnede praktik har mindretallet været mest optaget af  

 at fastholde det uddannelsesmæssige perspektiv.
I denne forbindelse vil  

 mindretallet fremhæve ministerens besvarelse af udvalgets spørgsmål 12,  

 hvoraf det fremgår, at de studerende i praktikperioderne indkaldes til  

 »teoriindkald« i en uge under øvelsespraktikken og i 2 uger i hver  

 af de lønnede praktikperioder.
Mindretallet vil samtidig fremhæve, at  

 ministeren har bekræftet, at praktikantstillingerne vil blive etableret i  

 forbindelse med naturlig afgang.
Mindretallet glæder sig over, at der med de stillede ændringsforslag opnås  

 lovhjemmel for de demokratiske indflydelseskanaler for de studerende og for  

 medarbejderne.
Mindretallet så helst, at de studerende og medarbejderne  

 direkte i lovteksten var hjemlet stemmeret i bestyrelsen, men har accepteret  

 et kompromis, der fastlægger denne mulighed lokalt.
Lovforslaget om en fælles pædagoguddannelse løser ikke det  

 uddannelsesmæssige problem for de op mod 20.000 uuddannede på det pædagogiske  

 arbejdsmarked.
Mindretallet konstaterer med tilfredshed, at ministeren har  

 givet tilsagn om at søge nedsat et udvalgsarbejde om dette spørgsmål mellem  

 de kommunale organisationer, parterne på arbejdsmarkedet og Undervisnings- og  

 Forskningsministeriet.
 Mindretallet kan på baggrund af de resultater, der er opnået under  

 udvalgsarbejdet, indstille lovforslaget til vedtagelse.
 Et andet mindretal (Socialistisk Folkepartis medlemmer af udvalget) ønsker  

 endvidere at udtale følgende:
 Mindretallet noterer med tilfredshed, at det i løbet af udvalgsarbejdet  

 med en række ændringsforslag er lykkedes at forbedre det oprindelige  

 lovforslag på en række punkter, som er væsentlige for mindretallet.
Der har været enighed om, at en repræsentant for lærerne og en  

 repræsentant for de studerende bør tiltræde bestyrelserne som tilforordnede.  

 Mindretallet finder det naturligt, at disse repræsentanter får fuldt  

 medlemskab af bestyrelsen.
Dette er overladt til lokal beslutning, og det  

 forventer mindretallet vil ske.
Bestyrelsen godkender seminariets studieordning efter forslag fra rektor.  

 Mindretallet understreger, at denne bør udarbejdes i samarbejde med  

 seminariets lærere og studerende.
Mindretallet er ligeledes tilfreds med, at  

 der ved hvert seminarium nedsættes medarbejderråd og studerendes råd.
Det har  

 været et stærkt ønske for mindretallet fortsat at have et uddannelsesråd til  

 afløsning af de to nuværende råd.
Derfor er det tilfredsstillende, at der  

 oprettes et seminarieråd, der kan rådgive ministeren om seminariernes  

 forhold.
 Alle pædagoger må være forberedte på at møde og skulle arbejde med  

 mennesker fra forskellige etniske grupper og kulturer i institutionerne.  

 Derfor er det vigtigt, at de studerendes undervisning omfatter orientering om  

 de etniske minoriteters baggrund.
 Mindretallet lægger vægt på, at seminarierne deltager aktivt i forsøgs- og  

 udviklingsarbejde på det pædagogiske og sociale område og bemærker i den  

 forbindelse, at der permanent er afsat 5 mio. kr. til området.
 Endelig understreger mindretallet vigtigheden af, at de studerende kan få  

 lejlighed til at afvikle deres praktisk i børnehaveklasser og  

 skolefritidsordninger, da disse områder er en vigtig del af det pædagogiske  

 arbejdsmarked.
Ændringsforslag Af undervisnings- og forskningsministeren, tiltrådt af udvalget:
Til § 9 1) I stk. 2 indsættes efter »vedtægter« ordene:  

 »og ved statsseminarier af en statut, der godkendes af undervisnings- og  

 forskningsministeren«.
 2) Stk. 3 udgår.
 Stk. 4 bliver herefter stk. 3.
Til § 10 3) I stk. 1, 3. pkt., ændres »fastlægger« til:  

 »godkender«.
 4) Stk. 2, 2. pkt., udgår.
Ny paragraf 5) Efter § 10 indsættes som ny paragraf:
 »§ 01. Bestyrelsen er over for undervisnings- og  

 forskningsministeren ansvarlig for seminariets drift, herunder for  

 forvaltningen af de statslige bevillinger.
Stk. 2. Hvis bestyrelsen ikke efterkommer påbud fra ministeren om  

 at berigtige nærmere angivne forhold, kan ministeren beslutte, 1) at bestyrelsens opgave eller dele heraf i en periode varetages af  

 personer, der udpeges af ministeren, eller 2) at bestyrelsen træder tilbage, således at en ny bestyrelse kan dannes  

 efter reglerne i seminariets vedtægter eller statut.« Til § 12 6) § 12 affattes således:
 »§ 12. Ved hvert seminarium nedsættes to råd, der  

 repræsenterer henholdsvis medarbejderne og de studerende, og som er  

 rådgivende for seminariets ledelse.
Stk. 2. Bestyrelsen kan med de to råds tilslutning beslutte, at  

 rådene tilsammen skal udgøre eet fælles råd.« Nyt kapitel 7) Efter kapitel 3 indsættes som nyt kapitel:
»Kapitel 01 Seminarierådet § 02. Undervisnings- og forskningsministeren nedsætter et  

 seminarieråd, der er rådgivende for ministeren inden for lovens område.
 Stk. 2. Seminarierådet består af direktøren for  

 Universitetsafdelingen som formand samt 13 medlemmer, der udpeges således:
1 af seminariernes bestyrelser 1 af seminariernes rektorer 1 af seminariernes lærere 1 af seminariernes studerende 1 af Amtsrådsforeningen i Danmark 1 af Kommunernes Landsforening 1 af Københavns og Frederiksberg Kommuner i fællesskab 1 af Børnesagens fællesråd 1 af Daginstitutionernes Lands-Organisation 1 af De samvirkende Invalideorganisationer 2 af de færdiguddannedes organisationer i fællesskab 1 af Danmarks Lærerhøjskole og Socialpædagogisk Højskole i fællesskab.
 Stk. 3. Rådet holder møde mindst een gang om året.
Stk. 4. Rådet fastsætter sin egen forretningsorden.« Til § 19 8) Ordene »Seminariernes rektorer« ændres til:  

 »Seminarierne«.
Til § 25 9) Stk. 3 affattes således:
 »Stk. 3. I lov om social bistand, jf. bekendtgørelse nr. 817  

 af 6. december 1990, foretages følgende ændringer:
 1. I § 14, stk. 2, udgår »om uddannelse af  

 socialpædagoger og«.
 2. § 14, stk. 3 og 4, ophæves.
 Stk. 5 og 6 bliver herefter stk. 3 og 4.
3. I § 14, stk. 6, der bliver stk. 4, ændres »stk.  

 5« til: »stk. 3«.' Bemærkninger Til nr. 1 og 2 Med ændringsforslaget ønskes det præciseret, at ministeren ikke skal  

 udpege de enkelte medlemmer af statsseminariernes bestyrelser, men at  

 bestyrelsernes sammensætning skal fremgå af en statut, der godkendes af  

 ministeren.
Til nr. 3 Med ændringen skabes en ønsket overensstemmelse med den tilsvarende  

 bestemmelse i L 98 (forslag til lov om uddannelse af lærere til folkeskolen).
Til nr. 4 Med dette ændringsforslag understreges det, at ansættelse af rektor ved et  

 privat seminarium er et anliggende, som bestyrelsen og den alene har ansvaret  

 for.
Til nr. 5 Ved ændringsforslaget er det præciseret, hvori bestyrelsens ansvar over  

 for ministeren består, og hvilke muligheder ministeren har for at gribe ind  

 over for en bestyrelse i de særlige situationer, hvor dette måtte vise sig  

 nødvendigt. Ændringsforslaget er affattet i overensstemmelse med § 10 i lov  

 nr. 210 af 5. april 1989 om erhvervsskoler.
Til nr. 6 Udgangspunktet er, at der nedsættes to råd, men bestyrelsen kan, hvis  

 rådene er enige heri, sammenlægge dem til et fælles rådgivende organ.  

 Ændringsforslaget udelukker ikke, at der kan oprettes andre rådgivende  

 organer til at varetage særlige opgaver på seminariet.
Til nr. 7 Ændringsforslaget skyldes ønsket om at opretholde et rådgivende organ for  

 ministeren, der specielt tager sig af pædagogseminariernes forhold.
Antallet  

 af medlemmer er mindre end i de nuværende uddannelsesråd, men rådets  

 sammensætning er stort set uændret.
Til nr. 8 Efter lovforslagets § 11 er ansvaret for fordelingen af de studerende  

 efter § 19 rektors.
Med den foreslåede formulering understreges samtidig, at  

 rektor kan delegere opgaven til andre på seminariet, f.eks. til et  

 praktikudvalg, som det i dag kendes på børnehave- og  

 fritidspædagogseminarierne.
Til nr. 9 Ændringsforslaget er af rent lovteknisk karakter.
Poul Andersen (S) Helle Degn (S) Pernille Forchhammer (S) Frank Jensen  

 (S) Else Marie Mortensen (S) Anne-Marie Meldgaard (S) Hanne Thanning Jacobsen  

 (SF) Holger K.
Nielsen (SF) Jette Pors (CD) nfmd.
Eva Møller (KF) Pia  

 Christmas-Møller (KF) Jens Jørgensen (KF) Anders Mølgaard (V) Hanne  

 Severinsen (V) fmd.
Køpke Christensen (FP) Ole Vig Jensen (RV) Lysholm  

 Christensen (KRF) Bilag Nogle af udvalgets spørgsmål til undervisnings- og forskningsministeren og  

 dennes besvarelse heraf:
 Spørgsmål 1:
Hvordan vil ministeren sikre, at der ikke kommer til at ske reducering i  

 bevillingerne på lønkontoen i en børnehave, der efter lovforslagets § 14 ikke  

 ønsker eller ikke findes egnet til at modtage studerende i lønnet praktik? Svar:
 Flere af de forhold på pædagogernes arbejdsmarked, der berøres af  

 indførelse af lønnet praktik, kan ifølge sagens natur først bringes endeligt  

 på plads af de parter, der dækker dette område overenskomstmæssigt, når loven  

 er vedtaget og trådt i kraft.
 De kommunale arbejdsgiverorganisationer og de faglige organisationer har  

 imidlertid forud for lovforslagets fremsættelse klart og utvetydigt  

 tilkendegivet, at de gennem deres overenskomster og via det regionale  

 samarbejde, der institueres i lovforslaget, kan tilrettelægge lønnet praktik  

 efter lovforslagets intentioner og samtidig overholde de forpligtelser, de i  

 øvrigt har efter den sociale lovgivning.
 I øvrigt kan jeg henvise til de almindelige bemærkninger s. 6, 1. spalte  

 nederst, hvor der er gjort rede for, hvordan praktikantordningen finansieres.
 Spørgsmål 2:
Vil ministeren oplyse, på hvilken måde lønsummen til en praktikant, der  

 udfører lønnet praktikarbejde f.eks. i børnehaveklasse, fremskaffes, jf.  

 lovforslagets § 14, og herunder oplyse, hvorledes lønsummen fremskaffes, når  

 børnehaveklasselederen er den eneste ansatte i børnehaveklassen? Svar:
 Jeg tillader mig at henvise til svaret på spørgsmål 1. I tilfælde, hvor  

 der måtte blive oprettet praktikantstillinger i børnehaveklasser, hvor  

 børnehaveklasselederen er eneste ansatte, må stillingen finansieres inden for  

 det kommunale budget, men på anden måde end ved timekonvertering.
 Jeg henleder i øvrigt opmærksomheden på, at uddannelsesforslaget også  

 indeholder en 12 ugers øvelsespraktik, hvor praktikanterne ikke skal have  

 løn.
 Spørgsmål 8:
Vil lovforslaget medføre sammenlægninger eller nedlæggelser af  

 seminarier? Svar:
Nej, lovens vedtagelse vil ikke nødvendiggøre seminarienedlæggelser eller  

 -sammenlægninger.
Men i etableringen af den fælles uddannelse ligger en  

 kraftig tilskyndelse til et udvidet samarbejde mellem seminarierne - også på  

 tværs af de hidtidige sektorgrænser.
 En sådan samarbejdsstruktur vil samtidig gøre det muligt, at det enkelte  

 seminarium kan udvikle og fastholde sin egen profil.
 Spørgsmål 12:
 Ministeren bedes oplyse, om de studerende fortsat vil modtage teoretisk  

 undervisning i praktikperioden.
 Svar:
Ja, det vil de.
Det er min agt også på dette punkt at følge betænkning  

 nr. 1213, når de nærmere regler om uddannelsen skal fastsættes (i henhold til  

 lovforslagets § 2, stk. 6).
 I betænkningen foreslås, at de studerende i praktikperioderne indkaldes  

 til undervisning på seminariet (»teoriindkald«) - i  

 øvelsespraktikken i en uge og i hver af de lønnede praktikperioder i 2 uger.
 Studerende i praktik vil herudover modtage undervisning og vejledning fra  

 andre ansatte på praktikstedet (den eller de »praktikansvarlige«).  

 Det forudsættes endvidere, at der er et tæt samarbejde mellem praktiksted og  

 seminarium, et samarbejde, der involverer seminariets lærere i alle  

 faggrupper.
 Den studerendes ansættelse på praktikstedet i den lønnede praktik vil kun  

 skulle omfatte 30 timer pr. uge netop for at give mulighed for at kombinere  

 praktisk arbejde med teoretiske studier.
 Spørgsmål 26:
Hvorledes tænkes samspillet mellem bestyrelsernes/rektorernes kompetence  

 og samarbejdsudvalgenes kompetence praktiseret? Svar:
Jeg har tænkt mig, at samspillet skal følge de regler, der gælder om  

 samarbejde og samarbejdsudvalg inden for staten.
Det betyder, at der normalt  

 skal nedsættes et samarbejdsudvalg ved seminariet med rektor som formand, og  

 at samarbejdsudvalget løbende skal informeres om udviklingen med hensyn til  

 seminariets arbejds- og personaleforhold, rationaliserings- og  

 omstillingsprojekter, indførelse af ny teknologi og seminariets økonomiske  

 situation.
Samarbejdsudvalget er endvidere medbestemmende ved at fastlægge  

 retningslinier for seminariets arbejds- og personaleforhold.
