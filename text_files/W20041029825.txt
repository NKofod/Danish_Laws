Ankestyrelsens principafgørelse U-6-04 om forsørgertabserstatning - periode - 10 år ad gangen - arbejdsskade Resume:
Ankestyrelsen fandt at erstatning for tab af forsørger kunne tilkendes i en periode på 10 år ad gangen.
Perioden kunne herefter forlænges ud over de 10 år på baggrund af en konkret vurdering af den efterladtes forhold.
 Ankestyrelsen ophævede derfor Arbejdsskadestyrelsens afgørelse om at den samlede periode maksimalt kunne udgøre 10 år.
 Love:
Lov om sikring mod følger af arbejdsskade - lovbekendtgørelse nr. 943 af 16. oktober 2000 - § 36, stk. 2 Sagsfremstilling:
Arbejdsskadestyrelsen anerkendte ved afgørelse af 25. november 1993 det anmeldte dødsfald som en arbejdsskade.
Den 3. marts 1994 traf Arbejdsskadestyrelsen afgørelse om erstatning for tab af forsørger til den efterladte ægtefælle for 5 år i perioden fra den 27. september 1993.
 Ved afgørelse af 4. oktober 1999 forlængede Arbejdsskadestyrelsen forsørgertabsperiodens længde med 5 år med slutdato den 27. september 2003.
Arbejdsskadestyrelsen afviste i den påklagede afgørelse yderligere forsørgertabserstatning.
Arbejdsskadestyrelsen lagde vægt på, at der efter lovens § 36, stk. 2 højest kunne ydes erstatning for tab af forsørger i en periode på 10 år.
Den efterladte ægtefælle var allerede blevet tildelt forsørgertabserstatning i sammenlagt 10 år.
 Sagen blev behandlet i principielt møde med henblik på afklaring af, hvorvidt erstatning for tab af forsørger efter lovens § 36 alene kunne tilkendes i en sammenlagt periode på i alt 10 år eller om erstatningen kunne tilkendes i flere perioder på maksimum 10 år ad gangen.
 Afgørelse:
 Ankestyrelsen hjemviste sagen til Arbejdsskadestyrelsen til ny behandling og afgørelse.
 Arbejdsskadestyrelsen skulle som 1. instans efter en konkret vurdering af den efterladte ægtefælles forhold vurdere om der var grundlag for at forlænge perioden for erstatning for tab af forsørger.
 Arbejdsskadestyrelsens afgørelse var truffet på et forkert grundlag.
Ankestyrelsen lagde vægt på, at lovens § 36, stk. 2, 2. pkt. skulle fortolkes således, at erstatning for tab af forsørger kunne tilkendes i en periode på maksimalt 10 år ad gangen.
Perioden kunne herefter forlænges på baggrund af en konkret vurdering af den efterladtes forhold.
Ankestyrelsen henviste i den forbindelse til forarbejderne til 1978-loven hvor bestemmelsen blev indført (§ 31). Det fremgik således af Betænkning vedrørende Arbejdsskadeforsikring (nr. 792, 1977) at bestemmelsen fastslår tidsbegrænsede forsørgertabserstatninger, maksimalt af perioder på 10 år.
Hermed tilsiges en mere nøjagtig og rimelig erstatningsudmåling i det enkelte tilfælde.
