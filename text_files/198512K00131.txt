Nr LSF 131 Forslag til lov om ændring af lov om midlertidig regulering af  

 boligforholdene (Skærpede regler for tvangsudlejning af tomme boliger) Fremsat af Albrechtsen (VS) Anne Grete Holmsgård (VS) Lenger (VS)  

 Elisabeth Bruun Olesen (VS) Tinning (VS) den 22. januar 1986 § 1 I lov om midlertidig regulering af boligforholdene, jfr.
 lovbekendtgørelse nr. 376 af 11. juli 1984, som ændret ved lov nr.
 618 af 19. december 1984, foretages følgende ændringer:
 1. I § 48, stk. 3, ændres »kan« til: »skal«.
 2. § 48, stk. 4, affattes således:
»Stk. 4. Kommunalbestyrelsen skal, såfremt ejeren ikke opfylder sin pligt til udlejning efter stk. 3, ved fogden lade den boligsøgende indsætte i boligen.« 3. I § 49, stk. 1, ændres »kan« til: »skal«.
§ 2 Loven træder i kraft dagen efter bekendtgørelsen i Lovtidende.
BEMÆRKNINGER TIL LOVFORSLAGET Der er tale om en uændret genfremsættelse af et senest i folketingsåret 1984-85 fremsat lovforslag, se Folketingstidende 1984-85, forhandlingerne sp. 1860 og 2991 samt tillæg A sp. 1357.
Det er nødvendigt, at boligreguleringslovens regler om tvangsudlejning af tomme (ledige) lejligheder bliver skærpet, således at kommunalbestyrelsen ikke kun har ret til (»kan«) tvangsudleje tomme lejligheder og tvangsindsætte boligsøgende, hvis den ledige lejlighed har stået tom i mere end 6 uger, men derimod får en pligt til at sørge for dette.
De nuværende regler, hvorefter kommunalbestyrelsen kun har ret til, men ikke pligt til at sørge for tvangsudlejning/tvangsindsættelse, bliver langtfra i øjeblikket brugt i tilstrækkeligt omfang til at sikre, at der ikke står massevis af lejligheder tomme, herunder ulovligt tomme.
De nuværende regler, hvorefter kommunalbestyrelsen altså har ret, men ikke pligt til at sørge for tvangsudlejningen, bliver ikke udnyttet efter lovens intentioner og slet ikke på en måde, der sikrer, at det store problem med de mange tomme lejligheder bliver løst, heller ikke selv om boligministeren med et cirkulære i juli 1981 søgte at aktivisere kommunerne noget mere.
Derfor skal tvangsudlejningsbestemmelserne strammes op, således at kommunalbestyrelserne lever op til intentionerne bag den eksisterende lovgivning.
De foreslåede ændringer af boligreguleringslovens bestemmelser om tvangsudlejning skal derfor give kommunen en pligt til at sørge for tvangsudlejningen.
Med hensyn til omfanget af tomme lejligheder henvises til bemærkningerne til det i 1981-82 (2. samling) fremsatte forslag (se Folketingstidende 1981-82 (2. samling), tillæg A sp. 1493).
Undersøgelser viste dengang, at der på landsplan fandtes flere tusinde tomme lejligheder.
Blandt de ulovligt tomme lejligheder udgør gruppen af udstykkede, men usolgte ejerlejligheder, hvoraf der fortsat findes 50.000-60.000, en stor andel.
Bemærkninger til de enkelte bestemmelser Til § 1 Til nr. 1 Ændringen giver kommunalbestyrelsen pligt (»skal«) til at sørge  

 for at anvise en boligsøgende, til hvem ejeren straks er pligtig at udleje boligen.
Til nr. 2 Ændringen giver kommunalbestyrelsen en pligt til at sørge for tvangsindsættelse af den boligsøgende i den tomme bolig, hvis ejeren ikke opfylder sin pligt til udlejning efter boligreguleringslovens § 48, stk. 3.
Til nr. 3 Kommunalbestyrelsens ret til at gribe ind ændres til en pligt til at gribe ind, når en bolig, selv om den er udlejet, står tom uden gyldig grund.
