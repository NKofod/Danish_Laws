I.
Regeringens handlingsplan.
 Regeringen fremlagde i oktober 1993 en handlingsplan vedrørende bekæmpelse  

 af vold.
 Med henblik på gennemførelse af handlingsplanens initiativer inden for  

 Justitsministeriets område fremsatte justitsministeren den 18. november 1993  

 et lovforslag om ændring af straffeloven mv.
Efter bemærkningerne til lovforslaget skal de administrative  

 retningslinier for indkaldelse til afsoning ændres således, at voldsdømte  

 på fri fod indkaldes straks efter endelig dom.
Tilsigelsesvarslet  

 nedsættes til mindst 10 dage.
Hensigten hermed er, at voldsdømte skal  

 påbegynde afsoningen senest 30 dage efter, at der foreligger  

 fuldbyrdelsesordre.
 Lovforslaget blev vedtaget den 3. maj 1994 med ikrafttræden den 1. juni  

 1994.
 Direktoratet har på den bagrund foretaget en række ændringer i  

 Justitsministeriet, Direktoratet for Kriminalforsorgens cirkulære af 26.  

 august 1983 om iværksættelse af udståelse af frihedsstraf eller forvaring mv.  

 (Kriminalforsorgens Cirkulæresamling F.1.2.).
II.
Forenkling i sagsekspeditionen.
For at sikre en hurtig indsættelse er der gennemført forenklinger i  

 anmeldelses- og tilsigelsesproceduren.
Voldsdomme på under 5 år skal ikke  

 længere sendes til direktoratet med henblik på afgørelse af afsoningssted.
I  

 stedet sendes sagerne direkte til det afsoningssted, hvor fængselsdømte fra  

 politikredsen som udgangspunkt anbringes.
Skal afsoning ske i åbent fængsel,  

 foretages tilsigelsen af fængslet.
Det tillægges afgørende vægt, at voldsdømte kan påbegynde afsoningen  

 senest 30 dage efter datoen for fuldbyrdelsesordre.
Alle ekspeditioner  

 skal derfor foretages så hurtigt som muligt, hvilket normalt vil sige samme  

 dag, hvor sagen modtages, eller senest den følgende dag.
III.
Personer omfattet af ordningen.
 Alle personer på fri fod, der fra og med den 1. juni 1994 idømmes  

 frihedsstraf for overtrædelse af straffelovens § 119 (vold eller trusler mod  

 visse persongrupper), § 123 (vold eller trusler mod vidner) eller §§ 244-246  

 (vold og legemsangreb) er omfattet af ordningen.
Personer, der ved samme dom tillige er dømt for andre end de nævnte  

 bestemmelser, er også omfattet.
Dette gælder, selv om det må antages, at  

 overtrædelsen af en af de nævnte bestemmelser ikke har vejet tungest ved  

 strafudmålingen.
Endvidere er personer, der er dømt for forsøg på eller  

 medvirken til overtrædelse af de nævnte bestemmelser, omfattet.
IV.
Unge under 18 år.
 Domfældte under 18 år, der skal udstå hæfte- eller fængselsstraf, skal  

 altid anmeldes til direktoratet, der træffer afgørelse om anbringelsessted,  

 jf. cirkulære af 8. oktober 1991 om behandlingen af 15-17 årige, der  

 anbringes i kriminalforsorgens anstalter og arresthusene samt  

 iværksættelsescirkulæret, § 1, stk. 3.
 Det forudsættes, at ekspeditionen foretages straks efter, at  

 fuldbyrdelsesordre foreligger.
V.
Flere domme.
 Uanset at en voldsdømt i forvejen er idømt anden straf, som ikke er  

 afsonet, skal den pågældende tilsiges til at møde til afsoning af voldsdommen  

 senest 30 dage efter datoen for fuldbyrdelsesordre.
 VI. Ændring af afsoningssted.
Den myndighed, der foretager tilsigelsen, kan træffe afgørelse om ændring  

 af afsoningssted, hvis der foreligger ekstraordinære omstændigheder.
Det  

 forudsættes, at det ny afsoningssted kan modtage den domfældte inden for den  

 fastsatte frist på 30 dage fra datoen for fuldbyrdelsesordre.
Er det ikke  

 muligt, forelægges sagen straks direktoratet, 2. kontor.
Ansøgninger om  

 ændring af afsoningssted tillægges som udgangspunkt ikke opsættende virkning.
VII.
Udsættelse og benådning.
Kompetencen til at træffe afgørelse om udsættelse ligger fortsat hos  

 politiet.
Ansøgninger om udsættelse eller benådning skal tillægges opsættende  

 virkning, medmindre en ansøgning tidligere er afslået, jf. retsplejelovens §  

 1001, stk. 3. Ansøgninger om udsættelse skal kun imødekommes, når der  

 foreligger helt ekstraordinære omstændigheder.
Der vedlægges en vejledning  

 vedrørende udsættelse med afsoning af voldsdomme. (* 2) Ansøgninger om udsættelse og benådning skal hastebehandles således, at 30  

 dages reglen så vidt muligt kan overholdes.
Klagesager skal forelægges  

 Justitsministeriet (DfK, 2. kontor), hurtigst muligt og gerne ved brug af  

 telefax.
 Politiet skal straks underrette afsoningsstedet, hvis det står klart, at  

 en indkaldelse til afsoning bortfalder som følge af behandling af en  

 ansøgning om udsættelse eller benådning.
Har en verserende sag om udsættelse eller benådning medført bortfald af en  

 tilsigelse, skal den pågældende - i tilfælde af afslag - tilsiges hurtigst  

 muligt på ny.
Ny tilsigelse kan ske med 10 dages frist.
VIII.
Manglende fremmøde.
 Hvis en voldsdømt ikke giver møde i overensstemmelse med tilsigelsen, skal  

 afsoningsstedet samme dag underrette politiet, som herefter forudsættes at  

 iværksætte eftersøgning med henblik på anholdelse til afsoning.
IX.
Indberetning.
A.
Indberetning om hver enkelt sag.
Det er vigtigt, at direktoratet kan følge med i, hvor mange  

 fængselsstraffe der idømmes, og i hvilken institution, de domfældte  

 anbringes.
Da voldsdømte på fri fod med straffe på under 5 år ikke længere  

 skal anmeldes til direktoratet, er det nødvendigt, at direktoratet på anden  

 måde får oplysning om hver enkelt sag.
Man skal derfor anmode politiet om  

 fortsat at udfylde og indsende blanket 1 i formularsæt DfK 27 til  

 direktoratet, 2. kontor.
På blanketten skal det anføres, til hvilket  

 afsoningssted sagen er sendt.
Blanketten skal straks indsendes i forbindelse  

 med ekspeditionen af hver enkelt voldssag.
Direktoratet er opmærksom på, at  

 formularsættes ikke er lavet med henblik på en sådan indberetning.
Et mere  

 hensigtsmæssigt indberetningssystem vil blive overvejet i forbindelse med en  

 forestående revision af formularsættet.
B.
Indberetning om ordningen.
For at ordningen med hurtig indsættelse af voldsdømte nøje kan følges,  

 anmodes arresthusene og fængslerne om at udfylde et indberetningsskema, når  

 en voldsdømt indsættes fra fri fod.
Det gælder også ved anholdelse fra fri  

 fod i tilfælde af udeblivelse fra afsoning.
Skemaerne bedes sendt til  

 direktoratet, statistikenheden, ved udgangen af hvert kvartal.
Der vedlægges  

 et antal eksemplarer af skemaet, idet man skal anmode institutionerne om at  

 kopiere det nødvendige antal (* 2). Ordningen med den her nævnte indberetning  

 gælder foreløbig indtil 1. januar 1995.
X.
Ekspedition af sagerne.
 Hvordan sagerne skal ekspederes, afhænger som udgangspunkt af den  

idømte strafs art og længde.
A.
Fængselsstraf - Politikredsene 9-54 A. 1. Domme med fængselsstraf på 60 dage og derunder.
 A.1.1. Anbringelsessted.
Som udgangspunkt skal voldsdomme på 60 dage og derunder afsones i det  

 lokale arresthus.
I enkelte kredse kan anbringelse dog ske i et arresthus i  

 en anden politikreds eller i et åbent fængsel.
Af vedlagte oversigt om  

 anbringelse af voldsdømte fremgår, hvor voldsdømte fra de forskellige  

 politikredse som udgangspunkt skal anbringes (* 2).
Straks efter at fuldbyrdelsesordre foreligger, retter politiet henvendelse  

 til det arresthus (evt. statsfængsel), hvor korttidsafsonere fra  

 politikredsen anbringes, for at få oplyst en mødedag.
For at spare tid kan  

 henvendelsen eventuelt ske telefonisk.
Politiet udfylder de relevante rubrikker i formularsæt DfK 27. Blanket 1  

skal sendes til direktoratet, 2. kontor, der blandt andet skal bruge  

 blankettens oplysninger ved udarbejdelse af statistik.
På blanketten anføres  

 afsoningsstedet.
Blanket 2 i formularsættet sendes som udgangspunkt sammen  

 med sagens akter til afsoningsstedet. (Blanket 2 skal sendes til arresthuset,  

 selv om det af formularen i dens nuværende udformning fremgår, at den skal  

 sendes til »statsfængsel«). Det kan dog lokalt aftales mellem  

 politi og arresthus, at blanket 2 og sagens akter ikke skal fremsendes.  

 Arresthuset skal dog altid have et eksemplar af domsudskriftet.
Hvis der resterer mindre end 30 dage til løsladelsen, skal formularsæt DfK  

 27 ikke benyttes.
I stedet skal blanket DfK 29, der bruges i alle sager, hvor  

 der resterer mindre end 30 dage til løsladelsen, jf. iværksættelsescirkulæret  

 § 1, stk. 4, sendes til direktoratet, statistikenheden.
 Har den domfældte ophold eller bopæl i en anden politikreds, sendes sagen  

 straks dertil til videre ekspedition.
Arresthuset (evt. statsfængslet) skal modtage den domfældte til afsoning  

 inden for 30 dage fra datoen for fuldbyrdelsesordre.
Hvis dette ikke er  

 muligt, skal afsoningsstedet skaffe en plads i et arresthus eller et åbent  

 fængsel, således at afsoning kan påbegyndes inden for den fastsatte frist.  

 Politimesteren/arrestinspektøren kan bestemme, at opgaven med at skaffe en  

 afsoningsplads varetages af politiet.
 Kan der ikke skaffes en plads, således at afsoning kan iværksættes inden  

 for fristen på 30 dage, skal sagen straks forelægges direktoratet, 2. kontor  

 med indstilling om, hvordan det konkrete pladsproblem eventuelt kan løses.
 A.1.2. Tilsigelse.
Politiet tilsiger den domfældte, når arresthuset har oplyst en mødedag.  

 Dette gælder dog ikke, hvis det lokalt er aftalt, at tilsigelser foretages af  

 arresthuset.
I så fald sendes sagen straks til arresthuset, som tilsiger.  

 Tilsigelse kan ske med en frist på mindst 10 dage men bør - forudsat at 30  

 dages reglen overholdes - så vidt muligt ske med en længere frist.
Herved  

 begrænses risikoen for, at en tilsigelse bortfalder, fordi en ansøgning om  

 udsættelse eller benådning ikke kan nå at blive behandlet.
Tilsigelsen kan eventuelt formuleres således, at der skal gives møde på et  

 nærmere angivet sted, f. eks. på afsoningskontoret eller i et arresthus, hvor  

 der vil blive givet nærmere besked om, hvor straffen skal afsones.
På  

 tilsigelsesblanketten anføres det i så fald, at afsoningen skal ske i  

 arresthus efter politiets eller arresthusets nærmere bestemmelse.  

 Fremgangsmåden forudsætter, at man har sikret sig, at der kan skaffes en  

 plads.
Er det bestemt, at afsoning undtagelsesvis skal ske i åbent fængsel,  

 foretager politiet tilsigelse.
Det kan dog aftales mellem politiet og det  

 åbne fængsel, at fængslet tilsiger.
Tilsigelse af voldsdømte sker ved anvendelse af en særlig blanket (blanket  

 DfK 157), der kan rekvireres fra Statsfængslet i Nyborg.
Hvis det findes  

 hensigtsmæssigt, kan tilsigelse i stedet ske ved anvendelse af en blanket,  

 som institutionen selv udfærdiger.
Blanketten skal dog indeholde de  

 oplysninger, som fremgår af blanket 157.
 A.2. Domme med straf over 60 dage, men under 5 år.
Det afgørende er længden af den idømte straf og ikke den forventede  

 afsoningstid.
Det gælder dog ikke, hvis der - f. eks. på grund af  

 varetægtsfradrag - resterer mindre end 30 dage til løsladelsen, herunder  

 prøveløsladelse efter straffelovens § 38, stk. 1. I så fald behandles sagen  

 efter reglerne under A.1.
 A.2.1. Ekspedition hos politiet.
Politiet sender sagen til det åbne fængsel, hvor domfældte fra  

 politikredsen som udgangspunkt anbringes.
Der henvises til vedlagte oversigt  

 over, hvortil hver enkelt politikreds skal sende voldsdomme (* 2).
 Fremsendelsen til fængslet skal ske straks efter, at der foreligger  

 fuldbyrdelsesordre, og uanset eventuel verserende ny straffesag.
 Ved fremsendelsen udfyldes de relevante rubrikker i formularsæt DfK 27.
Blanket 1 skal sendes til direktoratet, 2. kontor, der blandt andet  

 skal bruge blankettens oplysninger ved udarbejdelse af statistik.
På  

 blanketten anføres det afsoningssted, hvortil sagen er sendt.
Resten af formularsættet sendes til fængslet.
Sagens akter vedlægges  

 formularsættet.
 Har den domfældte bopæl eller ophold i en anden politikreds, sendes sagen  

 straks dertil til videre ekspedition.
 A.2.2. Ekspedition i det åbne fængsel.
 A.2.2.1. Afgørelse om afsoningssted.
Fængslet tager hurtigst muligt stilling til, om anbringelse er  

 utilrådelig, jf. § 3 i anbringelsescirkulæret.
Fængslet trækker en  

 kriminalregisterudskrift for blandt andet at få oplysninger om et eventuelt  

 tidligere afsoningssted og uafsonede domme.
Hvis der er tvivl om, hvor  

 afsoning bør ske, udsættes afgørelsen om afsoningssted, indtil akterne fra et  

 eventuelt tidligere afsoningssted er rekvireret.
Akterne vedrørende den  

 tidligere afsoning kan eventuelt indhentes telefonisk eller ved brug af  

 blanket 7 i formularsæt DfK 27, som eventuelt kan sendes pr. telefax.
Findes anbringelse i åben anstalt utilrådelig, sendes sagen straks til  

 direktoratet, 2. kontor, der afgør spørgsmålet om afsoningssted.
Ved  

 fremsendelsen afgives en indstilling om afsoningssted.
Indstillingen skal  

 indeholde en nærmere begrundelse for, hvorfor anbringelse i åbent fængsel  

 findes utilrådelig.
Med sagens akter vedlægges blanket 2-8 (eventuelt excl.  

 blanket 7) fra formularsæt DfK 27.
Træffer direktoratet afgørelse om afsoning i lukket fængsel eller  

 arresthus, ekspederes sagen efter reglerne i §§ 5-8 i  

 iværksættelsescirkulæret.
Det forudsættes, at ekspeditionerne fremmes mest  

 muligt.
 A.2.2.2. Hvis anbringelse ikke kan ske i det åbne fængsel inden for  

 den fastsatte frist.
Fængslet skal modtage den domfældte til afsoning inden 30 dage fra datoen  

 for fuldbyrdelsesordre.
Er dette ikke muligt, skal fængslet skaffe en plads i  

 en af kriminalforsorgens andre åbne fængsler eller arresthuse.
Anbringelse i  

 arresthus kan dog ikke ske, hvis den idømte straf er over 3 måneder.
Sker afsoning i en anden institution end den, hvortil sagen af politiet er  

 sendt, skal afsoningsstedet skriftligt underrette direktoratet, 2. kontor  

 herom.
Det kan ske ved fremsendelse af kopi af blanket 2 fra formularsæt DfK  

 27, hvorpå det ny afsoningssted anføres.
 Kan fængslet ikke skaffe en plads inden for 30 dages fristen, skal sagen  

 straks og gerne pr. telefax forelægges direktoratet, 2. kontor med instilling  

 om, hvordan det konkrete pladsproblem eventuelt kan løses.
 A.2.2.3. Tilsigelse.
 Hvis der er truffet afgørelse om anbringelse i åbent fængsel, tilsiger det  

 pågældende fængsel straks den domfældte til at møde inden for den fastsatte  

 frist på 30 dage fra fuldbyrdelsesordre, dog med en frist på mindst 10 dage.
 Fængslet underretter ved brug af blanket 6 den afdeling af  

 kriminalforsorgen, i hvis område den pågældende har bopæl, om  

 indkaldelsesdatoen.
 Skal afsoning ske i lukket fængsel, foretager politiet tilsigelse.
Tilsigelsen af voldsdømte sker ved anvendelse af en særlig blanket  

 (blanket DfK 157), der kan rekvireres fra Statsfængslet i Nyborg.
Hvis det  

 findes hensigtsmæssigt, kan tilsigelse i stedet ske ved anvendelse af en  

 blanket, son institutionen selv udfærdiger.
Blanketten skal dog indeholde de  

 oplysninger, som fremgår af blanket 157.
 A. 3. Domme på 5 år og derover.
Straks efter fuldbyrdelsesordre foreligger, sender politiet ved brug af  

 formularsæt DfK 27 sagen til Direktoratet for Kriminalforsorgen, der træffer  

 afgørelse om afsoningssted.
Skal afsoning ske i åbent fængsel, foretager  

 fængslet tilsigelsen.
Politiet foretager tilsigelse, hvis afsoning skal ske i  

 lukket fængsel.
 Det forudsættes, at ekspeditionerne foretages hurtigst muligt, så  

 indsættelse kan ske inden 30 dage fra fuldbyrdelsesordre.
B.
Fængselsstraf - Politikredsene 1-8.
 B.1 Domme på 30 dage og derunder.
Straks efter at fuldbyrdelsesordre foreligger, sendes sagen til Københavns  

 Fængsler, som snarest foretager tilsigelse.
Inden fremsendelsen udfylder  

 politiet formularsæt DfK 27. Blanket F 1 i formularsættet skal sendes  

 til direktoratet, 2. kontor, der blandt andet skal bruge blankettens  

 oplysninger ved udarbejdelse af statistik.
På blanketten anføres, at sagen er  

 sendt til Københavns Fængsler.
Resten af formularsættet sendes med sagens  

 akter til Københavns Fængsler.
Hvis der resterer mindre end 30 dage til løsladelsen, skal formularsæt DfK  

 27 ikke benyttes.
I stedet skal blanket DfK 29, der bruges i alle sager, hvor  

 der resterer mindre end 30 dage til løsladelsen, jf. iværksættelsescirkulæret  

 § 1, stk. 4, sendes til direktoratet, statistikenheden.
 Kan Københavns Fængsler ikke skaffe en plads inden for fristen på 30 dage,  

 skal sagen straks forelægges direktoratet, 2. kontor med indstilling om,  

 hvordan det konkrete pladsproblem eventuelt kan løses.
Københavns Fængsler foretager tilsigelsen således, at afsoningen kan  

 begyndes senest 30 dage efter fuldbyrdelsesordre.
Tilsigelsen skal ske med  

 mindst 10 dages frist, men bør - forudsat at 30 dages reglen overholdes - så  

 vidt muligt ske med en længere frist.
Herved begrænses risikoen for, at en  

 tilsigelse bortfalder, fordi en ansøgning om udsættelse eller benådning ikke  

 kan nå at blive behandlet.
Tilsigelse af voldsdømte sker ved anvendelse af en særlig blanket (blanket  

 DfK 157), der kan rekvireres fra Statsfængslet i Nyborg.
Hvis det findes  

 hensigtsmæssigt, kan tilsigelse i stedet ske ved anvendelse af en blanket,  

 som institutionen selv udfærdiger.
Blanketten skal dog indeholde de  

 oplysninger, som fremgår af blanket 157.
 B.2 Domme på over 30 dage men under 5 år.
Sagerne skal sendes til åbent statsfængsel og behandles som anført under  

 A.2. Det fremgår af vedlagte bilag, til hvilket statsfængsel sagerne skal  

 sendes. (* 2) B.3 Domme på 5 år og derover.
 Er dommen på 5 år eller derover, behandles sagen som anført under A.3.
C.
Hæftestraf Straks efter, at der foreligger fuldbyrdelsesordre, retter politiet - med  

 henblik på at få oplyst en mødedag - henvendelse til vedkommende fængsel  

 eller arresthus, der normalt modtager hæftedømte fra kredsen.
Er det aftalt,  

 at tilsigelse foretages af fængslet, sendes sagen straks dertil.
I andre  

 tilfælde foretages tilsigelse af politiet.
Hvis fængslet/arresthuset ikke kan modtage den domfældte inden for 30 dage  

 fra datoen for fuldbyrdelsesordre, skal fængslet/arresthuset skaffe en plads  

 i en anden institution, hvor afsoning kan iværksættes inden for den fastsatte  

 frist.
Er det ikke muligt, skal sagen straks og gerne pr. telefax forelægges  

 direktoratet, 2. kontor, med indstilling om, hvordan det konkrete  

 pladsproblem eventuelt løses.
XI.
Ikrafttræden Ordningen med hurtig indsættelse af voldsdømte træder i kraft den 1. juni  

 1994 og gælder som nævnt under III alle personer på fri fod, der fra og med  

 denne dato idømmes frihedsstraf for overtrædelse af straffelovens § 119, §  

 123 eller §§ 244-246.
