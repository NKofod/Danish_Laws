(Til samtlige adoptionssamråd og  

 amtskommunale socialforvaltninger, Rigsombudsmanden på Færøerne,  

 Adoptionssamrådet på Færøerne, Rigsombudsmanden i Grønland,  

 Socialdirektoratet i Grønland, Adoptionsnævnet, Adoption Center,  

 DanAdopt og Terre des Hommes.) Efter sædvanlig praksis fører de amtskommunale socialforvaltninger tilsyn  

 med adoptivbørns forhold hos de kommende adoptivforældre i en periode på 3 -  

 6 måneder efter hjemtagelse af adoptivbørn og indtil amtet sender sagen til  

 statsamtet med henblik på udfærdigelse af adoptionsbevilling.
 Baggrunden for denne praksis er idag navnlig, at amterne herved får  

 mulighed for at bistå de kommende adoptanter med støtte, vejledning,  

 hjemmebesøg og i øvrigt videregivelse af den særlige erfaring, som  

 amtskommunerne har i spørgsmål vedrørende adoptivbørn.
 Det forhold, at der først meddeles dansk adoptionsbevilling efter  

 mellemperioden, kan imidlertid give anledning til problemer, for eksempel i  

 forhold til Kina, der betinger sig, at der meddeles dansk bevilling  

 umiddelbart efter hjemtagelsen af adoptivbørnene.
 Civilretsdirektoratet har derfor overvejet denne praksis, og har  

 besluttet, at mellemperioden kan bortfalde i de tilfælde, hvor mellemperioden  

 giver anledning til problemer i forhold til afgiverlandet, således som det  

 f.eks. er tilfældet i relation til Kina.
 I disse tilfælde bør socialforvaltningerne umiddelbart efter hjemtagelsen  

 af barnet sende adoptionssagen til statsamtet med henblik på udfærdigelse af  

 bevilling.
 Direktoratet lægger fortsat stor vægt på, at de amtskommunale  

 socialforvaltninger fortsat tilbyder alle adoptionsansøgere vejledning,  

 hjemmebesøg m.v. efter at barnet er hjemtaget, uanset om der udfærdiges  

 bevilling umiddelbart efter hjemtagelsen af barnet.
 P.M.V.
